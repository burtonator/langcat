https://af.wikipedia.org/wiki/Volkspele

Volkspele is 'n Afrikaner volksdanstradisie. Die danse is oorspronklik op
pieknieks en ander byeenkomste van jongmense uitgevoer, maar in die vroeë 20ste
eeu het S.H. Pellissier 'n volkspelebeweging gestig met die doel om die
reputasie en gewildheid van die spele te bevorder.

Die Afrikanerseuns en -dogters het vroeër piekniek-spele op 'n informele wyse by
byeenkomste gespeel. Voorbeelde is Jolly Miller, Here we come gathering nuts in
May en Early Rose. Soos die volk op die kulturele terrein ontwikkel het, was
daar sametrekke van jongmense gereël waar spele soos Siembamba, Japie my Skapie
e.d.m gespeel is. Daar was egter geen georganiseerde poging om hierdie
volkspeletjies, toe nog slegs as "piekniekspeletjies" bekend, uit te bou of te
organiseer nie.

In 1912 het 'n jong onderwyser, dr. Samuel Henri Pellissier, by Naäs, in Swede
met die Sweedse volksang en -danse kennis gemaak. Daar het hy opgemerk dat, waar
die Afrikaanse spele op die agtergrond gehou word en slegs by boerebyeenkomste
op die platteland gedans word, het die Sweedse volk hulle spele as 'n trotse
kultuurbesitting van hul volkslewe beskou. Pellissier het homself "voorgeneem om
wanneer [hy] terug in [sy] eie land kom [hom] te beywer om ons eie nasionale
drag, ons eie lied en ons eie volkspele in ere te herstel" .

In 1914 was Dr. Pellisier die adjunkskoolhoof aan die Afrikaanse Hoërskool in
Boshof en het hy besluit om daar met 'n volkspelebeweging te begin. Hy het
groepe jongmense bymekaargebring, waar hy vier vertaalde Sweedse danse aan hul
voorgedra het. Die danse Boemfaderalla, Nikko-dikkom-dei en Ses wakker meisies
in 'n kring en Die Vaste band is op 22 Februarie 1914 op die plaas Vuisfontein,
'n paar kilometer noord van Boshof, vertoon en het in gewildheid gegroei. Die
beoefening van hierdie spele het daartoe bygedra dat die reeds bekende eie
Afrikaanse spele op 'n meer grasieuse en gedissiplineerde wyse voorgedra is.
Pellissier het ook daarop aangedring dat volkspele en volksang in die
gepaardgaande volksdrag beoefen moet word. In 1915 het hy sowat 25 mans en 50
vroue oorreed om die Geloftefees 'n paar kilometer buite Boshof in
Voortrekkerdrag by te woon.

Alhoewel Pellissier se leerlinge van Boshof en later van Ficksburg op ordelike
wyse beoefen is, was die landswye belangstelling van die jeug nie genoeg om die
spele op nasionale vlak te bevorder nie. Aan die einde van 1926 word dr.
Pellissier aangestel as Direkteur van Onderwys in die Vrystaat en toe kon
volkspele die nodige hupstootjie kry wat dit onder die aandag van die breër
onderwyskorps gebring het. Mej. A.M. Köhler, verbonde aan die
Normaalopleidingskolledge op Bloemfontein, het in die jare 1936/1937 'n beperkte
aantal volkspele as deel van die liggaamsoefeningkursus beoefen. Hierdie danse
is ook in daardie jare vir die eerste keer in die program van die Lenteskole van
Smithfield ingesluit, so ook later by Dewetsdorp en Harrismith in die Vrystaat.

Die viering van die Eeufeesjaar in 1938 het 'n nasionale belangstelling in die
nasionale volksdrag, volksange en volkspele aangewakker. Köhler het in 1939 saam
met mej. M.E.J. Coetzee nog drie Sweedse danse vertaal: Meisies en seuns wat kom
van die plaas, Ons is musikante en Kom Saartjie laat ons gaan. Die uitgebreide
belangstelling in volkspele het daartoe gelei dat die eerste groot
volkspelekursus in 1940 in Bloemfontein aangebied is. Kort daarna het die eerste
handleiding in 1941 die lig gesien, wat die belangstelling oor die hele land nog
verder uitgebrei het. "Laers" (groep volkspelers) is in die lewe geroep. Die
Reddingsdaadbond het die organisasie van volkspele en die uitbreiding daarvan as
een van sy bepaalde take aanvaar. Meer mense het begin belangstel in volkspele
en groepe, oftewel "laers", is regdeur Suid-Afrika gestig en demonstrasies is by
verskillende geleenthede gegee. Talle kursusse van volkspele en volksang is
dwarsdeur die land gehou om die aspek van die kultuurlewe uit te brei. Sodoende
het volkspele het meer bekend en gewild geraak.

In die komende jare het die gewildheid van volkspele sodanig gegroei dat 2000
volkspelers in 1949 'n massavertoning by die Voortrekkermonument gelewer het.
Daar was 'n tablo van 'n voortrekkerwa waarvan die wiele gedraai het. Hierdie
massavertoning het bygedra tot 'n lewendige belangstelling in die
Volkspelebeweging en uitbreiding daarvan. Die volgende massavertoning was in
1952 tydens die Van Riebeeck-fees in Kaapstad, waartydens die koms van Jan van
Riebeeck in 1652 herdenk is. Drieduisend volkspelers het op die feesterrein in
Kaapstad opgetree; hulle het op die maat van "Die Lied van Jong Suid-Afrika"
begin.

Terselfdertyd het die Uniale Raad vir Volksang en Volkspele aandag begin skenk
aan die moontlikheid van 'n sending van Afrikaanse Volkspelers op besoek aan
oorsese stamlande. Ook Pellissier het reeds voordat die Volkspelebeweging
bestaan het dit as een van sy ideale gestel om Volkspele in Europa te speel. Op
17 April 1953 het 'n honderdtal volkspelers met die Carnarvon Castle na Europa
vertrek. 'n Uitgebreide en baie geslaagde reis is deur Nederland, België,
Wes-Duitsland, Denemarke, Swede en Engeland afgelê. By Naäs het Pellissier 'n
boom geplant as sinnebeeld van die groeikrag van Volkspele. 'n Bronsplaat wat
langs die boom opgerig is, berig aan besoekers in Afrikaans en Sweeds dat die
idee van Volkspele daar ontstaan het.

Die ontwerp van die rok van die niggie is gebaseer op Voortrekkerdrag van om en
by 1836, alhoewel nie identies daarmee nie. Volgens die voorgeskrewe reëls van
die Uniale Raad, voldoen hierdie ontwerp die beste aan die vereistes van die
volkspele. Dit stel nie die alledaagse drag van die Voortrekkervrou voor nie,
maar wel haar "kis"-drag - die swierige drag wat sy net by spesiale en
feestelike geleenthede gebruik het.

Die bo-rok was tradisioneel van tafsy gemaak, maar deur die jare het makliker
wasbare en koeler materiaal (soos stywe moeslien of organdie) meer gewild
geword. Enige effekleurige materiaal of materiaal met 'n klein onopsigtelike
patroontjie kan gebruik word. Die romp is omtrent 450 cm wyd en reguit gesny.
Dit word met klein plooitjies eweredig regoor die hele lyf dus ook voor die
puntjie verdeel. Die lengte is tot op die knop van die enkel. Die soom is
omtrent 10 cm breed.



https://af.wikipedia.org/wiki/Vlag_van_die_Verenigde_Koninkryk

Die nasionale vlag van die Verenigde Koninkryk, ook die Union Jack of Union Flag
genoem, is op 1 Januarie 1801 amptelik in gebruik geneem. Die verhouding van die
vlag is 1:2 en die kleure is rooi (Pantone 186C), blou (Pantone 280C), en wit.
Die vlag het ook amptelike of halfamptelike status in ander Statebondsgebiede;
dit is byvoorbeeld in Kanada deur wetgewing as die Royal Union Flag afgekondig
en simboliseer Kanada se affiliasie met die Britse monargie en die Britse
Statebond. Dit word ook as die amptelike vlag in sommige van die kleiner Britse
oorsese gebiede gebruik. Die Union Flag verskyn ook op die wapperkant (boonste
linkerkantse kwart) van die vlae van verskeie lande en gebiede wat voormalige
Britse besittings of kolonies was.

Die oorsprong van die vorige vlag van Groot-Brittanje dateer terug na 1606.
James VI van Skotland het in 1603 die Engelse en Ierse trone geërf as James I,
en sodoende die krone van Engeland, Skotland en Ierland in ’n persoonlike unie
verenig, hoewel die drie ryke afsonderlike state gebly het. Op 12 April 1606 is
’n nuwe vlag van die koninklike unie tussen Engeland en Skotland in ’n
koninklike dekreet gespesifiseer, waarvolgens die vlag van Engeland (’n rooi
kruis op ’n wit agtergrond, bekend as die Sint Georgskruis), en die vlag van
Skotland (’n wit skuinskruis op ’n blou agtergrond, bekend as die Saltire of
Sint Andreaskruis), saamgevoeg is, die vorming van die vlag van Engeland en
Skotland vir maritieme doeleindes. Koning James het ook sedertdien verwys na ’n
"Koninkryk van Groot Britaine", hoewel die Unie ’n persoonlikheid gebly het.

Die ontwerp van die Union Flag dateer uit ’n koninklike proklamasie ná die
unifikasie van Groot-Brittanje en Ierland in 1801 (sien Verenigde Koninkryk van
Groot-Brittanje en Ierland). Die vlag kombineer aspekte van drie ouer nasionale
vlae: die rooi kruis van Sint Georg van die Koninkryk van Engeland, die wit
skuinskruis van Sint Andreas vir Skotland (hierdie twee was verenig in die
eerste Union Flag), en die rooi skuinskruis van Sint Patrick om Ierland te
verteenwoordig. Wallis, ten spyte daarvan dat dit ook deel van die Unie is, is
nog nooit op die Britse vlag verteenwoordig nie.

Die Britse vlag is ’n superponering van die Engelse vlag (rooi kruis op ’n wit
agtergrond, die sogenaamde Sint Joriskruis, die beskermheilige van Engeland),
die Skotse vlag (wit skuinskruis op ’n blou agtergrond, die sogenaamde Sint
Andrieskruis, die beskermheilige van Skotland) en die Ierse vlag (rooi
skuinskruis op ’n wit agtergrond, die sogenaamde Sint Patriciuskruis, die
beskermheilige van Ierland).

* Nie amptelik nie; hierdie is Wikimedia Commons se eie uitbeelding van
Pantone-kleure.

Die Union Flag se blou was van 1600 tot 1700 ligter en rondom 1800 donkerder as
dié van die huidige vlag.

Die Uniegeus is die gevolg van die personele unie tussen die koninkryke van
Engeland en Skotland deur koning Jakobus I, is in 1606 aanvaar en is gebruik tot
1649. Dit was aanvanklik net ’n superponering van die vlae van Engeland en
Skotland oormekaar.

Ná die Engelse Burgeroorlog is die Ierse harp by die Engelse vlag gevoeg, wat
tot 1660 in die middel van die vlag gepryk het. Tussen 1660 en 1801 is die
oorspronklike Uniegeus weer gebruik.

Die vlag van Wallis het nog nooit insluiting in die Uniegeus gevind nie omdat
Wallis reeds deur die Act of Union 1535, voor die oprigting van die Verenigde
Koninkryk, by Engeland ingelyf is. Daar bestaan tans voorstellings van die
Uniegeus met die Sint Dawidkruis (geel kruis op ’n swart agtergrond vir Sint
Dawid, die beskermheilige van Wallis). Die Britse minister van kultuur, Margaret
Hodge, het in 2007 nie ’n herontwerp van die Uniegeus uitgesluit nie.

Die amptelike naam van die vlag is die Unievlag, maar dit het oral gebruik
geword om dit die Union Jack (Uniegeus) te noem. In letterkundige sin is die
Uniegeus net die klein vlag of geus, wat van die geusstok (jackstaff), ’n stok
op die boegspriet of voorgedeelte van ’n skip waai. ’n Ander verklaring is dat
“Jack” afgelei is van die naam van James I, wie hierdie vlag in sy oorspronklike
vorm ingevoer het.

Omdat net die diensvlae, wat op water gebruik word, van die nasionale vlag
verskil, word hulle 'n “vaandel” genoem, die term vir die stertvlag van ’n skip.
Die Britse Vloot het tot die vloothervorming in 1864 drie modifikasies van die
Unievlag gebruik:

Sedert 1865 is die Britse kolonies en afhanklike gebiede toegestaan om die Blou
Vaandel met ’n eie wapen aan te vul. In sommige gevalle, soos byvoorbeeld in
Suid-Afrika en Kanada, is die Rooi Vaandel as nasionale vlag gebruik. Die
enigste uitsondering is die vlag van die Brits-Antarktiese Gebied, wat ’n
aanpassing van die Wit Vaandel is.

Om in Suid-Afrika dieselfde verhouding as die Unievlag van Suid-Afrika te
gebruik, is daar vanaf 1929 tot 1957 ’n Unievlag met die verhouding 2:3
toegestaan. ’n Uitsondering is die Vlag van Suid-Afrika wat van 1928 tot 1994
gebruik is. Saam met die vlae van die Oranje-Vrystaat (vertikaal) en Transvaal
het die Unievlag die sentrale wapen op ’n Prinsevlag gevorm.

Die Unievlag mag deur enige individu of organisasie in die Verenigde Koninkryk
vertoon word op enige dag van hul keuse. Wetlike regulasies beperk die gebruik
van die Unievlag op regeringsgeboue in Noord-Ierland. Lang beperkings op die
regeringsgebruik van die vlag is elders afgeskaf in Julie 2007.

Indien die vlag onderstebo vertoon word, word dit beskou as 'n belediging vir
die koningshuis en sommige mense neem aanstoot daarmee. Dit kan egter onderstebo
as noodsein vertoon word. Hoewel dié gebruik selde voorkom, is dit só gebruik
deur groepe onder beleg tydens die Tweede Vryheidsoorlog en tydens veldtogte in
Indië in die laat 18de eeu.

Die monarg mag ander dae verklaar waarop die vlag halfstok vertoon moet word.
Halfstok beteken in die Verenigde Koninkryk dat die vlag twee-derdes na bo, met
ten minste die hoogte van die vlag tussen die bokant van die vlag en die bokant
van die vlagpaal, gehys moet word.

Tot Julie 2007 is die vertoon van die Unievlag op regeringsgeboue tot sekere
spesiale dae beperk. Die keuse van dié dae is bestuur deur die Britse
Departement van Kultuur, Media en Sport (DCMS). Regeringsgeboue is geboue wat
gebruik word deur staatsamptenare, die koningshuis of die gewapende magte. Dit
was dus nie van toepassing op privaatburgers, korporasies of plaaslike owerhede
nie.

Op 3 Julie 2007 het die Sekretaris van Justisie, Jack Straw, ’n groenskrif by
die parlement ingedien genaamd “Die Regering van Brittanje”. Saam met ’n
verskeidenheid van voorgestelde wysigings aan die grondwetlike reëlings van die
Verenigde Koninkryk is ’n spesifieke aankondiging gemaak dat daar besprekings
sou wees, oor die vraag of die reëls oor vlagvertoning op regeringsgeboue
verslap is.

Twee dae later het die eerste minister, Gordon Brown, aangekondig dat die
Unievlag met onmiddellike effek aan die vlagpaal bo die hoofingang van
Downingstraat 10 op elke dag van die jaar vertoon sou word. Die bedoeling was om
die gevoelens van die Britse nasionale identiteit te verhoog. Ander
staatsdepartemente is gevra om hierdie voorbeeld te volg en al die
regeringsgeboue in Whitehall het hieraan gehoor gegee.

Nog ’n verskil is dat op Sint Andriesdag, die Unievlag slegs vertoon mag word
indien die gebou meer as een vlagpaal het – die Skotse vlag sal nie gestryk word
om plek te maak vir die Unievlag as daar is net een vlagpaal is nie.

In Noord-Ierland word die Unievlag gehys op geboue van die Noord-Ierlandkantoor
soos bepaal deur regulasies wat in 2000 afgekondig is. In 2002 is die regulasies
gewysig om die vereiste te verwyder wat die vertoon van die vlag op die
verjaarsdae van koningin Elizabeth, die koningin-moeder en prinses Margaret,
gravin van Snowdon, wat albei in daardie jaar oorlede is, betref.

Die Polisiediens van Noord-Ierland is die enigste liggaam in die Verenigde
Koninkryk wat nie toegelaat word om die Unievlag te vertoon nie, en word net
toegelaat om sy eie diensvlag of die Koninklike Standaard te vertoon in die
geval van ’n besoek deur die monarg.

Sedert die 1990's word soms debateer om die vlag te verander teen die agtergrond
van die multikulturele samestelling van die bevolking van die Verenigde
Koninkryk, soos deur die bykomende insluiting van ’n swart Sint Andreaskruis.
Die agtergrond van hierdie debat is onder ander die slagspreuk "There ain’t no
black in the union jack" (Daar is geen swart in die Union Jack), wat
oorspronklik in die 1960's deur rassistiese bewegings gebruik is om uit te druk,
dat vir nie-Europese immigrante geen plek in die land is nie. Dit is later
oorgeneem in die 1980's deur anti-rassistiese groepe, om die uitsluiting en
vervreemding van immigrante uit die wit meerderheid en samelewing uit te druk.

Gedurende ’n debat in die Britse Laerhuis in November 2007 oor die gereeldheid
waarmee die vlag op openbare geboue vertoon word, het die destydse minister van
kultuur, Margaret Hodge, gesê sy sal ’n herontwerp van die Unievlag, wat die
Walliese draak insluit, oorweeg. Die kwessie is aanvanklik geopper deur Ian
Lucas, ’n ander lid van die Arbeidersparty, wat gekla het dat die vlag wat in
1606 nadat James VI van Skotland die Engelse troon as James I bestyg het, ’n
kombinasie was van die kruis van Sint Joris en die kruis van Sint Andries.
Hierdie beginsel is in 1801 voortgesit toe Sint Patricius se kruis opgeneem is
na aanleiding van die Unifikasiewet met Ierland van 1800. Lucas het beweer dat
die identiteit van Wallis sedert die Uniewet van 1535–1542 onderdruk is. In die
debat het Albert Owen, LP, gesê dat “ons in Wallis nie deel voel van die
Unievlag nie omdat die draak of die kruis van Sint Dawid nie op die vlag is
nie". Die Konserwatiewe Parlementslid Stewart Jackson het die kommentare as
“eksentriek” beskryf.

Tot 2013 is talle voorstelle gemaak oor hoe die Unievlag moontlik verander sou
kon word om ’n vlag vir die unie van Engeland, Wallis en Noord-Ierland ná
moontlike Skotse onafhanklikheid, te wees. Die College of Arms het gesê dat dit
onnodig is om die vlag te verander in só ’n omstandigheid en dat die bestaande
vlag steeds gebruik kan word indien dit so verlang sou word. Ten opsigte van die
verwydering van die Skotse heraldiese kenmerke van die Unievlag, het die Hof van
die Lord Lyon in 2012 verklaar dat “[dit] op hierdie stadium net spekulasie sou
wees, en ons daardie brug sal oorsteek wanneer ons daar kom”. Op 19 September
2014 het Skotland teen onafhanklikheid in die referendum gestem. Geen
vlagherontwerp word dus vereis nie.



https://af.wikipedia.org/wiki/Uraan

Uraan is 'n silwerwit metaalagtige chemiese element in die aktiniede reeks van
die periodieke tabel, met 'n atoomgetal van 92. Die chemiese simbool U word aan
uraan voorgeskryf. 'n Uraan-atoom het 92 protone en 92 elektrone. 6 van die
elektrone is valenselektrone. Die uraankern bevat tussen 141 en 146 neutrone,
wat die 6 isotope van uraan bevestig, die algemeenste hiervan is uraan-238 (146
neutrone) en uraan-235 (143 neutrone). Al hierdie isotope is onstabiel en uraan
se radioaktiwiteit is redelik swak. Uraan het die tweede hoogste atoomgetal van
elemente wat natuurlik voorkom, naas plutonium-244. Uraan se digtheid is omtrent
71% hoër as dié van lood, maar nie so dig soos goud of wolfram nie. In die
natuur kom dit in lae konsentrasies voor (min deeltjies per miljoen) in grond,
rotse en water, en word kommersieel ontgin uit uraandraende minerale soos
uraniniet.

In die natuur kom uraan voor as uraan-238 (99,284%), uraan-235 (0,711%),%), en
baie klein hoeveelhede uraan-234 (0,0058%). Uraan verval stadig deur die
uitstraling van 'n alfadeeltjie. Die halfleeftyd van uraan-238 is omtrent 4,47
miljard jaar en vir uraan-235 is dit 704 miljoen jaar, wat dit nuttig maak vir
die datering van die Aarde se ouderdom.

Hedendaagse gebruike van uraan baat by die unieke kerneienskappe daarvan.
Uraan-235 word geken daarvoor dat dit die enigste splytbare isotoop is wat
natuurlik voorkom. Uraan-238 is splytbaar deur vinnige neutrone en is ook
fertiel (wat omgeskakel kan word na splytbare plutonium-239 in 'n kernreaktor).
'n Kunsmatige splytbare isotoop, uraan-233 kan geproduseer word vanuit
natuurlike torium, wat ook belangrik is vir kerntegnologie. Uraan-235, en tot 'n
mindere mate uraan-233, het 'n hoër waarskynlikheid vir spontane kernsplyting as
uraan-238 wanneer dit deur stadige neutrone gebombardeer word. Hierdie
kernreaksie genereer die hitte in kernreaktore en voorsien die
kernsplytingsmateriaal vir kernwapens. Albei gebruike is afhanklik van die
beskikbaarheid van uraan om 'n volhoubare kernkettingreaksie voort te bring.
Verarmde uraan (uraan-238) word gebruik in kinetiese energie penetratore en in
pantserplate.

Uraan word gebruik as 'n kleurmiddel in uraanglas, wat 'n oranje-rooi tot
lemoen-geel skynsels produseer. Dit was ook gebruik vir tinte en beskaduwing
tydens vroeë fotografie. Die ontdekking van uraan in die mineraal Uraniniet (of
pikblende) in 1789 kan aan Martin Heinrick Klaproth toegeskryf word. Hy het die
element vernoem na die planeet Uranus. Eugène-Melchior Péligot was die eerste
persoon wat die metaal geskei het, en die radioaktiewe eienskappe daarvan is
ontdek in 1896 deur Antoine Becquerel. Navorsing van Enrico Fermi en ander
persone wat in 1934 begin het, het gelei tot die gebruik daarvan in die
kernkragindustrie en in Little Boy, die eerste kernwapen wat gebruik is in 'n
oorlog. 'n Daaropvolgende bewapeningsresies gedurende die Koue Oorlog tussen die
Verenigde State van Amerika en die Sowjetunie het tienduisende kernwapens
geproduseer wat verrykte uraan en uraan-verarmde plutonium gebruik. Die bewaring
van daardie wapens en hul kernmateriaal na die ineenstorting van die Sowjetunie
in 1991 is steeds 'n voortdurende bekommernis vir gesondheid en veiligheid van
die publiek.

Wanneer uraan gesuiwer word, is dit 'n silwer-wit, swak radioaktiewe metaal,
weinig sagter as staal, sterk elektropositief en 'n swak elektriese geleier. Dit
is pletbaar, smeebaar en effens paramagneties. Uraanmetaal het 'n baie hoë
digtheid, omtrent 70% digter as lood, maar effens minder dig as goud.

Uraanmetaal reageer met byna alle nie-metaal elemente en hul chemiese
verbindings, met 'n reaktiwiteit wat verhoog met temperatuur. Soutsuur en
salpetersuur los uraan op, maar nie-oksiderende sure val die element baie stadig
aan. Indien dit fyn gemaal word, sal uraan met koue water reageer, en in lug
word uraanmetaal bedek met 'n donker laag uraanoksied. Uraan in erts word
chemies onttrek en omgeskakel na uraandioksied of ander chemiese vorme wat in
die industrie gebruik kan word.

Uraan-235 is kernsplytbaar, en die eerste isotoop wat ontdek is met hierdie
eienskap. Ander natuurlike isotope kan splytbaar gemaak word, maar kom nie in
die natuur in daardie toestand voor nie. Wanneer uraan-235 met stadige neutrone
gebombardeer word, sal hierdie isotoop in die meeste gevalle opdeel in twee
kleiner atoomkerne, die kernverbindingsenergie loslaat, en ook nog neutrone.
Wanneer hierdie neutrone weer deur ander uraan-235 kerne geabsorbeer word, sal
'n kernkettingreaksie begin wat tot 'n ontploffing kan lei, indien die reaksie
nie verstadig word deur 'n neutron bemiddelaar nie. Laasgenoemde absorbeer die
vrye neutrone. So min as 7 kg uraan-235 kan gebruik word om 'n atoombom te maak.
Die eerste kernbom wat in oorlog gebruik is, Little Boy, het staatgemaak op
uraansplyting, maar die eerste kernontploffing (The gadget) en die bom wat
Nagasaki verwoes het (Fat Man), was plutonium bomme.

Uraan word hoofsaaklik in die militêre sektor gebruik in hoë-digtheid
penetratore. Hierdie ammunisie bestaan gewoonlik uit 'n verarmde uraan-allooi
met 1 tot 2% ander elemente. Met 'n hoë snelheidsimpak sorg die digtheid,
hardheid, en vlambaarheid van die projektiel vir die vernietiging van swaar
gepantserde voertuie. Tenkpantser en ander verwyderbare voertuigpantser word ook
verhard met verarmde uraanplate. Die gebruik van verarmde uraan in wapens na die
Persiese Golf- en Balkanoorloë het in politieke en omgewingskringe betwisbaar
geraak — die gevolge van uraanverbindings in die grond is vervolgens
bevraagteken (sien Golfoorlogsindroom).

Verarmde uraan word ook gebruik as skutmateriaal in sommige houers wat
radioaktiewe materiale stoor. Alhoewel die metaal op sigself radioaktief is,
maak die hoë digtheid dit meer doeltreffend as lood om radiasie vanaf sterk
bronne, soos radium, te stop. Ander gebruike van verarmde uraan sluit die
volgende in: teengewigte vir vliegtuigbeheeroppervlaktes, ballas in missiel
herintrede voertuie, en as skutmateriaal. Weens uraan se hoë digtheid, word
hierdie materiaal gebruik in traagheidsgeleidingstelsels en in giroskopiese
kompasse. Verarmde uraan geniet voorkeur bo soortgelyke digte materiale weens
die betreklik maklike masjieneerbaarheid, gieting, en die relatiewe lae koste
daarvan. Die hoof risiko van blootstelling deur verarmde uraan is chemiese
vergiftiging deur uraanoksied — 'n groter risiko as radioaktiewe bestraling
(uraan is 'n swak alfa-uitstraler).

Gedurende die einde van die Tweede Wêreldoorlog, die Koue Oorlog, en in 'n
mindere mate na dit, was uraan gebruik as 'n bron van kernspytingsmateriaal vir
die produksie van kernwapens. Daar was hoofsaaklik twee tipes kernsplytingsbomme
gebou: 'n relatief eenvoudige toestel wat uraan-235 gebruik, en 'n meer
ingewikkelde meganisme wat uraan-238-afgeleide plutonium-239 gebruik het. Later
is 'n meer komplekse en by verre kragtige fusiebom ontwikkel: 'n plutonium
gebaseerde toestel in 'n uraan-omhulsel wat veroorsaak dat 'n mengsel tritium en
deuterium kernfusie ondergaan.

Uraan word in die siviele sektor hoofsaaklik gebruik as 'n bron van brandstof
vir kernkragsentrales. Een kilogram uraan-235 kan teoreties ongeveer 80 biljoen
joule energie (8×1013 joule) verskaf, met die aanname dat volledige kernsplyting
plaasvind, wat 3 000 ton steenkool verteenwoordig.

Kommersiële kernkragaanlegte gebruik tipies brandstof wat verryk is tot ongeveer
3% uraan-235. Die CANDU-reaktor is die enigste kommersiële reaktor wat die
vermoë het om onverrrykte uraan te gebruik. Brandstof wat vir die V.S.A. vloot
se kernskepe gebruik word is gewoonlik hoogs verryk met uraan-235 (die eksakte
waardes is geklassifiseerd). In 'n kweekreaktor kan uraan-238 omgeskakel word in
plutonium deur die volgende reaksie: 238U (n, gamma) → 239U -(beta) → 239Np
-(beta) → 239Pu.

Een van die groot probleemareas rondom die gebruik van uraan in
kernkragtegnologie is die verwydering daarvan. Konvensionele kernreaktore
verbruik slegs tussen 1 tot 2% uraanbrandstof.

Voor die ontdekking van radioaktiwiteit was uraan hoofsaaklik gebruik in klein
hoeveelhede vir die vervaardiging van geel glas en die verglasing van potte,
byvoorbeeld uraanglas en in Fiestaware.

Die ontdekking en isolering van radium in uraanerts (pikblende) deur Marie Curie
het aanleiding gegee tot die ontginning van uraan vir radium-ekstraksie, wat
gebruik was om naggloeiende verwe vir horlosies en vliegtuigwyserplate te maak.
Dit het veroorsaak dat kolossale hoeveelhede uraan vir afvalproduk gelaat is,
omdat ongeveer drie ton uraan verwerk moet word vir een gram radium. Hierdie
afvalproduk is gestuur na die verglasingsindustrie, wat uraanverglasing goedkoop
en volop gemaak het. Afgesien die verglasing in pottebakkerye, het
uraanteëlvervaardiging die meeste van die gebruik opgeneem, vanwaar die groen,
geel, ligpers, swart, blou, rooi en ander kleure vir gewone badkamer- en
kombuisteëls.

Uraan was ook gebruik in fotografiese chemikalieë (veral uraannitraat in die
ink), in lampgloeidrade, vir die voorkoms van kunsgebitte, en in die leer- en
houtbedrywe as kleurmiddel. Uraansoute word gebruik as 'n bytstof in sy of wol.
Uranielasetaat en uranielformaat word gebruik vir elektondigte “kleurmiddels” in
elektron mikroskopie, vir die kontras van biologiese eksemplare in ultradun dele
en vir die negatiewe klad van virusse, geïsoleerde selorganelle en
makromolekules.

Die ontdekking van radioaktiwiteit in uraan het tot die addisionele
wetenskaplike en praktiese gebruike van die element gelei. Die lang halfleeftyd
van die uraan-238 isotoop (4,51×109 jaar) word gebruik in die beraming van die
vroegste vulkaniese rotse, en vir ander tipes radiometriese datering, wat
uraan-lood datering en uraan-torium datering insluit. Uraanmetaal word gebruik
vir X-straal teikens wanneer hoë-energie X-strale gemaak word.

In 1972 het die Franse fisikus, Francis Perrin, vyftien antieke en onaktiewe
natuurlike kernsplytingsreaktore ontdek in drie afsonderlike ertsneerslae by die
Oklo myn in Gaboen, Wes-Afrika. Dit staan gesamentlik bekend as die
Oklo-Fossielreaktore. Die ertsneerslag word rondom 1,7 biljoen jaar oud beraam;
dit word beweer dat op daardie stadium het uraan-235 omtrent drie persent van
die totale uraan op die Aarde beslaan. Die uraan-235 inhoud is hoog genoeg sodat
'n volhoubare kernsplytingskettingreaksie toegelaat is, op voorwaarde dat ander
ondersteunende toetande ook bestaan. Die kapasiteit van die omliggende sediment
vir die berging van kernafval is deur die V.S.A. se federale regering aangehaal
as bewyse vir die lewensvatbaarheid om uitgeputte kernafval by die Yucca Berg
Kernafval Repositorium te stoor.

Die gebruik van uraan in die natuurlike oksiedvorm dateer ten minste uit die
jaar 79 n.C. toe dit gebruik was vir die byvoeging van 'n geelerige kleur by
keramiek verglasing. Geel glas met 1% uraanoksied is in 1912 gevind in 'n
Romeinse villa op Kaap Posillopo in die Baai van Napels, Italië deur R.T.
Gunther van die Oxford Universiteit. In die beginjare van die Middeleeue was
pikblende onttrek vanuit die Habsburg silwermyne in Joachimsthal, Bohemia (nou
Jáchymov in die Tseggiese Republiek), en gebruik as 'n kleurmiddel in die
plaaslike glasvervaardigingsbedryf. In die vroeë 19de eeu was die wêreld se
bekendste bronne van uraanerts eens hierdie myne.

Die ontdekking van uraan kan toegeskryf word aan die Duitse chemikus, Martin
Heinrich Klaproth. Terwyl hy te werk was in sy ekspertimentele laboratorium in
Berlyn in 1789, was Klaproth in staat om 'n gelerige verbinding in neerslagvorm
(waarskynlik natriumdiuranaat) te skei deur pikblende in salpetersuur op te los,
en die oplossing te neutraliseer met natriumhidroksied. Klaproth het die fout
gemaak om aan te neem dat die geel stof 'n oksied van 'n onontdekte element was.
Hy het dit met houtskool verhit, 'n swart poeier verkry, en verneem die poeier
is die nuut ontdekte metaal op sigself (inteendeel, daardie poeier was 'n oksied
van uraan). Hy het die nuutontdekte element na die planeet Uranus vernoem, wat
William Herschel ag jaar vantevore ontdek het.

In 1841 het Eugène-Melchior Péligot, 'n professor van Analitiese Chemie aan die
Conservatoire National des Arts et Métiers (Sentrale Skool van Kunste en
Vervaardigings) in Parys, die eerste monster uraanmetaal geskei deur
uraantetrachloried te verhit met kalium. In 1850 is die eerste kommersiële
gebruik van uraan in glas ontwikkel deur Lloyd & Summerfield van Birmingham,
Engeland. Uraan was nie juis gevaarlik beskou gedurende die meeste van die 19de
eeu nie, wat tot baie gebruike van die element gelei het. Een van daardie
gebruike van die oksied was, soos reeds genoem en nie meer 'n geheim nie, die
verkleuring van erdewerke en glas.

Antoine Henri Becquerel het in 1896 radioaktiwiteit ontdek deur uraan te
gebruik. Becquerel het die ontdekking in Parys gemaak deur 'n monster uraansout,
K2UO2(SO4)2, bo-op 'n fotografiese plaat te los wat nog nie blootgestel was nie.
Hy het opgemerk die plaat wat in 'n laai gelê het, het ‘mistig’ geraak. Hy het
beslis dat 'n vorm onsigbare lig of strale wat deur die uraan uitgestraal is,
het die plaat blootgestel.

'n Span wat deur Enrico Fermi in 1934 gelei is, het waargeneem dat uraan met
neutrone gebombardeer die uitstraling van beta strale produseer (elektrone of
positrone; sien beta deeltjie). Die spytingsproduk was eers verkeerdelik gesien
as nuwe elemente met atoomgetalle 93 an 94, wat die Dekaan van die Fakulteit van
Rome, Orso Mario Corbino, ‘’ausonium’’ en ‘’hesperium’’ onderskeidelik gedoop
het. Die eksperimente wat gelei het tot die ontdekking van uraan se vermoë om te
splyt (uitmekaar te breek) na ligter elemente en dan die bindingsenergie vry te
stel was uitgevoer deur Otto Hahn en Fritz Strassmann in Hahn se laboratorium in
Berlyn. Lise Meitner en haar familielid, fisikus Otto Robert Frisch, het in
Febuarie 1939 die fisiese verduideliking daarvan gepubliseer, en die proses
‘kernsplyting’ benoem. Gou daarna het Fermi gepostuleer dat die kernsplyting van
uraan dalk genoeg neutrone kan vrylaat om 'n kernreaksie te onderhou. Sy
hipotese is in 1939 bevestig, en later is daar gevind dat 'n gemiddelde van 2,5
neutrone vrygestel word vir elke splyting van die skaars uraan isotoop,
uraan-235. Verdere werk het gevind dat die meer algemene uraan-238 isotoop kan
getransmuteer word na plutonium, wat, soos uraan-235, ook splytbaar is deur
termiese neutrone. Hierdie ontdekkings het talle lande gelei om aan die werk te
sping met die ontwikkeling van kernwapens en kernkrag.

Op 2 Desember 1942, deel van die Manhattan Projek, het 'n ander span wat gelei
was deur Fermi die eerste kunsmatige self-onderhoudende kernkettingreaksie,
Chicago Stapel-1 geïnisieer. In 'n laboratorium onder die pawiljoen van
Staggveld by die Chicago Universiteit, het hierdie span die regte toestande
geskep vir só 'n reaksie deur 360 ton grafiet, 53 ton uraanoksied en 5,5 ton
uraanmetaal op te hoop.

Twee hooftipes atoombomme was ontwikkel deur die V.S.A. gedurende die Tweede
Wêreldoorlog: 'n uraangebaseerde toestel (kodenaam “Little Boy”) met
kernmateriaal van hoogs verrykte uraan, en 'n plutoniumgebaseerde toestel (sien
Trinity test en “Fat Man”) met plutonium afgelei vanaf uraan-238. Die eerste
kernwapen wat in 'n oorlog gebruik was, was die uraangebaseerde Little Boy
toestel. Dit was oor die Japanese stad Hiroshima op 6 Augustus 1945 gedetoneer.
Die ontploffing was ekwivalent aan 12 500 ton TNT, waarvan die rukwind en
termiese golf amper 50 000 geboue en 75 000 mense vernietig het (sien
Atoombomwerping van Hiroshima en Nagasaki). Aanvanklik was dit geglo dat uraan
betreklik skaars is, en dat kernvermeerdering voorkom kan word deur al die
uraanvoorrade uit te koop, maar in 'n dekade is groot uraanreserwes ontdek in
baie plekke regoor die wêreld.

Die X-10 Grafietreaktor by Oak Ridge Nasionale Laboratorium (ORNL) in Oak Ridge,
Tennessee, voorheen bekend as die Clinton Stapel en X-10 Stapel, was die wêreld
se tweede kunsmatige kenreaktor (ná Enrico Fermi se Chicago Stapel), maar die
eerste reaktor wat ontwerp was vir voortdurende bedryf. Die Eksperimentele
Kweekreaktor I by die Idaho Nasionale Laboratorium (INL) naby Arco, Idaho het
die eerste kernreaktor geword om elektrisiteit te produseer, op 20 Desember
1951. Aanvanklik het hierdie reaktor vier 150-watt gloeilampe laat skyn, maar
verbeteringe het uiteindelik die reaktor in staat gestel om krag aan die hele
fasiliteit te verskaf (later was die hele dorp Arco se elektrisiteit voorsien
deur kernkrag, 'n eerste in die wêreld). Die wêreld se eerste kernkragsentrale
op kommersiële skaal, die Obninsk Kernkragsentale in die Sowjetunie, het
opwekking begin met reaktor AM-1 op 27 Junie 1954. Ander kernkragsentrales wat
gevolg het was Sellafield in Engeland wat opwekking begin het op 17 Oktober 1956
en die Shippingport Atomiese Kragstasie in Pennsilvanië met bedryfstelling op 26
Mei 1985. Kernkrag was die eerste keer vir aandrywing gebruik deur 'n duikboot
in die USS Nautilus (SSN-571) in 1954.

Bogrondse kerntoetse deur die Sowjetunie en die V.S.A. in die 1950’s en vroeë
1960’s, en deur Frankryk en Israel in die 1970’s en 1980’s het beduidende
hoeveelhede kernafval vanaf uraan dogterisotope regoord die wêreld versprei.
Addisionele afval en besoedeling het voorgekom vanaf verskeie kernongelukke.

Uraanmynwerkers toon meer voorvalle van kanker. 'n Oormatige risiko van
longkanker tussen die Navajo uraanmynwerkers is gedokumenteer, en skakel nou aan
hul beroep. In die V.S.A. is 'n wet, die “Bestraling Blootstelling Kompensasie
Wet,” in 1990 deurgevoer wat vereis dat $100 000 vir “medelye betaling” aan
uraanmyners met kanker of ander respiratoriese kwale betaal moet word.

Gedurende die Koue Oorlog tussen die Sowjetunie en die V.S.A. is enorme voorrade
uraan bymekaargemaak en tienduisende kernwapens was geskep deur verrykte uraan,
en gemaakte plutonium vanaf uraan. Sedert die Ineenstorting van die Sowjetunie
in 1991, word daar beraam dat ongeveer 540 ton hoogs verrykte wapens graaduraan
(genoeg om 40 000 kernplofkoppe te maak) gestoor is in fasiliteite met dikwels
onvoldoende bewaking in die Russiese Federasie en ander vorige Sowjetstate.
Polisie in Asië, Europa en Suid-Amerika het ten minste in 16 gevalle vanaf 1993
tot 2005 gesmokkelde bomgraad uraan- of plutoniumvragte onderskep, die meeste
afkomstig vanaf eens Sowjetbronne. vanaf 1993 tot 2005 het die V.S.A. ongeveer
$550 miljoen gespandeer vir die beveiliging van uraan en plutonium voorrade in
Rusland. Hierdie geld was gebuik vir die verbetering en sekuriteitsverhoging by
navorsing- en stoorfasiliteite. Die Scientific American het in Februarie 2006
gerapporteer dat sommige van hierdie fasiliteite se sekuriteit hewig vervalle
kettingskakelomheinings beslaan. Volgens 'n onderhoud in die artikel het een van
hierdie fasiliteite monsters verrykte (wapengraad) uraan in 'n besemkas gestoor
voor die verbeteringsprojek; 'n ander het boekgehou van die kernplofkopvoorraad
deur die bewaring van indekskaarte in 'n skoenboks.

Uraan is 'n element wat natuurlik voorkom, en gevind word in lae konsentrasies
in alle rotse, grond en water. Uraan is ook die element met die hoogste
atoomgetal wat natuurlik op die aarde voorkom in beduidende hoeveelhede, en word
altyd gevind in verbinding met ander elemente. Saam met ander elemente met hoër
atoomgetalle as dié van yster, word dit net natuurlik gevorm in supernovas. Die
verval van uraan, torium en kalium-40 in die aarde se mantel word beskou as die
hoofbron van hitte wat die buitense kern 'n vloeistof hou en die mantel
konveksie dryf, wat op sy beurt weer plaattektoniek veroorsaak.

Uraan se gemiddelde konsentrasie in die Aarde se kors is (afhangend van die
bron) 2 tot 4 dele per miljoen, of omtrent 40 keer meer volop as silwer. Daar
word bereken dat die aarde se kors vanaf die oppervalk tot sowat 25 km afwaarts
bevat 1017 kg uraan, terwyl die oseaan dalk ongeveer 1013 kg kan bevat. Die
konsentrasie van uraan in grond strek van 0,7 tot 11 dele per miljoen (en tot 15
dele per miljoen in landbougrond, weens die gebruik van fosfaat kunsmis) en die
konsentrasie in seewater is 3 dele per miljard.

Uraan is meer oorvloedig as antimoon, tin, kadmium, kwik, of silwer, en is
omtrent so volop soos arseen of molibdeen. Uraan word gevind in honderde tipes
minerale, wat uraniniet (die mees algemene uraanerts), karnotiet, outuniet,
uranofaan, toberniet, en koffiniet insluit. In uraanryke ertse kom beduidende
hoeveelhede uraankonsentrasies voor, soos fosfaatklipneerslae, en minerale soos
ligniet- en monasietsande (dit word kommersieel herwin vanuit bronne met so min
as 0,1% uraan).

Daar is bewys dat sommige baterieë soos S. putrefaciens en G. metallireducens
uraan(VI) kan reduseer tot uraan(IV).

Sommige organismes, soos die korsmos Trapelia involuta of mikroörganismes soos
die bakterie Citrobacter, kan konsentrasies uraan absorbeer tot 300 keer hoër as
hul omgewing. . Citrobacter spesies absorbeer uranielione wanneer
gliserolfosfaat (of ander soortgelyke organiese fosfate) aan hulle gegee word.
Na een dag kan een gram bakterieë bekors word met nege gram
uranielfosfaatkristalle; dit skep die moontlikheid dat hierdie organismes in
biogeneeskunde tot die onbesoedeling van uraan-gekontamineerde water gebruik kan
word.

In die natuur vorm uraan(VI) 'n hoogs oplosbare karbonaat komplekse by hoë pH’s
(basies). Dit lei tot 'n verhoging in vervoerbaarheid en beskikbaarheid van
uraan om vanaf kernafval na grond en ondergrondse water te beweeg, wat kan lei
tot gesondheidsgevare. Dit is egter moeilik om uraan in die fosfaatvorm te
presipiteer indien oortollige karbonaat teenwoordig is by 'n alkaliese pH. Daar
is gevind dat 'n Sphingomonas sp. stam 'n hoë aktiwiteit alkaliese fosfatase kan
uitdruk, wat al toegepas is vir die biopresipitasie van uraan in uranielfosfaat
spesies vanuit alkaliese oplossings. Die presipitasie vermoë was verhoog deur
die fosfatase proteïen in E. coli oormatig uit te druk.

Plante absorbeer sommige uraan vanuit grond. Droë-gewig konsentrasies uraan in
plante wissel van 5 tot 60 dele per miljard, en as wat verkry word uit verbrande
hout kan konsentrasies tot 4 dele per miljoen bevat. Droë-gewig konsentrasies
uraan in voedselplante is tipies laer met een tot twee mikrogram per dag, wat
ingeneem word deur dit wat mense eet.

Uraanproduksie wêreldwyd het in 2006 39 655 ton behaal, waarvan 25% ontgin is in
Kanada. Ander belangrike lande wat uraan myn is Australië (19,1%), Kasakstan
(13,3%), Niger (8,7%), Rusland (8,6%), en Namibië (7,8%).

Uraanerts word gemyn met verskeie metodes: oopgroef, ondergronds, in situ
loging, en deur boorgatmyne. Lae graad uraanerts wat ontgin is in 2006 bevat
tipies 0,01 tot 0,25% uraanoksides. Omvangryke ekstaksiemetodes moet toegepas
word om metaal van die erts te skei. Hoë graad erts wat gevind word in die
Athabasca Kom, Saskatchewan, Kanada kan tot 23% uraanoksiedes op 'n gemiddelde
basis bevat. Uraanerts word verbrysel en verwerk tot 'n fyn poeier en dan geloog
met óf 'n suur óf 'n alkali. Die uitgeloogde produk word dan onderwerp aan
verskeie stappe van presipitering, oplosmiddel ekstraksie, en ioonuitruiling.
Die mengsel wat verkry word, genaamd geelkoek, bevat ten minste 75%
uraanoksides. Geelkoek word dan gekalsineer om onsuiwerhede van te malingsproses
te verwyder voor verdere verwerking.

Kommersiële graad uraan kan geproduseer word deur die reduksie van uraanhaliede
met 'n alkali-metaal of 'n alkali-aard metaal. Uraanmetaal kan ook voorberei
word deur elektoliese van KU5 of uraantetrafloried, opgelos in 'n gesmelte
kalsiumchloried en natriumchloried oplossing. Baie suiwer uraan word geproduseer
deur die termiese ontbinding van uraanhaliedes in 'n warm filament.

Ekonomiese uraanbronne sal vir ongeveer 100 jaar teen die 2006 verbruikingstempo
voortbestaan, terwyl dit verwag word dat omtrent dubbel daardie hoeveelheid nog
ontdek moet word. Met herverwerking en herwinning kan hierdie reserwes 'n nog
vir duisende jare lewer. Daar word beraam dat 5,5 miljoen ton uraanerts reserwes
ekonomies ontginbaar is teen US$59/lb, terwyl 35 miljoen ton geklassifiseer word
as mineraalhulpbonne (redelike vooruitsigte vir uiteindelike ekonomiese
ontginning). 'n Beraamde, bykomende 4,6 miljard ton uraan word gevind in
seewater (Japanese wetenskaplikes in die 1980’s het bewys dat die ekstraksie van
uraan vanuit seewater deur ioonuitruiling te gebruik is tegnies moontlik).

Uraaneksplorasie neem toe met US$200 miljoen wat wêreldwyd gespandeer is in
2005, 'n 54% toename op die vorige jaar. Hierdie tendens het deur 2006 aangehou,
toe eksplorasie-uitgawes tot oor $774 miljoen opgeskiet het, 'n toename oor 250%
in vergelyking met 2004.

Australië besit 23% van die wêreld se uraanreserwes, en die wêreld se grootste
enkele uraanneerslag is geleë by die Olimpiese Dam Myn in Suid-Australië.

In 2005 het sewentien lande gekonsentreerde uraanoksiedes geproduseer, met
Kanada (27,9% van die wêreld se produksie) en Australië (22,8%) die wêreld se
grootste produsente, asook Kasakstan (10,5%), Rusland (8,0%), Namibië (7,5%),
Niger (7,4%), Usbekistan (5,5%), die V.S.A. (2,5%), Argentinië (2,1%), Oekraïne
(1,9%) en Sjina (1,7%) wat noemenswaardige hoeveelhede produseer. In Kasakstan
neem produksie gedurig toe, en mag selfs die wêreld se grootse produsent raak
met 'n verwagte produksie van 12 826 ton vir 2009, in vergelyking met Kanada en
Australië se verwagte 11 100  en 9 430  ton onderskeidelik. Daar word geglo dat
die beslissende hoeveelheid beskikbare uraan genoegsaam vir ten minste die
volgende 85 jaar sal wees, alhoewel sommige studies toon dat onderbelegging in
die laat twintigste eeu voorsieningsprobleme in die 21ste eeu kan veroorsaak.
Kenneth S. Deffeyes en Ian D. MacGregor het dit uitgewys dat uraanneerslae
blykbaar in 'n logaritmiese-normale verspreiding voorkom. Daar is 'n 300-voudige
toename in die herwinbare uraanhoeveelhede vir elke tienvoudige toename in die
ertsgraad. Dit beteken dat daar is min hoë-graad erts beskikbaar teenoor direk
eweredige lae-graad erts in 'n meerdere mate.

Gekalsineerde uraan geelkoek wat geproduseer word in baie groot meule bevat 'n
verspreiding van uraanoksied spesies in die verskeie vorme wat strek van die
mees tot minste geoksideerde toestand. Deeltjies met kort residensie tye in 'n
kalsieeroond sal gewoonlik minder geoksideerd wees as dié met langer residensie
tye, of deeltjies wat in die skoorsteenskroptoring herwin word. Daar word
gewoonlik na 'n uraaninhoud van U3O8 verwys, wat dateer uit die dae van die
Mahattan Projek toe U3O8 gebruik was as 'n analitiese chemie standaard vir
verslae.

Fase verhoudings in die uraan-suurstof stelsel is redelik kompleks. Die mees
geoksideerde toestand van uraan is uraan(IV) en uraan(VI), asook hul twee
ooreenstemmende oksiedes wat onderskeidelik uraandioksied (UO2) en
uraantrioksied (UO3) heet. Ander uraanoksides soos uraanmonoksied (UO) en
uraanperoksied (UO4•2H2O) bestaan ook.

Die mees algemene vorm van uraanoksied is triuraanoktaoksied (U3O8) en UO2.
Albei oksied vorme is vastestowwe met 'n lae oplosbaarheid in water, en relatief
stabiel oor 'n wye reeks omgewingstoestande. Triuraanoktaoksied is (afhangende
van die toestande) die mees stabiele vorm van uraan en is ook die mees algemene
vorm wat in die natuur voorkom. Uraandioksied is die vorm wat algemeen as 'n
kernreaktorbrandstof gebruik word. By omgewingstemperature sal UO2 geleidelik
omskakel in U3O8. Die stabiliteit van uraanoksides maak dit die voorkeur vorm
vir uraanberging en verwydering.

Soute van al vier uraan oksidasie toestande is wateroplosbaar en word bestudeer
in waterige oplossings. Die oksidasie toestande is: U3+ (rooi), U4+ (groen),
UO2+ (onstabiel), en UO22+ (geel). 'n Klein hoeveelheid vastestof en
halfmetaalverbindings, soos UO en US, bestaan vir die oksidasietoestand
uraan(II), maar geen eenvoudige ione kom voor nie. Ione van U3+ maak waterstof
vry vanuit water en word dus baie onstabiel beskou. Die UO22+-ioon
verteenwoordig die uraan(VI) toestand en kom voor in verbindings soos
uranielkarbonaat, uranielchloried en uranielsulfaat. UO22+ vorm ook chemiese
komplekse met verskeie organiese chelaat-agente, soos uranielasetaat – die mees
algemene vorm.

Die wisselwerking van kabonaat anione met uraan(VI) veroorsaak dat die Pourbaix
diagram noemenswaardig gewysig word indien die medium vanaf 'n wateroplossing na
oplossing wat karbonaat bevat verander. Terwyl die meerderheid karbonate
onoplosbaar in water is, is uraankarbonate soms wel oplosbaar in water. Dit is
so omdat 'n U(VI) katioon kan bind met twee terminale oksides en drie of meer
karbonate om 'n anioonkompleks te vorm.

Uraan wat verhit word in die teenwoordigheid van waterstof by 'n temperatuur van
250 tot 300 °C reageer om uraanhidried te vorm. By hoër temperature sal die
waterstof omkeerbaar verwyder word. Hierdie eienskap van uraan maak
uraanhidrides geskik as 'n begin-materiaal vir die vervaardiging van reaktiewe
met verskeie ander karbiede-, nitriede-, en haliedeverbindings. Twee kristal
veranderinge van uraanhidried betaan: 'n α vorm verkrygbaar teen lae
temperature, en 'n β vorm wat geskep word teen temperature bo 250 °C.

Albei uraankarbides en uraannitrides is realtief inerte halfmetaalagtige
verbindings wat minimaal oplosbaar is in sure, reageer met water, en kan
verbrand in lug om U3O8 te vorm. Karbides van uraan sluit uraanmonokarbied (UC),
uraandikarbied (UC 2), en diuraantrikarbied (U2C3) in. UC en UC2 word gevorm
deur koolstof by gesmelte uraan te voeg, of deur die uraanmetaal aan
koolstofmonoksied by hoë termperature bloot te stel. U2C3 is stabiel onder 1
800 °C, en word voorberei deur 'n verhitte mengsel UC en UC2 onder meganiese
spanning te onderwerp. Uraannitrides word verkry deur die direkte blootstelling
van die metaal aan stikstof insluitend unraanmononitried (UN), uraandinitried
(UN2) en diuraantrinitried (U2N3).

Alle uraanfluoride word geskep deur uraantetrafluoried te gebruik (UF4); UF4
word self voorberei deur die hidrofluorinering van uraandioksied. Die reduksie
van UF4 met waterstof teen 'n temperatuur van 1 000 °C produseer
uraantrifluoried UF3. Onder die korrekte toestande – temperatuur en druk – sal
die reaksie tussen soliede UF4 met uraanheksafluoriedgas (UF6) intermediêre
fluorides vorm soos U2F9, U4F17 en UF5.

Teen kamertemperatuur het UF6 'n hoë dampdruk, wat dit gebruiklik maak in die
gasdiffusie proses om uraan-235 vanuit die meer algemene uraan-238 isotoop te
skei. Hierdie verbinding kan voorberei word uit uraandioksied en uraanhidried
deur die volgende proses:

Die gevormde UF6, 'n wit vastestof, is hoogs reaktief (by fluorinering,
sublimeer maklik (vorm byna 'n perfekte gasdamp), en is die mees vlugtige
verbinding van uraan wat bestaan.

Een metode om uraantetrachloried (UCl4) te berei is deur die reaksie tussen
chloor met uraanmetaal of uraanhidried. Die reduksie van UCl4 in die
teenwoordigheid van waterstof produseer uraantricloried (UCl3) terwyl hoër
uraanchlorides geproduseer word deur die reaksie met bykomstige chloor. Alle
uraanchlorides reageer met water en lug.

Bromides en jodides van uraan word gevorm deur die direkte reaksie van broom en
jodium, ooreenkomstig, of deur die addisie van UH3 by die betrokke element se
sure. Bekende voorbeelde sluit die volgende in: UBr3, UBr4, UI3 en UI4.
Uraanoksihalides is wateroplosbaar en sluit UO2F2, UOCl2, UO2Cl2 en UO2Br2 in.
Die stabiliteit van oksihalides verminder soos die atoommassa van die halide
komponent toeneem.



https://af.wikipedia.org/wiki/Stockholm

Stockholm (uitgespreek [ˈstɔkhɔlm]) is die hoofstad en grootste stad van Swede
met 'n oppervlakte van 187 vierkante kilometer en 'n bevolking van 897 700 in
2012.

As die politieke, ekonomiese en kulturele sentrum van die land word Stockholm
veral deur die kontras van land en water (die stad strek oor veertien eilande en
lê digby 'n eilandgroep met sowat 24 000 klein eilandjies), historiese en
moderne boukuns (die ou stadskern Gamla Stan, waarvan die vroegste dele uit die
13de eeu dateer, is een van die grootste Middeleeuse stadsbuurte in Europa en
uniek in sy soort), landelike voorstede en besige sakesentrum, en die lange,
helder nagte van die Skandinawiese somer en kort winterdae gekenmerk.

Vanweë sy ligging op veertien eilande word Stockholm as een van die pragtigste
stede ter wêreld beskou en dikwels ook die "Venesië van die Noorde" genoem; sy
13de eeuse stigter het 'n strategiese plek gekies waar die uitgestrekte
Mälarmeer in die Oossee uitmond. Water beslaan sowat 'n derde van Stockholm se
oppervlakte sodat brûe en jaghawens 'n belangrike bestanddeel van die stad
geword het. 'n Doeltreffende omgewingsbeleid het verseker dat hengelaars selfs
in die middestad van Stockholm salms kan vang - die stad se wateroppervlaktes
pronk in die algemeen met drinkwaterkwaliteit. Danksy die invloed van die see en
die warm Golfstroom het Stockholm 'n gematigde klimaat met aangename somers en
sneeuvalle tussen Januarie en Maart.

Stockholm het lankal tot die belangrikste toeristebestemming in Skandinawië
ontwikkel en vervul in baie opsigte 'n rol as die kulturele hoofstad van die
Nordiese lande. Stockholm staan daarnaas internasionaal bekend as die moederstad
van die Nobelprys.

Die oudste verwysings na die stad, wat die naam Stockholm gebruik, dateer uit
die 13de eeu en kom in twee Latynse dokumente van Julie 1252 en 19 Augustus 1252
voor. Daar word aangeneem dat die stadsnaam van die versterkings tussen die
Mälarmeer en die Oossee afgelei is wat met boomstamme (Sweeds: trästockar) gebou
is.

Volgens 'n ander teorie is die naam van die Oud-Sweedse woord stock afgelei wat
letterlik "'n groep van" beteken het - Stockholm kan dus ook as "'n groep van
eilande" vertaal word.

Reeds in sy vroeë geskiedenis - die ontstaantydperk van die eerste skriftelike
verwysings na Stockholm - het Finssprekende bewoners van die Botniese Golf se
oostelike kusgebiede in die stad gevestig en dit Tukholma genoem (tukki is die
Finse woord vir "boomstam"). Die groot aantal Duitssprekende inwoners het
daarenteen die Sweedse benaming Stockhom bybehou.

In twee van Swede se amptelike minderheidstale, Meänkieli (Tornedal-Fins) en
Samies, word Stockholm respektiewelik Stokholmi en Stockholbma genoem. In Latyn
word 'n kort vorm, Holmia, as benaming vir Stockholm gebruik.

Stockholm se talle byname sluit "Venesië van die Noorde" (Nordens Venedig), Eken
("Eikeboom"), "Pêrel van Europa" (Europas Pärla), Kungsbudane en "Koningin van
die Mälarmeer" (Mälardrottningen) in. 'n Bekende skertsnaam is Noll-åtta
("Nul-agt").

Die munisipaliteit Stockholm bemark die hoofstadgebied sedert 2006 as The
Capital of Scandinavia ("Die Hoofstad van Skandinawië") en wys daarop dat die
stad homself as die natuurlike middelpunt van Skandinawië, sy ekonomiese sentrum
en toonaangewende kultuurstad beskou. Die bynaam en bewerings, wat daarmee
gepaard gaan, het besware van ander Skandinawiese hoofstede uitgelok.

'n Seeboesem van die Oossee omsluit die stad in die ooste met talle inhamme,
landtonge en sowat 24 000 rotseilande (sogenaamde skere). Hierdie eilandgebied
word in Sweeds Skärgården genoem.

'n Grintmorene, wat tydens die Ystydperk as gevolg van vergletsering ontstaan
het en deur die Mälarmeer se uitloop deurbreek is, loop in noord-suidelike
rigting. Die eilande in die stroom is oorblyfsels van hierdie bergrug.

Die breuke, wat in noordelike rigting loop, is drie miljoen jaar gelede deur 'n
reeks ystydperke geslyp, terwyl hul suidelike eweknieë nie deur hierdie proses
geraak is nie. Gedurende die laaste koue periodes van die Pleistoseen (70 000
tot 9 500 v.C.) het yslae met 'n dikte van tot by twee kilometer die streek
bedek. Alhoewel die ys alle spore van vroeë lewe in die gebied uitgewis het,
neem wetenskaplikes nogtans aan dat mense ongeag die gebrek aan ageologiese
bewyse die streeks reeds voor die ystydperk bewoon het. Die oorblyfsels van 'n
mammoet is in die stadsentrum van Stockholm opgegrawe.

Aan die begin van die Steentydperk - sowat 1 000 jaar later - het die eerste
mense hulle in die gebied gevestig wat destyds deur 'n relatief warm
Mediterreense klimaat gekenmerk was. As gevolg van die postglasiale
landopheffing is argeologiese oorblyfsels van hierdie nedersettings veraf van
die huidige kus en die metropolitaanse gebied geleë. Vondse sluit 'n
verskeidenheid werktuie in, waaronder pylpunte wat uit kwarts en vuursteen
vervaardig is. Hierdie vroeë beskawing van jagters en versamelaars het
hoofsaaklik jag op robbe gemaak.

Volgens 'n ooreenkoms met die magtige Duitse Hansestad Lübeck het Birger Jarl
Duitsers uitgenooi om hulle as nuwe burgers in Swede te vestig en sekere
voorregte aan voornemende immigrante toegesê. Terwyl daar geen historiese
dokumente bewaar gebly het wat na Duitse setlaars as die stigters, beplanners en
boumeesters van Stockholm verwys nie, berig destydse bronne oor die vestiging
van groot getalle Duitsers in Swede en die gelyktydige begin van
mynbou-aktiwiteite in die land.

Maar eers onder die heerskappy van Magnus Ladulås (1275–1290) het Stockholm 'n
werklike ekonomiese deurbraak ervaar. Magnus het nie alleen die politieke en
ekonomiese bande met Lübeck en die Hansebond verstewig, maar ook die Sweedse
invloedsfeer na Gotland en die stad Visby uitgebrei en die administrasie van
Swede gestabiliseer. Gedurende sy regentskap het 'n aantal handelsentra
stadstatus verkry, en alhoewel die term "hoofstad" waarskynlik nog nie in sy
politieke woordeskat voorgekom het nie, het Magnus van Stockholm nogtans de
facto tot die administratiewe sentrum en koninklike setel van Swede verhef. Die
kasteel, wat deur Birger Jarl opgerig is, en die beskerming wat dit kon bied was
die voorvereiste om 'n Middeleeuse stad te skep wat aan kontinentale Europese
standaarde kon voldoen, en in Magnus se tyd het Swede uiteindelik ook oor die
nodige organisasievernuf en finansiële bates beskik om 'n sodanige
ontwikkelingsproses aan die gang te sit. Die stadsmuur van Stockholm was een van
die grootskaalse bouprojekte wat die kapasiteit en vermoë van 'n heerser geverg
het en nie deur die bewoners van 'n nuutgestigte nedersetting sou kon bekostig
word nie.

Die handels- en uitvoerbedryf is gedurende die Middeleeue deur Duitse koopmans
oorheers (volgens historiese belastingdokumente, die sogenaamde skatteböcker,
was sowat 'n derde van Stockholm se belastingbetalers boorlinge van Duitse stede
en gebiede soos Lübeck, Danzig en Wesfale). Die meeste van Stockholm se koopmans
het op of naby die pleine Kornhamnstorg ("Koringhaweplein") en Järntorget
("Ysterplein") in die suidelike hoek van die stad gewoon. Die plaaslike
boeregemeenskappe van die omgewing het Stockholm van voedsel en roumateriale
voorsien, terwyl die plaaslike ambagsmanne hul goedere binne die stadsmuur
vervaardig het. Hulle was op die sentrale plein van Stockholm, Stortorget,
gekonsentreer of het in die twee oudste strate in die stadsentrum gewoon wat nog
steeds na die ou ambagte verwys: Köpmangatan ("Koopmansstraat") en Skomakargatan
("Skoenmakerstraat"). Vissers en timmermans het veral die buurt langs die
oostelike waterkant bewoon, met uitsondering van die suidelike strook wat naby
die sogenaamde Koggahamnen ("Koggehawe") geleë was waar die koopmans se groot
seevarende skepe voor anker gelê het. Die westelike gedeelte van Stockholm langs
die deurgangspad Västerlånggatan het 'n soort vroeë nywerheidsentrum gevorm wat
deur 'n groot verskeidenheid ambagsmanne bewoon is, waaronder slagters, smede,
timmermans en bakkers. Die koninklike kasteel was in die noordelike gedeelte van
die eiland Stadsholmen geleë.

Die laat 15de eeuse bevolking van Stockholm het volgens beramings van
geskiedkundiges tussen 5 000 en 7 000 mense beloop sodat die stad selfs in 'n
Middeleeuse konteks in vergelyking met Parys (100 000 inwoners), Londen en
Keulen (40 000), Lübeck (25 000), Hamburg en Bremen (omstreeks 20 000) as 'n
relatief klein nedersetting beskou moet word. Stockholm was nogtans by verre die
grootste stedelike sentrum in die Sweedse koninkryk waar die tweede grootste
stad, Kalmar of Åbo, nie meer as tussen 1 000 en 2 000 mense gehuisves het nie.

In die onstuimige Laat-Middeleeuse tydperk was die beheer oor Stockholm en sy
kasteel 'n beslissende faktor in enige Sweedse magstryd. Stockholm is derhalwe
verskeie kere aan langdurige blokkades blootgestel en verskeie kere deur Sweedse
en Deense faksies beleër wat die Kalmarunie betwis het.

In 1471 het Sten Sture die Ouere koning Christiaan I van Denemarke in die Slag
van Brunkeberg verslaan, maar is in 1497 gedwing om Stockholm weer aan Hans van
Denemarke af te staan. Sten Sture het in 1501 weer die mag oorgeneem en sodoende
'n Deense blokkade uitgedaag wat van 1502 tot in 1509 voortgeduur het en
uiteindelik met 'n kortstondige vredesluiting besleg is. Hans se seun,
Christiaan II van Denemarke, het dieselfde ambisies soos sy vader gehad en in
die jare 1517 en 1518 twee pogings onderneem om die stad te verower. Uiteindelik
het hy Stockholm beleër en koningin Christina Gyllenstierna sodoende gedwing om
in 1520 te kapituleer.

Nog op die dag van sy intog in Stockholm het Gustav Wasa aan alle burgers, wat
verkies het om in die stad te bly, die beskerming van hul lewens en eiendom
gewaarborg, en vir diegenes, wat besluit het om Stockholm te verlaat, die reg om
hul besittings saam te neem mits hulle hul huise op die koning sou oordra. Die
koning het uiteindelik in 1529 ook die vroeëre voorregte van Stockholm herstel.
Die burgers het nou byna weer dieselfde voorregte geniet soos in die jaar 1436,
waaronder die monopolie op verskeie belangrike handelsektore. Om sy beheer oor
die stad te verseker, het die monarg - net soos koning Christian voor hom -
regstreeks invloed op die verkiesing van raadslede en magistrate uitgeoefen.
Aanvanklik het die wette van die landelike distrikte, wat die benoeming van
regters in die sogenaamde häradshövdingar gereël het, 'n teengewig teen die
koninklike invloed gevorm aangesien hulle bepaal het dat die koning die mees
bekwame leier onder drie kandidate moes kies. Vanweë Gustav Wasa se sterk
posisie het hierdie wette sy invloed nie werklik begrens nie, en daar was
nouliks sprake van 'n skeiding tussen die regspraak van die Sweedse staat en dié
van die stad waarin die owerhede gesetel was.

As gevolg van die Bloedbad van Stockholm, waarin talle bekende burgers vermoor
is, was Gustav Wasa nie net in staat om na goeddunke nuwe magistrate te benoem
nie, maar kon daarnaas ook kerke en ander religieuse instellings dwing om groot
hoeveelhede goud- en silwervoorwerpe aan hom oor te handig: Die kerkskatte was
vir die koning 'n welkome ekstra inkomste om sy oorlogskuldlas in Lübeck af te
betaal.

Met die geestelike Olaus Petri (1493–1552), wat hy tot stadsekretaris benoem
het, het die koning oor 'n bondgenoot beskik om die nuwe gedagtes van die
Protestantse Hervorming binne 'n kort tydperk ook in die praktyk toe te pas.
Vanaf 1525 is preke in Sweeds gehou, terwyl Latyn as kerktaal in 1530 afgeskaf
is. Vir die groot aantal Duits- en Finssprekende burgers is in 1530 Duitse en
Finse kerkgemeentes gestig wat vandag nog steeds bestaan. Die besluit om
godsdienstige welsynsorganisasies tot een enkele instelling saam te smelt, het
egter rampspoedige gevolge vir gestremde burgers ingehou - die nuwe organisasie
was nie meer in staat om sy dienste in dieselfde omvang soos sy voorgangers aan
te bied.

Toe Erik XIV in 1561 as koning van Swede bekroon is, het die titel erflik
geword. Die staat het sy inkomste nou nie meer uit koninklike besittings en
voorregte verkry nie, maar is uit belasting gefinansieer. Met die geleidelike
ontbinding van die Duitse Ridderorde het Swede die geleentheid gekry om sy
magsfeer na die Baltiese lande uit te brei; die stad Reval (tans Tallinn) het
die Sweedse koning as beskermheer teen Rusland en Pole verwelkom.

Ná die Dertigjarige Oorlog (1618–1648) het Swede as 'n nuwe grootmoondheid op
die Europese toneel verskyn - en die land was nou besig om van Stockholm 'n
waardige hoofstad te maak. Die stad se middeleeuse karakter het immers ná die
afsterwe van koning Gustav II Adolf (1594–1632) 'n verleentheid vir die Sweedse
owerheid geskep. Daar is gevrees dat die jammerlike toestand van Stockholm die
gesag van die Sweedse koninkryk sou kon ondermyn, en die owerheid het gevolglik
geskroom om buitelandse staatsmanne hier te ontvang.

In 1625 het 'n groot brandramp, waardeur die suidwestelike deel van die huidige
ou stad vernietig is, die aanleiding tot die herkonstruksie van Stockholm gegee.
Twee nuwe breë strate, Stora Nygatan en Lilla Nygatan, is aangelê, terwyl die
middeleeuse stadsmuur langs die oostelike see-oewer plek moes maak vir 'n reeks
statige paleise - Skeppsbron.

Volgens die sogenaamde Bottniska handelstvånget is ander Sweedse stede van hul
voorregte ten opsigte van uitvoere ontneem. Aan die meeste van hulle is 'n
beperkte handelsmonopolie vir hul onmiddellike omgewing toegestaan, terwyl
Stockholm met die meeste lande rondom die Botniese Golf handel kon dryf. Hierdie
monopolie was egter nie die enigste voordeel wat Stockholm in hierdie periode
geniet het nie - die stad het immers ook oor die beste natuurlike seehawe van sy
tyd beskik. Gedurende die 17de eeu het talle buitelandse besoekers hul
bewondering uitgespreek vir die tipiese hawetoneel met groot skepe wat langs die
oostelike kaai digby die koninklike kasteel geanker was en dikwels "oor 60 of 70
kanonne" beskik het.

In teenstelling met ander Sweedse stede, wat almal selfversorgend was, was
Stockholm heeltemal afhanklik van die handelstrome wat sy hawe gehanteer het. So
was die aantal vee, wat in die hoofstad aangehou is, net so groot as dié van
Uppsala, al het sy bevolking slegs 'n tiende van dié van Stockholm beloop. Alle
goedere, wat in Stockholm aangekom het, moes deur een van ses plaaslike
doeaneposte gaan. Sowat driekwart hiervan is vanuit Stockholm na ander
bestemmings uitgevoer. Sowat die helfte van die oorblywende goedere, veral
visseryprodukte, is uit die Baltiese lande ingevoer, terwyl graan uit die
Mälaren-meergebied na Stockholm vervoer is. Weens die vinnig groeiende
stadsbevolking kon dié gebied in die tweede helfte van die eeu nie meer in die
vraag voorsien nie, en Stockholm het in 'n toenemende mate afhanklik geword van
graaninvoere uit die provinsies.

In die 16de eeuse internasionale handel het Swede eerder 'n passiewe rol gespeel
- die uitvoer van Sweedse goedere soos yster, ru-koper en botter is deur Duitse
handelaars en skepe behartig. Hierdie uitvoere is grotendeels as 'n middel
beskou om die invoer van goedere te verseker wat plaaslik nie beskikbaar was nie
- soos sout, wyn en luukse goedere vir die koninklike hofhouding. Die invoering
van merkantilistiese handelsbeginsels omstreeks 1620 het van die handel 'n
sleutelbedryf vir staatsinkomste gemaak, en Swede het begin om homself op die
uitvoer van verwerkte goedere eerder as grondstowwe toe te spits. Oor die hele
tydperk tussen 1590 en 1685 het Stockholm se bydrae tot die nasionale ekonomie
sowat twee derdes beloop, maar gedurende die eerste helfte van die 17de eeu het
uitvoere vervierdubbel en invoere vervyfdubbel. Die belangrikste markte vir
Sweedse uitvoere was Nederland (teen die middel van die 17de eeu) en
Groot-Brittanje (in die vroeë 18de eeu).

Ná die Russiese besetting van Finland en die Vrede van Nystad in 1722 was Swede
se rol as Europese grootmoondheid uitgespeel - en die volgende dekades is deur
nóg rampspoedige gebeurtenisse oorskadu. Die Swart Dood en die lyding wat deur
die Groot Nordiese Oorlog veroorsaak is, het Stockholm afgeskaal tot die
hoofstad van 'n swakker nasie. In 1809 moes Swede Finland aan Rusland afstaan -
'n verlies waarvoor selfs die unie met Noorweë in 1814 nie vergoed het nie.



https://af.wikipedia.org/wiki/Slang

Slange (Serpentes) is 'n groep karnivoriese reptiele wat aan die orde van die
skubreptiele (Squamata) behoort en aan akkedisse verwant is. Alle slangspesies
word gekenmerk deur 'n baie dun, lang liggaam en ontbrekende ledemate.

Daar is ongeveer 3150 verskillende slangspesies wat byna regoor die wêreld
voorkom en waarvan ongeveer 15% giftig is. Slange beweeg altyd op hul onderkant
en hulle hele liggaam word deur oorlappende skubbe bedek. Ander tipiese
kenmerke, wat hulle van pootlose akkedisse onderskei, is 'n tekort aan
beweegbare ooglede en eksterne ore. Om by hul dun liggame aan te pas, is hul
niere nie langs mekaar nie, maar is die een voor die ander, en het meeste
spesies slegs een werkende long. Slange wissel in grootte van baie klein, slegs
10 cm lank, tot die reuse luislange en anakondas wat tot 7,6 m lank kan word.

Slange is 'n ekologies uiters diverse groep wat baie uiteenlopende habitats
bewoon. Hulle word op elke kontinent behalwe Antarktika aangetref en ook op
meeste eilande. Omdat hulle koudbloedig is, kom die meeste spesies in warmer
streke voor. 'n Aantal spesies is ook aangepas om in uiters droë omgewings te
oorleef, soos woestyne. Daar is egter ook slange wat ondergronds lewe, of selfs
in water, soos riviere, damme en die see.

As gevolg van hul onbegrypende lewenswyse en gedrag en hul vermeende, maar
dikwels oorskatte giftigheid, word slange dikwels as 'n simbool van die bose
gesien. In die Bybel, in die verhaal oor Adam en Eva, duik die slang selfs op as
'n verteenwoordiger van die Duiwel.

Daar kom 170 spesies in Suider-Afrika voor waarvan agtien se byt as dodelik
beskou word en 'n verdere 23 kan 'n ernstige byt toedien wat tot die verlies van
ledemate kan lei.



https://af.wikipedia.org/wiki/Sjinees

Sjinees (Vereenvoudigde Sjinees: 汉语, Tradisionele Sjinees: 漢語, pinyin: Hànyǔ,
letterlik: "Han-taal"; of 中文, Zhōngwén) is 'n Sino-Tibettaanse taal wat veral in
die Volksrepubliek van Sjina, die Republiek van Sjina, Hongkong, Macau,
Singapoer, Thailand, Indonesië en Maleisië gepraat word. Sjinees is met 1,3
miljard sprekers die grootste taal in die wêreld. Daar is baie dialekte, waarvan
die belangrikste Mandaryns, Wu, Kantonees, Min, Xiang, Hakka en Gan is.

Sjinees is die moedertaal van die Han- en die Hui-Sjinese en deur hul emigrasie
in talle gebiede van die wêreld word dié taal ook in lande soos Australië,
Filippyne, Japan, Kanada, Mianmar, Rusland, Peru, die Verenigde State en Viëtnam
gepraat, wat van Sjinees 'n wêreldtaal maak.

Mandaryn-Sjinees is die amptelike taal van die Volksrepubliek van Sjina met sy
spesiale administratiewe streke Hongkong (saam met Engels en Kantonees) en Macau
(saam met Kantonees en Portugees), asook die omstrede Republiek van Sjina op
Taiwan. Daarbenewens vorm Sjinees saam met Engels, Maleis en Tamil die amptelike
tale van Singapoer en saam met Arabies, Engels, Frans, Russies en Spaans die
amptelike tale van die Verenigde Nasies.

Sjinees word met Sjinese karakters (Tradisionele Sjinees en Vereenvoudigde
Sjinees) geskryf en die amptelike stelsel waarmee albei in die Latynse alfabet
transkribeer word, is Hanyu pinyin.



https://af.wikipedia.org/wiki/Sigaret

'n Sigaret (afkomstig van die Franse woord cigarette, wat klein sigaar beteken)
is 'n produk waarmee tabak gerook word. Onlangs het verskeie lande se
belastingbeleid jeens tabakprodukte meegebring dat die stam van die tabakplant
nou ook in die sigarette ingewerk word, pleks van dit nie te gebruik nie. Die
stam word eers platgeslaan en dan gesny sodat dit soos die blaar lyk en dan word
dit by die gesnyde blare bygevoeg. Die sigaret was in die omgewing van die 18de
eeu benoem: boemelaars in Seville, Spanje het die señoritos (ryk jong mans) se
sigare opgetel, die tabak wat oorgebly het in papier gerol en dit gerook.

Kommersieël geproduseerde sigarete is relatief maklik om te maak, hulle bestaan
meestal uit 'n tabakmengsel, papier, PVA-gom en somtyds 'n filter.

Deur 'n paar produkte saam te meng kan daar verskillende geure en smake ontdek
word. Tabak, wat reg oor die wêreld aangeplant word, het verskillende geure en
kleure. Dit hang natuurlik af van die klimaat, die jaartal en ander kondisies.
Elke sigaret bestaan meestal uit blare van die gekuurde helderblaar,
burleytabak, en oosterse tabak. Die blare word geselekteer na gelang van
ouderdom.

Voor die Tweede Wêreldoorlog het sommige maatskappye spesiale versamelaarskaarte
uitgegee in elke pakkie sigarette. Die verkoopsfoefie is afgeskaf om papier te
spaar. Dit was vir 'n lang tyd na die oorlog nog skaars. Natural American Spirit
sigarette het "vignette" kaarte met bedreigde spesies en Amerikaanse historiese
gebeurtenisse daarop uitgebeeld in 2003.

Die gesondheidsprobleme wat met rook gepaard gaan het owerhede wêreldwyd, en ook
in Suid-Afrika, genoop om drastiese rookwetgewing in te stel.

Volgens die Wêreldgesondheidsorganisasie (WGO) sal rook teen die jaar 2030 die
grootste oorsaak van sterftes in die wêreld wees.



https://af.wikipedia.org/wiki/Russe

Die Russe (Russies: русские, russkiye) is 'n Oos-Slawiese volk van sowat 137
miljoen mense (waarvan 115 miljoen in die Russiese Federasie woon, 17 miljoen in
ander voormalige lande van die Sowjetunie en sowat 6 miljoen in ander lande).
Hulle is die grootste volk in Europa. Die meeste Russe is Russies-Ortodokse
Christene of ongebonde.

Russe is die talrykste etniese groep in Europa en een van die grootstes ter
wêreld met 'n bevolking van sowat 137 miljoen dwarsoor die wêreld. Daar is sowat
116 miljoen etniese Russe in die Russiese Federasie en sowat 18 miljoen in
Rusland se buurlande. 'n Groot aantal Russe - sowat drie miljoen - bly in ander
lande, veral in Noord-Amerika en Wes-Europa, maar ook in Oos-Europa en Asië.

Die meeste Russe is aanhangers van die Russies-Ortodokse Kerk, wat 'n belangrike
rol in die Russiese geskiedenis en die vorming van die Russiese identiteit
gespeel het. In ander lande behoort Russe meestal tot die plaaslike ortodokse
kerke, wat óf regstreeks aan die Russies-Ortodokse Kerk verbonde is (soos die
Oekraïns-Ortodokse Kerk, wat outonomie onder die patriarg van Moskou geniet) óf
historiese bande met dié kerk het (soos die Ortodokse Kerk in Amerika).

Selfs ongebonde Russe voel hulle om kulturele redes aan die ortodokse geloof
verbonde. Sommige Russe is Ougelowiges, 'n skeurgroep in die ortodokse beweging,
wat die liturgiese hervormings van die 17de eeu verwerp het.

Ná die einde van die Kommunistiese bewind het die belangstelling in godsdiens
weer toegeneem, alhoewel kerkbesoek swak is. Daar is slegs klein minderhede van
ander Christelike kerke, waaronder die Baptiste met sowat 85 000 aanhangers.

Die huidige Russe is afstammelinge van Oos-Slawiese stamme, wat hulle
oorspronklik in Wes-Rusland, Wit-Rusland en Oekraïne gevestig en hier ook met
Skandinawiese en Fins-Oegriese groepe vermeng het. Die etnoniem rus' het
oorspronklik na die Skandinawiese Warangiërs (Wikings) verwys, wat aanvanklik
die eerste ryk in die gebied, Kiëf-Roes, oorheers het (vergelyk ook die Finse
woord vir Swede, Ruotsi). Die Skandinawiërs is vinnig verslawies, en die naam
het later na die hele bevolking van die ryk begin verwys.

Die aanvanklik homogene etniese groep van Kiëf-Roes het vanaf die 15de eeu in
kulturele en taalkundige opsig in Groot-Russe, Wit-Russe en Oekraïners (vroeër:
Klein-Russe) begin opsplits. Die Groot-Russe het veral die noordweste van die
huidige Rusland bewoon. Ná 'n reeks militêre oorwinnings oor die Goue Horde en
die Tartare het hulle gebied langs die Wolgarivier in ’n suidelike rigting
uitgebrei. Veral die verowering van die Tartaarse hoofstad Kazan in die jaar
1552 het tot 'n verdere uitbreiding oorkant die Oeral na Siberië gelei.

In die 17de eeu het die Russe vir die eerste keer die Stille Oseaan bereik. Die
Russiese Kosakke het die voortou by die kolonisering van nuwe gebiede geneem.
Sedert die 18de eeu het die Russe ook die Ottomane en Krimtatare na die
suidelike Oekraïne (Nieu-Rusland) en die noordelike Kaukasus teruggedring.

Voor 1917 het Russe byna uitsluitlik die gebied van die Russiese Ryk bewoon. As
gevolg van die Bolsjewistiese Oktoberrewolusie het 'n groot aantal adellike en
burgerlike gesinne na ander lande gevlug.

In die tyd van die Sowjetunie het Russiese minderhede hulle in byna alle
deelstate gevestig. Terwyl die immigrasie van Russe in die Baltiese lande deur
die Moskouse regering bevorder is, was in ander gebiede veral die tekort aan
opgeleide werkers, wat vir die ontwikkeling van die plaaslike infrastruktuur
benodig is, 'n aansporing vir Russiese immigrante om hulle daar te vestig. Met
die verbrokkeling van die Sowjetunie het baie van hierdie Russe na die Russiese
Federasie teruggekeer.

Die huidige Russiese vanne is in die tydperk tussen die 16de en 17de eeu gevorm,
en hulle word oorwegend deur die genitief-uitgange -of/-ef of -in gekenmerk.
Twee derdes van die moderne Russiese vanne het hierdie uitgange, en die meeste
is uit die genitief van voorname, diername en beroepe gevorm. 'n Klein aantal
vanne het uitgange soos -ski ('n byvoeglike naamwoord, wat óf na die geografiese
herkoms verwys óf deur immigrante uit die Pools-Litause taalgebied ingevoer is),
-itsj ('n meervoud-genitief, wat veral in die Oeral voorkom), -ez, -ak en -ago.
Uitgange soos -enko en -oek is van Oekraïnse oorsprong.

Etniese Russe het hulle in feitlik alle gebiede van die voormalige Russiese Ryk
en die Sowjetunie gevestig, en hierdie binnelandse migrasie is dikwels deur die
Moskouse regerings bevorder, veral in grensgebiede. Af en toe het klein Russiese
groepe hulle as godsdiensvlugtelinge in die buiteland gevestig, soos byvoorbeeld
die Lipowane in die Donaudelta en die Doukhobors in Kanada.

Nadat die Russiese Rewolusie en die Russiese Burgeroorlog in 1917 begin het, was
daar 'n grootskaalse emigrasie, en baie Russiese burgers het hulle in Europese
stede soos Berlyn, Parys en Londen of oorsee gevestig.

Die grootste Russiese bevolkings in die buiteland woon in voormalige deelstate
van die Sowjetunie soos Oekraïne (sowat 8,3 miljoen), Kasakstan (sowat 3,8
miljoen), Oesbekistan (sowat 1,2 miljoen), Wit-Rusland (sowat 785 000), Letland
(sowat 520 000), Kirgisië (sowat 420 000), Moldowa (sowat 370 000), Estland
(sowat 330 000), Turkmenistan (sowat 297 000), Litaue (sowat 175 000),
Azerbeidjan (sowat 119 000), Georgië (sowat 91 000), Tadjikistan (sowat 68 000)
en Armenië (14 000. Sowat een miljoen Russiese Jode het hulle sedert die
negentigerjare in Israel gevestig. Daar is ook kleiner Russiese gemeenskappe in
die Balkanlande, Oos- en Sentraal-Europa, Duitsland, die Volksrepubliek van
Sjina en in Latyns-Amerika.

Russe wat hulle in die Sowjet-tydperk in Letland en Estland gevestig het, is net
toegelaat om burgers van dié lande te word as hulle 'n verpligte taaltoets slaag
en kennis van die Baltiese lande se geskiedenis en gebruike het. Die taalstryd
gaan veral in Letland voort, waar Russe hulle verset teen die owerhede se planne
om Lets as verpligte onderwystaal in te voer. In Estland is sowat 137 000
burgers van nie-Estiese afkoms, oorwegend Russe, terwyl 'n verdere 136 000 of
tien persent van die totale bevolking staatloos bly.

Russiese emigrante het hulle ook in Kanada, Australië en die Verenigde State
gevestig. Brighton Beach in New York en Sunny Isles Beach naby Miami is
woonbuurte met 'n oorwegend Russiese bevolking. Volgens skattings is sowat 5,1
miljoen Amerikaners van Russiese afkoms, en in die tydperk tussen 1990 en 2000
het 'n halfmiljoen Russe na die Verenigde State geëmigreer. Voordat die
Verenigde State Alaska van Rusland gekoop het, was daar 'n inheemse Russiese
bevolking van sowat 40 000 mense, veral op die Aleoetiese Eilande. Volgens die
sensus van 2000 praat 706 242 Amerikaners Russies as huistaal, waarvan 'n groot
persentasie burgers van Russies-Joodse afkoms. In Suid-Afrika het sedert die
negentigerjare 'n klein aantal Russiese vroue met Afrikanermans getrou.

In die Volksrepubliek van Sjina maak Russe deel uit van die 56 etniese groepe
wat amptelik erken word. Sowat 15 600 Sjinese Russe woon in die noorde van
Xinjiang, in Binne-Mongolië en in Heilongjiang.



https://af.wikipedia.org/wiki/Romeinse_Ryk

Die term Romeinse Ryk (Latyns: IMPERIVM ROMANVM) verwys na die gebied wat tussen
die 6de eeu v.C. en die 5de en 6de eeu n.C. deur die stad Rome oorheers is. Sy
politieke bedeling het met verloop van tyd van 'n monargie in 'n republikeinse
bedeling en uiteindelik in 'n keiserryk verander. Die Romeinse Ryk het ongeag
die verskeidenheid van sy volke, tale en godsdienste tot 'n gemeenskaplike
staat, lewensvorm en universele staatsidee ontwikkel, wat as 'n imperium sine
fine ("'n ryk sonder grense") gedefinieer is.

Die Romeinse Ryk het sy grootste uitbreiding onder die heerskappy van keiser
Trajanus bereik en destyds oor drie vastelande gestrek: die Mediterreense
gebiede rondom die Middellandse See, Gallië, groot gedeeltes van Brittanje en
die gebiede rondom die Swartsee. Rome het sodoende die meeste van die gebiede
oorheers wat destyds in die Mediterreense wêreld bekend was.

Latyn, die inheemse taal van die stad Rome en sy omgewing (die gewes Latium, wat
ook sy naam aan die taal gegee het), het die amptelike taal van die ryk geword,
maar gedeeltelik ook elemente van ander tale bewaar. Die taal van die Romeine is
in Europa nog baie eeue ná die ondergang van die Romeinse Ryk tot in die
barok-tydperk as 'n wetenskaptaal gebruik. In die Rooms-Katolieke Kerk het Latyn
tot met die Tweede Vatikaanse Konsilie die taal van die mis gebly. Baie
wetenskappe, soos geneeskunde en biologie, gebruik en skep nog steeds
(Grieks-)Latynse vakterme.

Uit die Latynse taal het uiteindelik die moderne Romaanse tale van Europa
ontwikkel, waarvan Italiaans, Frans, Spaans, Portugees, Katalaans en Roemeens
die belangrikstes is. Baie Latynse leenwoorde is deur Germaanse en Slawiese tale
oorgeneem.

Die Romeinse reg het 'n groot invloed op die moderne reg, veral die privaatreg,
uitgeoefen.



https://af.wikipedia.org/wiki/Reykjavik

Reykjavik (Yslands: Reykjavík [ˈreiːcaˌviːk], letterlik "Rookbaai") is die
hoofstad van Ysland - en ook die wêreld se mees noordelik geleë hoofstad: Sy
breedtegraad lê teen 64° 08' Noord net effens suid van die Noordpoolsirkel (66°
33'). Die stad met naastenby 120 000 inwoners lê aan die voet van die bergpiek
Esja met 'n hoogte van 900 meter en aan die suidoewer van die Faxaflóibaai, wat
deel uitmaak van die Atlantiese Oseaan, en fungeer as die administratiewe,
kulturele en ekonomiese spilpunt van Ysland. Reykjavik huisves die meeste
departemente van die Universiteit van Ysland en verskeie ander tersiêre
instellings, teaters, museums en ander kulturele instellings. Die stad beskik
daarnaas oor Ysland se belangrikste seehawe.

Reykjavik lê op die skiereiland Reykjanesskagi in die suidweste van die
eilandstaat Ysland, alhoewel die voorstede reeds verder oos- en suidwaarts
uitgebrei het. Die landskapsvorme van Reykjavik se omgewing word deur
skiereilande, inhamme, seestrate en eilande gekenmerk. Reykjavik beslaan danksy
sy minder digbevolkte voorstede met ruim vrystaande gesinshuise 'n relatief
groot oppervlakte.

10 000 jaar gelede het die laaste glasiale tyd, 'n besonders koue periode van 'n
ystydperk, van die huidige ystydperk geëindig. Tydens die glasiale tyd het 'n
groot gletser groot dele van die stadsgebied bedek, terwyl ander dele nog met
seewater oorstroom was. In die warmer periodes teen die einde van die glasiale
tyd was sommige bergspitse soos Öskjuhlíð nog eilande. Die vroeëre seevlak word
deur afsaksels met mossels gekenmerk wat (soos naby Öskjuhlíð) tot 43 meter bo
die huidige seevlak verrys. Bergspitse soos Öskjuhlíð en Skólavörðuholt is
blykbaar oorblyfsels van vroeëre skildvulkane wat tydens die warmer periodes van
die ystydperk nog aktief was.

Ná die glasiale tyd het die swaar gletsers begin afsmelt en die landmassa in die
gebied het verrys en sy huidige gestalte gekry. Die hoofstadgebied is egter nog
steeds deur aardbewings en vulkaanuitbarstings geskud. Tydens een van hierdie
vulkaanuitbarstings het lawa deur die Elliðaárvallei tot by die Elliðavogurbaai
gevloei. Die verskuiwing van tektoniese plate wat dwarsdeur Ysland loop, raak
ook die skiereiland Reykjanesskagi met kleiner aardbewings.

Reykjavik word gekenmerk deur 'n polêre seeklimaat met relatief milde winters en
koel somers, en oor die seisoene heen is daar min wisseling ten opsigte van die
hoeveelheid neerslag. Ondanks sy ligging in die Noord-Atlantiese Oseaan is
Reykjavik se temperature vanweë die matigende invloed van die Golfstroom op
Ysland se kusgebiede nie laer as dié van byvoorbeeld Toronto of New York nie.
Die absolute uiterste temperature beweeg op 'n skaal tussen sowat -17 °C en
+24 °C; die kwik styg egter selde bo 20 °C. As gevolg van sy ligging aan die kus
is Reykjavik dikwels aan stormweer blootgestel. Daar word jaarliks sowat 1250
sonskynure en 210 reëndae aangeteken.

Die kolonisasie van Ysland deur Noorse setlaars het sy aanvang in die 9de eeu
geneem. In die tradisionele geskiedskrywing en historiese dokumente wat bewaar
gebly het, word na Ingólfur Arnarson as die eerste permanente inwoner van
Reykjavik verwys - hy het hom omtrent 870 n.C. in die gebied gevestig en by die
huidige Hoofstraat 'n uitgestrekte boerdery opgerig.

Vanweë die beskikbaarheid van moerasyster, turf (wat as brandstof gedien het),
dryfhout en eiers van seevoëls wat maklik op die strande opgetel kon word, die
akkergrond op die nabygeleë eilande, die warmwaterbronne en weivelde van die
omgewing en die ryk visgronde langs die kus en riviere wat van salms gewemel
het, was die baai van Reykjavik 'n uiters geskikte plek vir die stigting van 'n
landgoed. Vis was dan ook die eerste setlaars se stapelvoedsel.

Die manlike nakomelinge van Ingólfur en sy vrou Hallveig het vanweë hul status
as nasate van die eerste setlaar-egpaar as 'n soort religieuse en wêreldlike
leiers (Yslands Allsherjargoði) gefungeer. Hulle het onder meer in 930 'n
belangrike rol by die stigting van die eerste parlement, die Alþingi, in
Þingvellir gespeel. Ingólfur en Hallveig se kleinseun Þorkell máni het as
Wetspreker of hoogste amptenaar van die parlement gedien, en sy seun Þormóður
het later, toe die Yslanders die Christelike geloof in omtrent 1000 aangeneem
het, as Allsherjargoði gefungeer.

Arnarson het aanvanklik vermoedelik 'n waaksame ogie oor sy uitgestrekte
landgoed gehou en gehoop om self te bepaal watter setlaars hulle in sy
invloedsfeer in die suidweste van Ysland mog vestig. Die oppervlakte van sy
landgoed het egter geleidelik afgeneem, vermoedelik omdat die land onder sy
erfgename verdeel is. In elk geval het naby Seltjarsnes nuwe landgoedere
ontstaan wat ten opsigte van hulle oppervlakte met Reykjavik kon meeding.

Die Augustyne-klooster, wat in 1226 op die eiland Viðey gestig is, het tot een
van Ysland se welvarendste kerklike instellings gegroei. Die klooster, wat aan
die Jonkvrou Maria gewy is, het oor 'n beduidende biblioteek beskik en was 'n
belangrike literêre sentrum waar talle boeke geskryf is. In die laat Middeleeue
het die klooster ook tot 'n bedevaartsentrum ontwikkel.

Die Reformasie in Denemarke het ook die Deense besitting Ysland geraak en die
klooster is op Pinkstersondag 1539 deur die plaaslike verteenwoordiger van die
Deense koning, Didrik von Minden, gekonfiskeer. Sy manne het die klooster
geplunder en die monnike aangeval. Met die voltooiing van die Reformasie in
Ysland is die klooster in 1550 ontbind en sy besittings aan die Deense koning
oorgedra.

Met die opkoms van die ekonomiese ideologie van die merkantilisme in Europa het
heersers die ekonomiese groei in hulle gebiede deur die opbou van plaaslike
nywerhede en ander ondernemings begin bevorder. In Ysland het die Deense
owerhede die sogenaamde Innréttingar ('n Yslandse leenvertaling van die Deense
Indretninger of "ondernemings") in die lewe geroep, aan wie ook die landgoedere
in Reykjavik en Örfirisey oorgedra is. Die oprigting van 'n plaaslike wolbedryf
het ook aan die beginpunt van Reykjavik se ontwikkeling tot 'n dorp gestaan.

Deense en Duitse ambagsmanne is genooi om Yslanders op te lei en die
Innréttingar het vinnig oor opgeleide inheemse mannekrag beskik. Uiteindelik was
hierdie instellings daarop gemik om 'n breed-gebaseerde ekonomiese opswaai in
Ysland aan te spoor. Die visserybedryf, skeepsbou, landbou en swawelontginning
in plaaslike myne was die eerste sektore wat danksy hierdie beleid beduidende
vordering gemaak het. In Reykjavik het veral fabrieke vir die wolverwerking en
wewerye ontstaan wat met ingevoerde spinwiele en weefstoele toegerus is. Ander
belangrike nywerhede was die vervaardiging van toue en kuipe en looierye. Ná die
jaar 1767 het die Innréttingar 'n ekonomiese agteruitgang ervaar, en slegs die
wolbedryf het nog tot in die 19de eeu goed presteer.

'n Ander belangrike gebeurtenis in die ekonomiese geskiedenis van Ysland was die
invoering van vryehandel vir burgers van alle nasionaliteite in 1855. In die
laaste twee dekades van die 19de eeu was gevolglik steeds meer handelsgoedere en
dienste beskikbaar. Yslandse handelaars het 'n steeds belangriker rol begin
speel en nuwe handelsbetrekkinge is met Noorweë en die Verenigde Koninkryk
aangeknoop.

Die wetenskaplike en tegnologiese vooruitgang van die laat 19de en vroeë 20ste
eeu het ook die Yslandse ekonomie geraak. Reeds in 1897 is die eerste masjiene
met keroseenenjins ingevoer, terwyl die visserybedryf in toenemende mate op
gemotoriseerde en stoomaangedrewe bote gesteun het. Die bevolking van Reykjavik
was in 1901 egter nog steeds net sowat 5000 mense.

Die 20ste eeu het ook verreikende politieke veranderings meegebring. In 1904 het
Ysland 'n outonome gebied geword met 'n eie minister wat aan die parlement
verantwoordelik was en die eerste regeringsgeboue is in Reykjavik opgerig. Die
stad het nou amptelik Kopenhagen as hoofstad van Ysland vervang. In 1918 het
Ysland 'n selfregerende gebied onder die Deense Kroon geword.

Geotermiese energie is vanaf 1930 vir verwarmingdoeleindes ingespan; warm water
uit die bronne in Laugardalur, wat tot dusver eeue lank net gebruik is om
wasgoed skoon te maak, is nou met pypleidings na Reykjavik vervoer. Tydens die
Tweede Wêreldoorlog het die meeste huishoudings in die stad al oor geotermiese
verwarming beskik.

Die sestigerjare was 'n periode van ongekende groei. Steeds meer inwoners het
oor hul eie motors beskik en as vakansiegangers na bestemmings in Suid-Europa
gevlieg. Die Yslandse lugredery, Loftleiðir, het transatlantiese
verbindingsvlugte via Ysland aangebied en sodoende buitelandse toeriste gelok.
Ysland se isolasie was nou iets van die verlede en die eerste internasionale
hotelle is opgerig om buitelandse besoekers te huisves.

Reykjavik se internasionale status is met die spitsberaad van supermoondhede in
1986 bevestig wat in die plaaslike Höfði-huis gehou is. Hierdie ontmoeting
tussen die Amerikaanse en Sowjet-leiers het die einde van die Koue Oorlog
ingelui. Die plaaslike musiekbedryf het met internasionale popsterre soos Björk
en Sigur Rós bekendheid verwerf. Reykjavik is daarnaas as een van nege Europese
kulturele hoofstede van die jaar 2000 aangewys.

Sedert die 1990's het Reykjavik - wat vroeër eerder as 'n vervoersentrum beskou
is - met sy skitterende naglewe en eersterangse ontwerpersboetieke steeds meer
buitelandse toeriste begin lok. Lae pryse vir sommige modeartikels het moontlik
tot hierdie gewildheid bygedra, net soos die spitsberaad van 1986 en die daarmee
gepaardgaande publisiteit, asook die plaaslike musieklewe. Alkohol- en
dwelmmisbruik en (meestal kleinskaalse) misdaad kom tans ook soms in Reykjavik
voor. Desondanks word Reykjavik onder die veiligste stede ter wêreld gereken.

In Reykjavík is veral ondernemings uit die dienstesektor en visserybedryf asook
hoëtegnologie-nywerhede soos geen- en biotegnologiese laboratoria gesetel.
Beduidende maatskappye sluit Síminn (Yslandse telekom), Eimskip (vervoer), FRISK
Software International (antivirus-sagteware), HB Grandi (vissery), Stodir
(bankdienste en vervoer), Glitnir (bankdienste), DeCODE Genetics (farmaka),
Kaupþing banki (bankdienste), Landsbanki (bankdienste), Vodafone Iceland
(telekommunikasie), Icelandair Group (reise) en CCP Games (rekenaarspele) in.

Reykjavík beskik oor 'n doelgerigte openbare vervoerstelsel - busse bedien 'n
aantal stedelike roetes met vyf desentrale busstasies en een sentrale
busterminaal, die BSÍ. Die gebruik van krag of waterstof as energiebron vir
busse word tans oorweeg en getoets.

Die Yslandse boukuns se kenmerkende karakter, wat duidelik van dié van ander
Europese gebiede verskil, is te danke aan die tekort aan tradisionele
boumateriale. Leem, wat vir die vervaardiging van bakstene gebruik was, is net
so skaars soos hout (Ysland het 'n tekort aan bome) en eeue lank is
vooraf-vervaardigde bouelemente en houthuise uit Noorweë ingevoer. Die oudste
houthuise van Noorse oorsprong dateer uit die laat 18de eeu. Vooraf-vervaardigde
Noorse houthuise in die Switserse chalet-styl het dan ook 'n groot invloed op
die Yslandse boukuns uitgeoefen. Yslandse boumeesters het selfs die katalogusse
van die Noorse Strømmen trævarefabrik ("Strømmen-houtfabriek", wat
vooraf-vervaardigde huise aangebied het) uit die tydperk tussen 1884 en 1929
bestudeer, om volgens die afbeeldings van houthuise, bouelemente en versierings
hul eie boustyl te skep.

Eers met die opkoms van beton was 'n goedkoop nuwe boutegnologie beskikbaar
sodat moderne geboue uit inheemse boumateriale opgerig kon word. Ysland se
woonbuurte in die Internasionale Styl van die 1930's en 1940's was 'n geslaagde
poging om 'n tipies inheemse, selfstandige karakter aan die boustyl van die
modernisme te gee.

Reykjavik het vanuit Krosin en langs die straat Vesturgata begin uitbrei. Ysland
het in 1904 nuwe status as selfregerende gebied verkry en die oprigting van nuwe
kulturele en opvoedkundige geboue was genoodsaak. Moderne stadsbeplanning het in
1927 'n aanvang geneem, en die Yslandse staatsargitek Guðjón Samúelsson het die
eerste ruimtelike ontwikkelingsraamwerk saamgestel wat voorsiening gemaak het
vir 'n nuwe stadsentrum met 'n aantal kulturele bouprojekte. Hierdie planne is
egter later weer verwerp en in plaas van die beplande sitadel het in 1945 die
boubedrywighede vir die Hallgrímskerk (Yslands: Hallgrímskirkja) begin.

Hallgrímskirkja is die grootste kerkgebou in Ysland en sy 73 meter-hoë toring
het 'n onmisbare deel van Reykjavik se stadshorison geword. Dit beskik oor 'n
hysbak wat besoekers na die spits neem en bied 'n pragtige uitsig oor die stad.
Sy argitektuur versinnebeeld 'n tipiese verskynsel van Ysland se landskap:
vulkaniese basaltsteenformasies. Die binneruimte is bekend vir sy helderheid en
Gotiese stylelemente. Die kerkvensters van deurskynende glas agter die
hoofaltaar bied 'n ongewone uitsig oor die hemel en wolke bo-oor Reykjavik.

Die Neo-klassieke Evangelies-Lutherse katedraal, Dómkirkja, is een van die
oudste geboue in Reykjavik. Toe die Yslandse biskopsetel vanuit Skálholt na
Reykjavik verskuif is en die eiland Ysland 'n bisdom geword het, was dit
uiteindelik noodsaaklik om 'n nuwe katedraal in die stad op te rig. In die
winter van 1788 is stene op die bouterrein opgehoop om voldoende boumateriaal
vir die boubedrywighede in die somer te verkry. 'n Groep Deense ambagsmanne is
vir die projek aangestel, maar aangesien hulle dikwels dronk was het die
bouprojek slegs baie stadig gevorder.

Höfði-huis was vroeër een van die bekendste geboue in Reykjavík. Die statige
huis is oorspronklik in 1909 vir die Franse konsul in Ysland opgerig en wys nog
steeds talle kenmerke van sy vroeëre funksie soos die letters RF ('n afkorting
vir République Française), die konsul se naam en die jaar van sy oprigting
bo-oor een van sy binnedeure. Later is die huis deur die Yslandse digter en
sakeman Einar Benediktsson (1864–1940) en sy gesin bewoon.

Daar was egter ook ander internasionaal bekende persoonlikhede wat 'n besoek aan
Höfði-huis afgelê het, soos koningin Elizabeth, die Britse eerste minister,
Winston Churchill, en die Duits-Amerikaanse aktrise en sangeres, Marlene
Dietrich.

Perlan (letterlik "die Pêrel") is 'n unieke gebou wat in 1988 op die
Öskjuhlið-heuwel opgerig is: 'n reuse-waterreservoir waarin sowat 24 miljoen
liter natuurlike geotermiese warm water met 'n temperatuur van 85 °C vir
verwarmingdoeleindes gestoor kan word. In die winter verwarm geotermiese
energie, naas Reykjavik se geboue, ook sy strate en sypaadjies. Bo-oor die
watertenks is 'n glaskoepel waarin 'n roterende fynproewersrestaurant opgerig
is. Die koepel huisves daarnaas ook 'n kafee, terwyl die uitsigdek aan die
buitekant 'n panoramiese 360°-uitsig oor Reykjavik en sy omgewing bied.

Onderaan die koepel en tussen die watertenks lê 'n ruim atrium waar verskeie
uitstallings en ander gebeurtenisse gehou word. Die gebou besit daarnaas ook 'n
klein kunsmatige geiser. Een van die watertenks bevat geen warm water nie, maar
huisves die Saga-museum wat met sy waspoppe en multimediavertonings die Yslandse
Wiking-tydperk en sleutelmomente in die Yslandse geskiedenis behandel.

Die geleerde Árni Magnússon het gedurende die 17de eeu duisende Middeleeuse
handskrifte en ander historiese tekste versamel en hulle na Denemarke gebring.
Ná 'n geskil wat jare voortgeduur het, het Denemarke in 1971 uiteindelik
ingestem om hierdie beduidende kunsskatte aan Ysland terug te gee. Hulle word
deur die Árni-Magnússon-stigting bewaar. Sommige van die handskrifte kan in 'n
klein vertoonsaal deur die publiek besigtig word. Die kosbaarste handskrifte
sluit die Flateyjarbók en die Codex Regius in.



https://af.wikipedia.org/wiki/Reg

Die reg is al die reëls in 'n samelewing wat deur bevoegde owerhede neergelê is
om die gedrag van en verhouding tussen regsubjekte te reguleer deur middel van
strawwe wat daarop gemik is om afwykende gedrag en versteurde verhoudings reg te
stel.

Daar bestaan verskille in die benadering tot regspleging in die Engelse wêreld
en dié van kontinentale Europa. Die kontinentale reg is hoofsaaklik gebaseer op
gekodifiseerde reg, wat beteken dat die grootste deel van die reg vasgelê is in
die wet ("Statutêre reg/Geskrewe reg"). Die regter word hier tradisioneel gesien
as die persoon wat die teks van die wet interpreteer en toepas, maar self maak
hy geen regsreëls nie. Dit staan in teenstelling met die Engelse reg waar die
regspraak ook bydra tot die skep van regspresedente en sodoende bydra tot die
regstelsel – 'n stelsel wat bekend staan as die "gemene reg"-stelsel.

Reg is die formele kodifisering van gebruike wat aanvaarding as die afdwingbare
norm in 'n samelewing bereik het. Hierdie aanvaarding word in die moderne
samelewing versnel deur die bestaan van wetgewende liggame wat hul ten doel stel
om die wette toe te pas.

Die kodifisering van die wet behels die wetgewing en regulasies van statute
asook die bylê van geskilpunte. In die privaatregstelsel is die kodifisering 'n
poging om die wet volgens fundamentele etiese beginsels te struktureer om
sodoende 'n gevoel van orde en eenvoud te skep waar elke lid van die samelewing
die wet kan verstaan en nie net die universiteitsopgeleide regsgeleerdes nie. Om
die wet in eenvoudige en verstaanbare taal neer te skryf sodat die leek, sonder
enige spesiale onderrig, dit kan verstaan, is die enigste manier waarop
redelikerwys van mense verwag kan word om dit te gehoorsaam. Dan sal diegene wat
die regsewewig versteur, dit aanvaar as hulle die gevolge van hulle dade moet
dra.

Bogenoemde oorvleuel met die idee van 'n formele sosiale regstaal soos verstaan
word in etiek. Dit mag dalk verstaanbaar wees vir die opgevoede leek maar dalk
nie vir Jan Alleman nie. Dit mag byvoorbeeld makliker wees om die idee van
presedent (sien ook stare decisis) te verduidelik as die begrip van die redelike
persoon, maar dit is baie moeiliker om te verduidelik waarom presedent regverdig
is teenoor 'n persoon sonder hoër onderwysopleiding

Die meeste wette en regstelsels — in die Westerse wêreld — is grootliks
dieselfde ten opsigte van die kerntemas, wat spruit uit soortgelyke waardes en
sosiale, ekonomiese en politieke omstandighede, en verskil minder in wese as in
die tegniese terminologie en prosedures wat gebruik word.

Een van die fundamentele ooreenkomste tussen die verskillende regstelsels is dat
vir die wet om algemeen aanvaar en nagekom te word, dit openbaar, effektief en
geldig moet wees in die sin dat dit beskikbaar moet wees vir die gewone burger
in plekke of middelle waarvan hy kennis dra. Verder moet daar maniere wees om
die toepassing daarvan te verseker en moet dit deur middel van 'n formele
prosedure deur 'n erkende gesaghebbende instansie uitgereik word.

In die konteks van die meeste regstelsels word wette uitgevaardig deur die
prosesse van grondwet stigting, grondwet veranderinge, wetgewing, uitvoerende
gesagsbevel, regulasies en hofbeslissing; binne gemene regsgebiede speel
laasgenoemde 'n belangrike rol in die vaslegging van addisionele wetlike
regulasies.

"De facto"-wette kan egter ook ontstaan deur gebruike en tradisies. (Sien
Gewoontereg; Anargiese reg.)

Die reg het ook 'n antropologiese dimensie. Om 'n regskultuur te hê, moet mense
in 'n samelewing leef waar 'n regering bestaan wie se gesag moeilik is om te
vermy en wat algemeen as wettig erken word. Mense sien af van weerwraak en
eierigting en kies eerder om hulle griewe voor die regering en sy agente vir
beslegting te bring en vertrou dat die strawwe dienooreenkomstig afgedwing sal
word.

Hierdie gedrag staan in kontras met 'n kultuur van eer, waar respek vir mense en
groepe spruit uit die vrees vir wraak wat hulle, buite verhouding met die
oortreding, kan neem as hulle persoon, eiendom of regte nie gerespekteer word
nie. 'n Regskultuur moet onderhou word. Dikwels word die kultuur ondermyn deur
'n afnemende respek vir die reg, hetsy deur 'n swak regering wat nie in staat is
om sy gesag uit te oefen nie, of deur die swaar las van 'n poging om gedrag te
verbied wat algemeen in 'n kultuur of sub-kultuur voorkom. Wanneer die
regskultuur dan agteruitgaan, bestaan daar die sterk moontlikheid dat 'n kultuur
gebaseer op eer sal ontstaan om dié se plek in te neem.

Daar is verskeie onderskeibare wette en regstradisies en elke regsgebied het sy
eie stel wette en regstelsel. Individueel gekodifiseerde wette staan bekend as
statute en die versameling van wette wat op 'n onderwerp van toepassing is en sy
oorsprong in een bron het, word gewoonlik deur 'n spesifieke verwysing aangedui.
(Bv., Romeinse reg, Gemene reg en Kriminele reg.

Administratiefreg – Admiraliteitsreg – Alternatiewe geskil beslegting – Appèlhof
– Burgerregte – Kommersiële reg – Gewoontereg – Kontrakte – Grondwetlike reg –
Koöperatiewe reg – Kriminele reg – Verkiesingsreg – Omgewingsreg –
Billikheidsreg – Bewys – Gesinsreg – Beswaarde – Menseregte – Immigrasie –
Intellektuele Goederereg – Agentskap – Arbeidswet – Militêre reg – Regspleging –
Privaatreg – Eiendomsreg – Openbare gesondheidswet – Belastingwetgewing – Trusts
en boedels – Kuberwet – Waterwet



https://af.wikipedia.org/wiki/Refentse_Morake

Refentse Morake is 'n sanger wat op 'n straathoek waar hy gesing het (deur sy
gunsteling sanger Karen Zoid) raakgesien is. Morake was 17 op 18 Februarie 2015,
toe hy in die tuin van sy ouerhuis in Unitapark, 'n voorstad van Vereeniging,
opgemerk is terwyl hy gesing het. 'n Ou dame het hom genader en gevra of sy 'n
video van hom op Facebook kan sit. Hy het ingestem en gedink die ou tannie het
waarskynlik net 'n paar Facebook-vriende, maar dit was 'n groot onderskatting
gewees.

Die Facebookvideo het met 30 000 beskouings op die eerste dag die hoogte
ingeskiet, tot 120 000 vier dae later, en aanhou groei. In April 2015 het hy in
Baron van Reedestraat in Oudtshoorn in die straat opgetree, toe sy gunsteling
sanger, Karen Zoid, verbygekom en vir hom R10 ter waardering vir sy poging gegee
het. Daardie aand het organiseerders by die KKNK vir Morake agter die skerms van
die fees se openingskonsert geneem, waar hy verskeie musieksterre, insluitend
Karen Zoid ontmoet het, en 'n musiekkontrak aangebied is.



https://af.wikipedia.org/wiki/Persies

Persies (فارسی fārsi [fɒːɾˈsiː] luister (hulp·inligting)) is 'n plurisentriese
taal in Sentraal- en Suidwes-Asië. Dit maak deel uit van die Irannese tak van
die Indo-Europese taalfamilie en het ampstaalstatus in Iran en Afghanistan.
Tadjiks, die ampstaal van Tadjikistan, is vroeër meestal as 'n Persiese dialek
aangesien; vandag word egter dikwels van 'n eie taal gespreek.

Met tussen 60 en 70 miljoen moedertaal- en 'n verdere 50 miljoen
tweedetaalsprekers is Persies die belangrikste Indo-Europese taal in Wes- en
Sentraal-Asië. Persies word deur sowat 41 miljoen sprekers in Iran, 15 miljoen
in Afghanistan en 'n verdere 15 miljoen in Sentraal-Asië (veral in Tadjikistan
en Oesbekistan, daarnaas ook op die Indiese subkontinent) as moedertaal gebesig.
Groter Persiessprekende gemeenskappe word in Irak en in die Golflande (veral in
Bahrein, die Verenigde Arabiese Emirate en Koeweit) aangetref. Daar is kleiner
taaleilande in onder meer Georgië, in Azerbeidjan en in die Pamir-bergstreek. 'n
Groot aantal Iranse en Afghanse emigrante en vlugtelinge het hulle in Europa en
in die Verenigde State gevestig.

In Europese lande word na die taal tradisioneel as "Persies" verwys, 'n term wat
van die ou Persiese kernprovinsie Fārs (dikwels ook Pārs) in die suide van Iran
afgelei is. In sy eie taalgebied is die taal in die Sassaniedetyd Pārsīk of
Pārsīg genoem, maar sedert die Arabies-Islamitiese verowering van Persië word
daarna algemeen as Fārsī verwys aangesien die p-klank in Arabies nie bestaan nie
en die Oer-Semitiese p-klank in hierdie taal tot f ontwikkel het.

Die Nieu-Persiese skryftaal is daarnaas ook Fārsī-e Darī (فارسی درى) - "taal van
die koninklike hof" - genoem. 'n Kort benaming van die taal wat hiervan afgelei
is, Darī, is tans in Afghanistan, Pakistan en Indië gebruiklik.

In Iran het die Teheran-dialek gaandeweg tot 'n (gesproke) standaardtaal
ontwikkel wat dwarsoor die land gepraat word. Dit verskil nie net van ander
Persiese dialekte nie, maar ook van die amptelike Persiese skryftaal.

Nieu-Persies het in die Middeleeue die belangrikste literêre en wetenskapstaal
van die oostelike Islamitiese wêreld geword en het sodoende groot invloed op
naburige taalgemeenskappe, veral die Turkse tale, uitgeoefen (waaronder Osmaans
en Tsjagataïes, Pasjtoe, Brahoei asook Noord-Indiese tale, veral Oerdoe). 'n
Noemenswaardige aantal Persiese leenwoorde is deur Europese tale oorgeneem en
maak sodoende ook deel uit van die Afrikaanse woordeskat, soos byvoorbeeld
basaar, tsjek, karavaan, skaak en paradys.

Die Persiese literatuur word by die bekendstes en invloedrykstes ter wêreld
gereken en geniet danksy die werke van digters soos Rumi, Omar Khayyam, Hafis,
Saadi, Nezami (Nisami) of Ferdousi, wat ook invloed op Europese digters soos
Johann Wolfgang von Goethe uitgeoefen het, wêreldfaam.



https://af.wikipedia.org/wiki/Natrium

Natrium is die chemiese element in die periodieke tabel met die simbool Na en
atoomgetal van 11.

Natrium is 'n sagte, wasagtige, silwerwit, reaktiewe metaal wat aan die
alkalimetale behoort en kom in oorvloed voor in natuurlike stowwe (veral
haliet). Dit is hoogs reaktief, brand met 'n geel vlam, word in lug geoksideer
en reageer heftig met water wat meebring dat dit onder olie gestoor moet word.

Soos die ander alkalimetale is natrium 'n sagte, baie ligte, silwerig wit,
reaktiewe element wat nooit as 'n suiwer element in die natuur aangetref word
nie. Natrium dryf in water, en ontbind dit ook om waterstofgas en hidroksied
ione vry te stel. Wanneer dit fyn genoeg gemaal word sal natrium spontaan
ontbrand in die teenwoordigheid van water. Dit ontbrand egter nie normaalweg
spontaan in lug onder 338 Kelvin oftewel 64.85 °C nie.

Natrium in sy metaalvorm is 'n belangrike komponent vir die maak van esters en
vir die vervaardiging van organiese verbindings. Hierdie alkalimetaal is ook 'n
komponent van natriumchloried (NaCl) (gewone tafelsout) wat noodsaaklik is vir
lewe. Ander gebruike sluit in:

NaK, 'n legering van natrium en kalium, is 'n belangrike hitte-oordrag
materiaal.

Natrium word al lank reeds as 'n komponent van verbindings geëien, maar is eers
in 1807 deur Sir Humphry Davy geïsoleer deur die elektrolise van bytsoda. In
Europa tydens die middel-eeue is 'n verbinding van natrium met die Latynse naam
sodanum gebruik as hoofpynstiller.

Natrium is volop in die sterre en die D spektraallyne van hierdie element is van
die mees prominente in sterlig. Natrium maak ongeveer 2.6% van die Aardkors uit,
wat dit die vierde mees volopste element daarin maak en die volopste
alkalimetaal. Dit word tans kommersieel geproduseer deur die elektrolise van
droë gesmelte natriumchloried. Die metode is minder duur as die proses van
vervaardiging deur die elektrolise van natriumhidroksied. Metalliese natrium het
ongeveer 0.30 tot 0.45 Amerikaanse Dollar per kg gekos in 1997 en reagensgraad
(ACS) natrium het in 1990 $75/kg (VSA) gekos. Op 'n volume basis is dit dus die
goedkoopste metaal beskikbaar.

Natriumchloried, ook beter bekend as gewone tafelsout, is die mees algemene
verbinding van natrium. Natrium kom egter ook in baie ander minerale, soos
amfibool, krioliet, haliet, soda niter, zeoliet ensovoorts voor.
Natriumverbindings is belangrik vir die chemiese-, glas-, metaal-, papier-,
petroleum-, seep- en tekstielnywerhede. Seep is gewoonlik 'n natriumsout van
sekere vetsure.

Die belangrikste industriële natriumverbindings is gewone tafelsout (NaCl),
soda-as (Na2CO3), koeksoda (NaHCO3), Bytsoda (NaOH), Salpeter (NaNO3), die di-
en trifosfate van natrium, natriumtiosulfaat (hipo, Na2S2O3 · 5H2O) en boraks
(Na2B4O7 · 10H2O).

Daar is dertien isotope van natrium wat al geëien is. Die enigste stabiele
isotoop is Na-23. Natrium het twee radio-aktiewe kosmogeniese isotope (Na-22,
halfleeftyd = 2.605 jaar; Na-24, halfleeftyd = ~15 ure).

In sy poeiervorm is natrium plofbaar in water en 'n gif in verbinding of
onverbind met baie ander elemente. Die metaal moet te alle tye versigtig
gehanteer word. Natrium moet gestoor word in 'n inerte atmosfeer of onder
minerale olie.

Natrium-ione speel 'n diverse rol in vele fisiologiese prosesse. Prikkelbare
selle maak byvoorbeeld staat op die inname van Na+ om 'n depolarisasie te
bewerkstellig. 'n Voorbeeld hiervan is die seinoordrag in die menslike sentrale
senuwee-stelsel.

Die tweede kernaangedrewe duikboot ooit gebou, USS Seawolf is eers toegerus met
'n reaktor wat met vloeibare natrium gewerk het.



https://af.wikipedia.org/wiki/Mpumalanga

Mpumalanga is 'n provinsie in Suid-Afrika. Die hoofstad is Nelspruit (sedert
2009 ook bekend as Mbombela). Mpumalanga, wat "die plek waar die son opkom"
beteken, was vroeër bekend as Oos-Transvaal. Behalwe dat dié provinsie uit 'n
deel van die ou provinsie Transvaal gekerf is, is dit ook saamgestel uit dele
van vier gewese Bantoestans (tuislande): KaNgwane, KwaNdebele, Gazankulu en
Lebowa.

Aan Mpumalanga se oostekant lê Mosambiek en Swaziland, terwyl die provinsie
Gauteng aan die westekant lê. Na die suide is die provinsies Vrystaat en
KwaZulu-Natal. Die westelike deel van Mpumalanga lê op die Hoëveld, 'n plato wat
oor 'n groot deel van die Suid-Afrikaanse binneland strek. Die Drakensbergreeks
verrys in die noordooste van die provinsie. In die ooste daal die land
plotseling na die sogenaamde Laeveld met sy subtropiese plantegroei.

Hout, steenkool, vervaardiging, landbou en toerisme is alles deel van Mpumalanga
se geskakeerde ekonomie. Die provinsie sorg vir sowat 85% van Suid-Afrika se
steenkool, terwyl Witbank die grootste steenkoolprodusent in Afrika is. Die
grootste kragsentrales word hier aangetref. Papier en vlekvrye staal word ook
vervaardig. Daar is 'n groot papiermeule by Ngodwana, terwyl Middelburg staal en
vanadium produseer. Onder die vernaamste landbouprodukte is mielies, suikerriet
en sitrusvrugte, en skaap- en suiwelboerdery word ook beoefen. Benewens
steenkool word minerale soos mangaan, goud en yster ontgin. Die provinsie is 'n
baie gewilde toeristebestemming: die Krugerwildtuin en omliggende reservate lok
'n menigte besoekers, ook vanuit die buiteland.



https://af.wikipedia.org/wiki/Martin_Luther

Martin Luther (10 November 1483 – 18 Februarie 1546 in Eisleben, graafskap
Mansfeld) was ’n Duitse monnik en Rooms-Katolieke priester wat in die 16de eeu
die grondlegger was van die Protestantse Hervorming in die Christendom. Hy was
sterk gekant teen die idee dat kwytskelding van God se straf vir sonde met geld
gekoop kan word.

Hy het geleer dat redding nie met goeie dade verdien kan word nie, maar slegs
deur God se genade plaasvind vanweë ’n geloof in Jesus Christus, asook dat die
Bybel die enigste bron van goddelike kennis is. Op 31 Oktober 1517 het hy sy 95
stellings teen die kerkdeur van Wittenberg vasgespyker. Hierin verklaar hy dat
die Rooms-Katolieke leer oor saligheid verkeerd is deur Bybelse tekste aan te
haal en dit te verduidelik.

Sy teologie het die gesag van die Katolieke pous ondermyn. Sy weiering in 1520
om alles wat hy geskryf het terug te trek op bevel van pous Leo X en keiser
Karel V van die Heilige Romeinse Ryk het daartoe gelei dat die pous hom die jaar
daarna geëkskommunikeer en die keiser hom voëlvry verklaar het.

Sy vertaling van die Bybel, die Lutherse Bybel, in die spreektaal in plaas van
Latyn het dit toegankliker gemaak en het dus ’n enorme invloed op die laat
Middeleeuse en vroeë moderne samelewing, wat oorspronklik deur die
Rooms-Katolieke Kerk oorheers is, en die Duitse kultuur gehad. Dit het gelei tot
die ontwikkeling van ’n standaardweergawe van Duits, verskeie beginsels van die
kuns van vertaling en ’n Engelse weergawe van die Bybel, die King James Bible.
Sy gesange het die ontwikkeling van sang in kerke beïnvloed en sy huwelik met
Katharina von Bora het meegebring dat Protestantse kerklikes toegelaat is om te
trou.



https://af.wikipedia.org/wiki/MIV

Die Menslike Immuniteitsgebreksvirus (MIV, "HIV" of Human Immunodeficiency Virus
in Engels) is die virus wat Vigs (Verworwe immuniteitsgebreksindroom) veroorsaak
(AIDS in Engels).

Teen 1998 het Suid-Afrika een van die vinnigsgroeiende MIV-epidemies ter wêreld
gehad. Volgens 'n studie deur die Suid-Afrikaanse Departement van Gesondheid in
2005, is 30,2% van swanger Suid-Afrikaanse vrouens MIV-positief. 'n Soortgelyke
studie (The South African National HIV Survey) toon dat 16,2% van die bevolking
tussen die ouderdomme van 15 en 49 MIV-positief is. Baie wetenskaplikes meen dat
die werklike persentasie veel hoër is (tot 40%).

MIV is 'n lid van 'n groep virusse wat bekend staan as die retroviridae en is
dus 'n retrovirus, so genoem omdat die virusse van 'n spesifieke ensiem,
tru-transkriptase, (reverse transcriptase in Engels) gebruik maak om te
vermenigvuldig in menslike selle. 'n Retrovirus besit nie sy eie DNS nie (waarin
die genetiese inligting van meeste organismes gestoor word in die sel se kern)
maar stoor sy genetiese materiaal in die vorm van RNS. Wanneer 'n retrovirus
soos MIV 'n gasheersel indring, word die tru-transkriptase ensiem gebruik om die
DNS van die gasheersel te "kaap" en so kopieë van die oorspronklike virus te
maak.

Tans bestaan daar 2 variante van die vigsvirus: MIV-1 is die klassieke oorsaak
van vigs, en is wydversprei dwarsdeur die wêreld. MIV-2 veroorsaak ook vigs,
maar nie altyd nie en in 'n minder-ernstige vorm. MIV-2 word hoofsaaklik in
Wes-Afrika aangetref. MIV-2 is besonder nouverwant aan SIV, 'n virus wat 'n
vigs-soortgelyke siekte in ape veroorsaak, en daar word gedink dat MIV
vermoedelik ontstaan het toe 'n aap-retrovirus na mense oorgegaan het.

MIV veroorsaak vigs deur spesiale witbloedselle, die CD4+ T-selle, aan te val en
te vernietig. Die CD4-selle is limfosiete, 'n groep witbloedselle wat normaalweg
die menslike immuunstelsel koordineer in geval van infeksie of ontsteking. Die
virus vermenigvuldig binne-in die CD4-selle en soos nuwe virusse vrygestel word,
word die selle vernietig.

Omdat die virus die immuunstelsel self aanval, kan die liggaam nie sy gewone
meganisme gebruik om homself te beskerm nie. Die drastiese vermindering in die
normale aantal CD4-selle lei daartoe dat ander patogene (virusse, bakterieë,
parasiete en swamme), wat gewoonweg sonder probleme deur die menslike
immuunstelsel beveg sou word, in staat is om ernstige sieketoestande te
veroorsaak. Die siektebeeld van vigs ontstaan dus wanneer die CD4-telling na 'n
kritieke vlak daal. Die CD4-telling is taamlik maklik om vas te stel met 'n
roetine bloedtoets. Dokters kan dus die CD4-telling gebruik om 'n pasiënt se
behoefte aan teenretrovirale middels vas te stel.

In 'n besmette individu is die virus teenwoordig in bloed, semen, vaginale vog
en borsmelk. Teoreties gesproke mag die virus ook teenwoordig wees in speeksel,
urine en ontlasting.



https://af.wikipedia.org/wiki/Lys_van_IOK-landkodes

Die Internasionale Olimpiese Komitee (IOK) gebruik 'n landkode, wat 'n afkorting
van drie letters is, om elke groep atlete wat in die Olimpiese Spele deelneem,
te identifiseer. Elke kode identifiseer 'n Nasionale Olimpiese Komitee maar daar
is kodes wat in vroeëre Spele vir ander doeleindes gebruik is, soos vir spanne
wat saamgestel is van atlete van verskillende lande, of atlete wat nie formeel
namens enige land deelneem nie.

Verskeie kodes wat die IOK gebruik verskil van die standaard ISO 3166-1 alfa-3
kodes. Ander sportorganisasies soos FIFA of die Gemenebesspele, gebruik
soortgelyke kodes om na die verskillende spanne te verwys.

Die Winterspele van 1956 en die Somerspele van 1960 was die eerste Spele wat die
Voorletters van Lande gebruik het om na elke NOK te verwys in die gepubliseerde
amptelike verslae. Die kodes wat egter in die volgende paar Spele gebruik is was
gewoonlik gebaseer op die taal van die gasheerland (bv. GIA vir Japan by die
Winterspele van 1956 en die Somerspele van 1960 van Giaponne in Italiaans) of is
gebaseer op die Franse naam vir die land/NOK (bv. COR vir Suid-Korea van Corée
in Frans). By die Winterspele van 1972 is die meeste kodes gestandaardiseer,
maar verskeie het intussen verander. Die ontbinding van die Sowjetunie, die
opsplitsing van Joegoslawië, die ontbinding van Tsjeggoslowakye, die Duitse
hereniging en verskeie ander gevalle van geografiese hernoeming het gelei tot 'n
verandering van kodes.

Benewens hierdie lys van oor die 200 NOKs vereis die deelnemende komitees van
die Paralimpiese Spele gestandardiseerde IOK-kodes. Onlangse voorbeelde hiervan
sluit Macau en die Färoër-eilande in, wat onderskeidelik gekodeer is as MAR en
FRO.

Daar is tans 205 NOKs binne die Olimpiese beweging. Die volgende tabelle dui die
verskillende kode vir elke NOK aan en enige verskillende kodes wat in vorige
Spele gebruik is, soos in die amptelike verslae van daardie Spele. Sommige van
die kodes wat in die verlede gebruik is word in die daaropvolgende afdelings
verduidelik. Kodes wat slegs vir die Olimpiese Somerspele en Olimpiese
Winterspele in 'n spesifieke jaar gebruik is word deur 'n "S" en 'n "W"
afsonderlik aangedui.

Twaalf historiese NOKs of spanne het kodes wat steeds gebruik word in die IOK se
uitslae-databasis om na medaljewenners van hierdie spanne te verwys



https://af.wikipedia.org/wiki/Kaap_Verde

Kaap Verde (Portugees: Cabo Verde [ˈkabu ˈveɾdɨ]), amptelik die Republiek van
Kaap Verde (República de Cabo Verde), is 'n eilandnasie en republiek geleë op 'n
argipel in die Makaronesiese ekogebied van die Noord-Atlantiese Oseaan, langs
die westelike kus van Afrika. Die voorheen onbewoonde eiland is in die 15de eeu
deur die Portugese ontdek en gekolonialiseer; dit word vervolgens 'n
handelsentrum vir slawe uit Afrika. Meeste Kaap Verdiërs stam van beide groepe
af.

Kaap Verde is genoem na Cap-Vert, nou in Senegal, die mees westelike punt van
Afrika.

Kaap Verde was onbewoon toe die Portugese in 1456 arriveer, en die eilande was
dus deel van die Portugese Ryk. As gevolg van die land se ligging langs die kus
van Afrika het Kaap Verde 'n belangrike hawe geword en was dit 'n belangrike
sentrum vir slawehandel.

In 1975 verkry die eilande onafhanklikheid, deels as gevolg van die werk van die
African Party vir die Onafhanklikheid van Guinee-Bissau en Kaap Verde (PAIGC).
Na onafhanklikheid poog PAIGC om Kaap Verde en Guinee-Bissau in een land te
verenig met die PAIGC wat albei lande beheer, maar 'n staatsgreep in
laasgenoemde in 1980 beëindig die planne. In Kaap Verde self regeer PAICV
(geaffilieer aan die PAIGC) tot verkiesings in 1991, wat tot 'n verandering in
regering gelei het, gehou is. Die PAICV is herverkies in 2001.

Die regering van Kaap Verde is gegrond op 'n grondwet wat in 1980 daargestel is.
Verkiesings word vir beide die eerste minister en president gehou. Beide regeer
vir 5-jaar termyne. Lede van die Algemene Vergadering word ook verkies en hulle
word saam met die president en eerste minister deur die Hoogsgeregshof
aangestel.

Kaap Verde is 'n argipel langs die kus van Afrika. Dit word gevorm deur 10 hoof
eilande en omtrent 8 ander klein eilandjies. Die hoofeilande is:

Van hierdie is slegs Santa Luzia onbewoon en is tans 'n natuurreservaat. Al die
eilande is vulkanies, maar 'n aktiewe vulkaan bestaan slegs op een van die
eilande - Fogo.

Kaap Verde is 'n klein nasie wat weinige hulpbronne het en erge droogtes met
gepaardgaande waterskaarstes ondervind. Landbou word tot 'n groot mate beperk
deur die gebrek aan reën, en is vir die grootste deel van die jaar beperk tot
slegs vier eilande. Meeste van die nasie se BBP is uit die dienstesektor
afkomstig. Kaap Verde se ekonomie het meestal gegroei sedert die laat 1990's, en
word nou beskou as 'n land met gemiddelde menslike ontwikkeling. Kaap Verde het
noemenswaardige samewerking met Portugal op elke vlak van die ekonomie wat
daartoe gelei het dat die land sy geldeenheid eers aan die Portugese escudo en
sedert 1999 aan die Euro gekoppel het.

Voormalige Portugese eerste minister José Manuel Durão Barroso, president van
die Europese Kommissie in die tweede helfte van 2004, het belowe om Kaap Verde
binne die Europese Unie se invloedsfeer te integreer deur groter samewerking met
Portugal. In Maart 2005 het voormalige Portugese president Mário Soares 'n
versoek van stapel gestuur wat die Europese Unie vra dat lidmaatskap
samesprekings met Kaap Verde te begin.

Meeste inwoners van Kaap Verde is afstammelinge van die wit Portugese setlaars
en swart slawe uit Afrika. Meer Kaap Verdiërs leef in die buiteland as in Kaap
Verde, met noemenswaardige Kaap Verdiese immigrantegemeenskappe in die Verenigde
State (264 900 Kaap Verdiërs), Portugal (80 000) en Angola (45 000). Daar is ook
'n beduidende aantal Kaap Verdiërs in São Tomé en Príncipe, Senegal, Frankryk,
Brasilië en Nederland.

Die kultuur van Kaap Verde weerspieël die land se gemengde Portugese en Afrika
wortels. Die land is bekend vir sy diverse musiekvorms soos Morna (die Kaap
Verdiese Fado) en die stedelike Kaap Verdiese kizomba, en 'n wye verskeidenheid
danse: die sagte dans Morna, die Funana – 'n sensuele mengsel van Portugese en
Afrika danse, die uiterste sensualiteit van coladeira (letterlik "gegom"), en
die Afrika Batuquedans. Dit weerspieël die diverse oorsprong van Kaap Verde se
inwoners. Inheems word die term "Cabo" gebruik om na die inwoners sowel as die
kultuur Kaap Verde te verwys.

Kaap Verde se amptelike taal is Portugees, maar Portugese Kreole (Crioulo,
Criol, Krioulo, Caboverdiano), wat heelwat wissel van eiland tot eiland, word
algemeen gebruik. Elk van die 9 bewoonde eilande van Kaap Verde het sy eie
kreool. 'n Mens kan tussen twee hoofgroepe onderskei:

Daar is geen volledige vertaling van die Bybel nie. Sérgio Frusoni het egter
Bartolomeo Rossetti se weergawe van die Nuwe Testament van die Romeinse dialek
(ER VANGELO SECONNO NOANTRI) na die Kaap Verdiese kreool van São Vicente vertaal
onder die titel: Vangêle contód d'nôs móda.



https://af.wikipedia.org/wiki/Joodse_kalender

Die Joodse kalender, ook die Joodse jaartelling of Hebreeuwse kalender genoem,
is 'n kalender wat deur die Jode gebruik word en waarvan die jaartelling begin
op die jaar wat geglo word die skepping (of die Anno Mundi) plaasgevind het.

Volgens die Tenach word die datum van skepping geag as in die jaar 3761 v.C.
plaasgevind.

Die Jode gebruik 'n maankalender. 'n Maanmaand duur 29,5 dae - waar die een
maand 29, en die ander maand weer 30 dae lank is. Aangesien daar 12 joodse
maande is, het die Joodse jaar 354 dae, 11 dae minder as die sonkalender.

Hierdie probleem word opgelos deur 'n terugkerende periode van 19 jaar, waar 'n
skrikkelmaand sewe keer bygevoeg word, in die 3de, 6de, 8ste, 11de, 14de, 17de
en 19de jaar. Hierdie skrikkelmaande het as 'n reël 30 dae waardeur die kalender
na 19 jaar weer in pas met die sonkalender sal wees. Die naam van die
skrikkelmaand is tweede adar of kortweg adar 2.

Die nuwe jaar begin op Rosj Hasjana, 'n belangrike tweedaagse periode van gebed
en inkeer, wat in September of Oktober volgens die Gregoriaanse kalender
plaasvind.



https://af.wikipedia.org/wiki/Jen

Die jen (円, en?) is die geldeenheid van Japan. Dit is die derde mees verhandelde
geldeenheid in die buitelandse valutamarkte ná die Amerikaanse dollar en die
euro. Dit word ook algemeen gebruik as 'n reserwegeldeenheid na die dollar, euro
en Britse pond. Die ISO 4217-kodes vir jen is JPY en 392. Die Latynse simbool is
¥ terwyl dit in Japannees ook met die kanji-simbool 円 aangedui word. Soos
dikwels in Asië die gebruik is, word groot bedrae dikwels uitgedruk in veelvoude
van 10 000 (man, 万), nes dit in Westerse lande in veelvoude van duisend
uitgedruk word.

Die jen is in 1872 deur die Meiji-regering ingevoer as 'n geldstelsel soortgelyk
aan dié in Europa. Dit het die ingewikkelde monetêre stelsel van die
Edo-tydperk, gegrond op die mon, vervang. Die Nuwe Geldeenheid-wet van 1871 het
die aanvaarding van die desimale stelsel van jen (1, 圓), sen (1⁄100, 錢), en rin
(1⁄1000, 厘) tot gevolg gehad met ronde munte wat in die Weste geslaan is. Die
jen is wetlik gedefinieer as 0,78 troois-onse (24,26 g) suiwer silwer, of 1,5
gram suiwer goud. Dieselfde hoeveelheid silwer is vandag ongeveer 1 181 moderne
jen werd, terwyl dieselfde hoeveelheid goud ongeveer 3 572 jen werd is. Die wet
het Japan ook na die goudstandaard laat oorskakel. (Die sen en rin is
uiteindelik aan die einde van 1953 uit sirkulsie verwyder.)



https://af.wikipedia.org/wiki/Ierland

Ierland (Iers: Éire [ˈeːɾʲə] luister (hulp·inligting), Engels: Ireland, Ulster
Scots: Airlann [ˈɑːrlən]) is die derde grootste eiland in Europa en die mees
westelike van die Britse Eilande, met 'n lengte van 450 kilometer, 'n breedte
van 260 kilometer en 'n totale oppervlak van 84 421 vierkante kilometer. Die
eiland, wat dikwels ook die "Groen Eiland" genoem word, lê tussen die Atlantiese
Oseaan in die weste en die Ierse See in die ooste.

Die onafhanklike Republiek van Ierland met 4,7 miljoen oorwegend Rooms-Katolieke
inwoners beslaan vyf sesdes van Ierland se oppervlak, terwyl Noord-Ierland met
'n bevolking van 1,8 miljoen een van die Verenigde Koninkryk se vier deelstate
is. In Noord-Ierland is ongeveer 41,6% van die bevolking lidmate van
Protestantse kerke en 40,7% Rooms-Katoliek.

Ierland het oor die algemeen 'n kleiner aantal spesies as byvoorbeeld sy
oostelike buureiland Groot-Brittanje of die Europese vasteland, aangesien die
eiland ná die einde van die Ystydperk deur die stygende waterpeil van die
Atlantiese Oseaan baie vinnig geïsoleer is. Daar is net 31 inheemse
soogdierspesies, waaronder dasse, vosse en krimpvarkies. Bepaalde spesies soos
die edelhert word egter slegs in die nasionale parke aangetref. Ierland is ook
een van die min gebiede, wat nie oor inheemse slangspesies beskik nie.



https://af.wikipedia.org/wiki/Ha%C3%AFti

Haïti (Frans: Haïti [a.iti], Haïtiaanse Kreool: Ayiti [ajiti]), amptelik die
Republiek van Haïti (Frans: République d'Haïti, Haïtiaanse Kreool: Repiblik
Ayiti), is 'n eilandnasie met 'n oppervlakte van 27 750 vierkante kilometer en
'n bevolking van 10 485 800 (2016) wat die westelike gedeelte van Hispaniola,
een van die eilande van die Groot Antille in die Karibiese See, beslaan. Dit
grens in die ooste aan die Dominikaanse Republiek.

Die landsnaam het sy oorsprong in die taal van die Taíno, die indigene bevolking
van Hispaniola, en beteken "bergagtige land". Die huidige bevolking is
merendeels nakomelinge van swart Afrikane. Die hoofstad en grootste stad is
Port-au-Prince.

Haïti is die enigste staat in Noord- en Suid-Amerika wat by die minste
ontwikkelde lande (LDC) gereken word. Naas sy onderontwikkelde ekonomie word
Haïti se onstabiele politieke klimaat en veiligheidssituasie as sorgwekkend
beskou. Daar het onder meer voorvalle van onluste oor hoë voedselpryse voorgekom
– die plaaslike landbousektor kan nie in die land se basiese voedselbehoeftes
voorsien nie sodat groot bedrae aan buitelandse valuta aan agrariese invoere
bestee moet word (waaronder jaarliks sowat 800 miljoen VSA-$ vir rys). Sowat
drie miljoen Haïtiane was reeds genoodsaak om 'n heenkome in die buiteland te
vind.

Op 12 Januarie 2010 om 4:53 nm plaaslike tyd het 'n sterk aardbewing Haïti
getref en die land se infrastruktuur grotendeels vernietig. Die episentrum was
naby Port-au-Prince.

Die Republiek van Haïti beslaan die westelike derde van die Karibiese eiland
Hispaniola asook 'n aantal eilande langs sy kuslyn soos die Île de la Tortue en
die Île de la Gonâve. Die land bestaan hoofsaaklik uit twee lang gestrekte
skiereilande wat deur die Golf van Gonâve van mekaar geskei word. Die twee
skiereilande word deur 'n aantal bergreekse en valleie oorheers.

Die natuurlike flora is lankal as gevolg van grootskaalse ontbossing vernietig
sodat bosgebiede tans nog slegs sowat een persent van die totale oppervlakte
beslaan en groot dele van die land deur erosie bedreig word. Daarnaas vorm sterk
tektoniese aktiwiteit met die gepaardgaande aardbewings asook oorstromings en
werwelstorms 'n konstante bedreiging vir die bewoners.

Die eiland Hispaniola is in 1492 deur Christophorus Columbus namens die Spaanse
Kroon in besit geneem. In 1697 is die Spanjaarde gedwing om die westelike
gedeelte van die eiland (sowat 'n derde van die totale oppervlakte) aan Frankryk
af te staan. Die grondgebruik het oorwegend uit suikerrietplantasies bestaan.
Terwyl slawe uit Afrika vir die harde werk op die plantasies ingespan is, het
die eienaars groot rykdomme verwerf.

As gevolg van die Franse Rewolusie en die slawebevryding het die swart en
kleurlingbevolking van Haïti in 1791 in opstand teen die Franse koloniale bewind
gekom. In 1804 het Jean-Jacques Dessalines homself tot keiser van Haïti laat
uitroep. Toe hy later vermoor is, het Spanje sy kans gegryp om sy vroeëre
besitting te herower. In die suide van die land het 'n kleurlingrepubliek tot
stand gekom, terwyl die swart bevolking in die noorde 'n eie staat gestig het.
Die twee landsdele is in 1820 in 'n gemeenskaplike staat verenig en het in 1822
ook die Spaanse gebiede in die ooste van Hispaniola ingeneem. Hierdie gebiede
het nogtans in 1844 as Dominikaanse Republiek weer hul onafhanklikheid van Haïti
verklaar. Haïti het tussen 1849 en 1859 weer na 'n monargiese stelsel met 'n
keiser as staatshoof teruggekeer. Daarna is die land deur burgeroorloë ontwrig.

Die Verenigde State het Haïti vanweë sy politieke onstabiliteit in die tydperk
tussen 1915 en 1934 beset. Tussen 1957 en 1986 het François Duvalier (wat in die
volksmond "Papa Doc" genoem is, 1907–1971) en sy seun Jean-Claude ("Baby Doc", *
1951) die land as diktatore oorheers. Hul bewind het Haïti se ekonomie in chaos
gedompel.

Die opposisieleier Jean Bertrand Aristide, 'n Rooms-Katolieke priester, is in
1990 as nuwe staatshoof verkies, maar reeds een jaar later in 'n militêre
staatsgreep ontmagtig. Danksy Amerikaanse steun het hy die presidentsamp vanaf
1994 weer beklee. In 1995 is Réné Préval as sy opvolger verkies, tog het
Aristide die volgende verkiesing in 2000 weer gewen. Sy bewind was deur
sistemiese korrupsie gekenmerk, en vanaf 2003 was Haïti die skouplek van
massabetogings en gewelddadige onluste wat tot 'n ope rebellie teen die regering
gegroei het. In 2004 het Aristide as staatshoof bedank en na die buiteland
gevlug. Die Verenigde Nasies se Veiligheidsraad het 'n vredesmag in die land
ontplooi om die oorgangsregering se stappe om demokrasie te konsolideer te
steun. Réné Préval het die presidentsverkiesing van 2006 gewen en op 14 Mei 2011
word die sanger Michel Martelly president. Hy is op 7 Februarie 2017 deur die
sakeman Jovenel Moïse opgevolg.

Die huidige Haïtiaanse bevolking is oorwegend nakomelinge van slawe wat deur die
koloniale Franse bewindhebbers as plantasiewerkers vanuit Afrika na die
Karibiese land gebring is. Ook die plaaslike Vodou-godsdiens het sy oorsprong in
Wes-Afrika.

Sowat 'n derde van die bevolking (35 persent) is kleurlinge, terwyl blankes 'n
klein minderheid vorm. Ander statistieke toon afwykende proporsies met tot 95
persent swartes en vyf persent kleurlinge en blankes.

Byna veertig persent van die Haïtiaanse bevolking is verstedelik, terwyl vier
vyfdes van die landelike bevolking onder die broodlyn leef. Die
bevolkingsgroeikoers is die hoogste in Latyns-Amerika en word net deur 'n
eweneens hoë babasterftekoers verminder. Met ruim 53 jaar het Haïtiane die
laagste lewensverwagting van alle Karibiese lande. Meer as die helfte van die
bevolking is ongeletterd.

Haiti word as die armste land in die Westelike Halfrond beskou – die jaarlikse
per capita-inkomste het in 2007 sowat 600 VSA-$ beloop. Sowat tagtig persent van
die bevolking moet met minder as 2 VSA-$ per dag oorleef, die helfte van alle
Haïtiane het selfs minder as 1 VSA-$ per dag.

Op die Verenigde Nasies se Menslike Ontwikkelingsindeks (MOI) word Haïti as die
146ste van 177 lande geranglys. Die land is tot 'n groot mate afhanklik van
finansiële en tegniese steun uit die buiteland. Sowat tagtig persent van alle
staatsbeleggings en veertig persent van die nasionale begroting word tans uit
buitelandse bronne gefinansieer. Haïti se infrastruktuur, openbare dienste,
onderwys- en gesondheidsstelsel is nog onderontwikkeld.

Die bruto binnelandse produk (BBP) het in 2008 tot 6,7 miljard VSA-$ gestyg (in
vergelyking met 6,1 miljard VSA-$ in 2007, 5,0 miljard VSA-$ in 2006 en 4,2
miljard VSA-$ in 2005). Sowat 'n vyfde van Haïti se BBP (meer as 1 miljard
VSA-$) is afkomstig van geld wat Haïtiaanse burgers uit die buiteland huis toe
stuur. In 2004 het die landbousektor (waarin sestig persent van die ekonomies
aktiewe bevolking werksaam is) 27 persent tot die BBP bygedra, die
nywerheidsektor 17 persent en die dienstesektor 55 persent.

In Junie 2009 is danksy die HIPC-inisiatief 1,2 miljard VSA-$ van Haïti se
buitelandse skuldlas gekanselleer. Die amptelike skuldlas beloop tans nog 700
miljoen VSA-$. Daarnaas het die land se tekstielbedryf volgens die HOPE
II-program (Haitian Hemispheric Opportunity through Partnership Encouragement)
bevoorregte toegang tot die Amerikaanse mark.

Haïti se handelsbalans word deur 'n konstante tekort gekenmerk – in 2007 is
goedere ter waarde van 1,837 miljard VSA-$ ingevoer, terwyl uitvoere slegs 558,9
miljoen VSA-$ beloop het. Belangrike invoergoedere sluit voedsel, verwerkte
goedere en masjiene asook brandstowwe en onverwerkte hulpbronne in. Haïti se
uitvoere bestaan hoofsaaklik uit tekstiele en landbouprodukte soos olies, kakao,
veselperskes en koffie.

Die Verenigde State is steeds die beduidendste handelsvennoot – sowat die helfte
van die Haïtiaanse invoere kom uit die VSA, en sowat tagtig persent van alle
uitvoere is vir die Amerikaanse mark bestem. Ander beduidende handelsvennote ten
opsigte van invoere is die Nederlandse Antille (15 persent), Colombia en
Maleisië (vyf persent).

Die belangrikste buitelandse markte vir Haïtiaanse uitvoere is die Dominikaanse
Republiek (tien persent van alle uitvoere), Kanada (drie persent) en Meksiko
(1,5 persent).



https://af.wikipedia.org/wiki/Geografie

Aardrykskunde of geografie (Grieks: γεωγραφία geografia) of aardrykskunde is die
wetenskaplike studie van die liggings- en ruimtelike variasies in beide die
fisiese en menslike verskynsels op Aarde. Antieke boeke verwys alreeds na
hierdie vak, onder andere die boek Geographia deur Klaudios Ptolemaios (2de
eeu).

Aardrykskunde as 'n vak bestaan uit meer as kartografie, die studie van kaarte.
Dit behels ook die ondersoek na wat en waar dinge op aarde is en ook hoekom dit
daar voorkom en nie elders nie. Daar word ook gepoog om vas te stel of die
verskynsels mensgemaak of natuurlik is. Die gevolge van die verskille word dan
ook bestudeer.

Vanaf die antieke tyd het die Egiptenare en Babiloniërs hul omgewing verken:
Koning Pepi II het 'n dwerg uit die land Punt (Somalië?) laat kom en later het
koningin Hatshepesut ook 'n gesantskap gestuur om met díé Afrika-land
handelsbetrekkinge aan te gaan. Nog later het farao Nekau II ses skepe om die
Kaap gestuur wat in 594 v. C. weer na Egipte teruggekeer het. Ook die Fenisiërs
het tot ver buite die Straat van Gibraltar ontdekkingsreise aangepak.

In die biblioteek van Ashurbanipal is beskrywings gevind van die omringende
lande tesame met hul fauna en flora. Talle beskrywings van stede en dorpe se
afstand is in 'dubbelure' (dus ongeveer 10 km) aangedui. Daar is ook 'n
primitiewe kaart van die bekende wêreld, asook van die stad Nippur, wat argeoloë
baie gehelp het.

Die Grieke is egter bekend as die eerste beskawing wat aardrykskunde aktief as
'n wetenskap en 'n filosofie verken het met belangrike bydraers wat Tales van
Miletus, Herodotus, Eratostenes, Hipparkus, Aristoteles, Dikarkus van Messana,
Strabo en Ptolemeus. Die Romeine het nuwe tegnieke tot die vakgebied toegevoeg
met die optrek van kaarte soos hulle nuwe lande verken het. Een van hierdie
tegnieke was die periplus, 'n beskrywing van die hawens en landingstroke wat 'n
seevaarder langs die kuslyn sou teëkom; twee vroeë voorbeelde wat behoue gebly
het is die periplus van Hanno die Navigator van Carthago en 'n Periplus van die
Eritrese see, wat die kuslyn van die Rooisee en die Persiese Golf beskryf.

Tydens die Middeleeue het Arabiere soos Idrisi, Ibn Battuta en Ibn Khaldun die
Romeinse tegnieke voortgesit en nuwe tegnieke ontwikkel.

Na die reise van Marco Polo het belangstelling in aardrykskunde deur die hele
Europa versprei. Die groot ontdekkingsreise van die 16de en 17de eeue het die
begeerte vir akkurate aardrykskundige besonderhede en meer vaste teoretiese
fondamente, laat herleef. Die Geographia Generalis deur Bernhardus Varenius en
Gerardus Mercator se wêreldkaart is puik voorbeelde van die wetenskaplike
aardrykskunde wat in die tyd ontstaan het.

Teen die 18de eeu is aardrykskunde as 'n onderskeibare dissipline in eie reg
erken en het deel geword van tipiese kurrikulums van universiteite. Tydens die
afgelope twee eeue het die hoeveelheid kennis en die beskikbare gereedskap 'n
ontploffing beleef. Daar bestaan 'n sterk verband tussen aardrykskunde en die
geologiese en plantkundige wetenskappe.

Aardrykskunde het tydens die 20ste eeu in die westerse wêreld deur vier
hoofontwikkelingstadia gegaan: omgewingsdeterminisme, streeksgebonde
aardrykskunde, die kwantitatiewe omwenteling en kritiese aardrykskunde.

Omgewingsdeterminisme is die teorie dat mense se fisiese, geestelike en morele
gewoontes direk deur hulle natuurlike omgewing beïnvloed word. Prominente
omgewingsdeterministe het Carl Ritter, Ellen Churchill Semple en Ellsworth
Huntington ingesluit. Gewilde veronderstellings het onder andere ingesluit: "die
hitte maak die bewoners van die tropiese gebiede lui" en gereelde veranderinge
in barometriese druk maak die bewoners van die gematigde breedteliggings meer
vlug van verstand"

Omgewingsdeterministiese aardrykskundiges het gepoog om die studie van sulke
invloede wetenskaplik te maak. Rondom 1930 is hierdie gedagtegang oor die
algemeen verwerp vanweë die gebrek aan basis daarvoor asook vir die (dikwels
bevooroordeelde) veralgemenings. Die deterministe bly vandag nog vir
aardrykskundiges 'n verleentheid en lei tot skeptisisme jeens enige stellings of
teorieë wat die invloed van die omgewing op kulture probeer verduidelik (soos
byvoorbeeld die teorieë van Jared Diamond).

Streeksgebonde aardrykskunde het die herbevestiging verteenwoordig dat die
geskikte onderwerp van studie vir die vak gaan oor ruimte en plek.
Streeksgebonde aardrykskundiges het gefokus op die versameling van beskrywende
inligting oor plekke, sowel as die korrekte metodes vir die opdeel van die aarde
in streke. Die filosofiese grondslag vir hierdie veld is gelê deur Richard
Hartshorne.

Die kwantitatiewe omwenteling was aardrykskundiges se poging om hul wetenskap te
herdefinieer in die nadraai van lansering van Spoetnik 1. Daardie geslag
aardrykskundiges het verklaar dat die werklike doel van aardrykskunde was om die
algemene wette oor ruimtelike rangskikking en verskynsels gaan. Hulle het die
positievisme as filosofie uit die natuurwetenskappe aangeneem en wiskunde, veral
statistiek— gebruik as 'n manier om vermoedes te toets. Die kwantitatiewe
omwenteling het die grondslag gelê vir die ontwikkeling van geografiese
inligtingstelsels.

Ruimtelike verwantskappe is belangrik vir hierdie sinoptiese wetenskap en kaarte
as gereedskap speel 'n sleutelrol. Klassieke kartografie is onlangs aangevul
deur die moderne benadering tot geografiese analise, naamlik die
rekenaargebaseerde geografiese inligtingstelsels (GIS).

Hierdie vertakking fokus op Aardrykskunde as 'n Aardswetenskap en maak gebruik
van biologie om die wêreld se flora en fauna verspreidingspatrone te verstaan en
wiskunde en fisika om die beweging van die aarde en verwantskappe met ander
hemelligame in die sonnestelsel te verstaan. Landskap ekologie en
omgewingsgeografie is ook hierby ingesluit.

Verwante onderwerpe: atmosfeer -- archipelago -- kontinent -- woestyn -- eiland
-- landform -- oseaan -- see -- rivier -- meer -- ekologie -- klimaat -- grond
-- geomorfologie -- biogeografie – Chronologie van geografie, paleontologie --
paleogeografie -- hidrologie

Die menslike of kultureel-politiese vertakking van aardrykskunde – ook genoem
antropogeografie fokus op die sosiale wetenskappe, nie-fisiese aspekte van die
manier waarop die wêreld georden is. Dit ontleed die manier waarop mense hulself
aanpas tot die land en ander mense asook die makroskopiese veranderinge wat
hulle in die wêreld teweeg bring. Die vak kan verder in die volgende breë
kategorieë verdeel word: ekonomiese geografie, politiese geografie (insluitende
geopolitiek), sosiale geografie (insluitende stedelike geografie, feministiese
geografie en militêre geografie.

Verwante onderwerpe: Lande van die wêreld -- land -- nasie -- staat -- provinsie
-- graafskap -- stad -- munisipaliteit

Kulturele ekologie het gegroei vanuit die werk van Carl Sauer in Aardrykskunde
en vanaf 'n soortgelyke leerskool in antropologie. Dit het die ontleding van die
menslike samelewings se aanpassings tot die natuurlike omgewing behels.
Volhoubaarheidskunde is een belangrike gevolg van hierdie tradisie. Politiese
ekologie het ontstaan toe sommige aardrykskundiges aspekte van kritiese
aardrykskunde gebruik het om die verwantskappe tussen mag en hoe mense hulle
omgewing benut te ondersoek. 'n Gesaghebbende studie deur Michael Watts het
byvoorbeeld aangevoer dat hongersnode in die Sahel veroorsaak word deur
veranderinge in die streek se politiese- en ekonomiese stelsel as gevolg van
kolonialisme en die verspreiding van kapitalisme.

Navorsing oor risiko's het begin met die werk van die aardrykskundige Gilbert F.
White, wat gepoog het om te verstaan waarom mense in rampgeteisterde
vloedvlaktes woon. Sertdien het die gevaarstudieveld uitgebrei tot 'n
multi-dissiplinêre veld waar beide natuurlike gevare (soos aardbewings) en
tegnologiese gevare (soos kernreaktor versmeltings) ondersoek word.
Aardrykskundiges wat risiko's bestudeer stel belang in die dinamika van die
gebeurlikhede en hoe mense en gemeenskappe dit hanteer.

Die vertakking poog om te bepaal hoe die kulture kenmerke van die vele
gemeenskappe regoor die planeet ontwikkel en ontstaan het. Stedies van die
landskappe is een van die sleutel fokuspunte van hierdie veld – baie inligting
kan oor vroeë gemeenskappe afgelei word vanuit die impak wat hulle op hulle
plaaslike omgewing gehad het.

Kartografie behels die voorstelling van die Aarde se oppervlakte met abstrakte
simbole. Dit kan gesê word dat kartografie die bron was waaruit Aardrykskunde
gegroei het. Kartograwe moet aardmeetkunde en redelik gevorderde wiskunde leer
ken om te verstaan hoe die voorstelling van die Aarde op 'n simboliese kaart
verdraai moet word om 'n akkurate voorstelling op 'n plat oppervlak te
projekteer.

Geografiese Inligtingstelsels is gemoeid met die stoor van inligting oor die
Aarde vir latere outomatiese herwinning deur 'n rekenaar, op 'n akkurate manier
geskik vir die doelwit van die inligting. GIS spesialiste moet rekenaarwetenskap
en databasisstelsels verstaan. GIS so 'n omwenteling in die veld van kartografie
veroorsaak dat byna al die kaarte deesdae met die hulp van een of ander vorm van
GIS-sagteware geskep word.

Geografiese kwantitatiewe metodes is gemoeid met die numeriese metodes wat uniek
is tot (of ten minste meer algemeen gevind word in) die studie van
aardrykskunde.

Stedelike beplanning en streeksbeplanning gebruik aardrykskunde om te help met
die bepaling van hoe om die land te ontwikkel (of nie te ontwikkel) om aan
besondere kriteria te voldoen, soos veiligheid, estetiese eienskappe, ekonomiese
geleenthede, die bewaring van die bestaande natuurlike erfenis ensovoorts. Die
beplanning van dorpe, stede en plattelandse gebiede mag gesien word as
toegepaste aardrykskunde alhoewel dit ook sterk steun op die kunste, ander
wetenskappe asook uit geskiedkundige lesse. Kwessies wat oorweeg moet word
tydens beplanning sluit onder andere onderwerpe soos ontvolking van die
platteland, stedelike agteruitgang in.

In die 1950's het die streekswetenskap beweging ontstaan onder leiding van
Walter Isard en het gepoog om 'n meer kwantitatiewe en analitiese basis vir
aardrykskundige vraagstukke daar te stel. Streekswetenskap behels die
versameling kennis waarin ruimtelike dimensie 'n belangrike rol speel, soos
streeksekonomie, hulpbronbestuur, liggingsteorie, stedelike- en
streeksbeplanning, vervoer en kommunikasie, menslike geografie,
bevolkingsverspreiding, landskapekologie en omgewingskwaliteit.



https://af.wikipedia.org/wiki/Gauteng

Gauteng is die provinsie van Suid-Afrika met die hoogste bevolkingskonsentrasie
met 'n sterk handel- en nywerheidsontwikkeling. Die vernaamste stede is Pretoria
en Johannesburg.

Gauteng is voorheen die PWV genoem (Pretoria-Witwatersrand-Vereeniging). Die
naam Gauteng is 'n Sotho-woord wat "Plek van goud" beteken en is 'n ontlening
aan Afrikaans "goud". Die provinsie het in Mei 1994 tot stand gekom toe die ou
provinsie Transvaal in vier verskillende provinsies verdeel is.

Die provinsiale hoofstad Johannesburg is die grootste stad in Suid-Afrika.
Pretoria, sowat 50 km noord van Johannesburg, is Suid-Afrika se administratiewe
hoofstad. Nog belangrike plekke is Alberton, Benoni, Boksburg, Brakpan,
Centurion (deel van Tshwane Metropool (Pretoria)), Germiston, Heidelberg,
Kemptonpark, Krugersdorp, Midrand, Randburg, Roodepoort, Springs, Soweto (deel
van Johannesburg), Vanderbijlpark en Vereeniging.

Gauteng lê sowat 1740 m bokant seespieël en grotendeels op die Hoëveldse plato.
Dit word deur vier ander provinsies omring: Noordwes aan die westekant, Limpopo
in die noorde, Mpumalanga aan die oostekant en die Vrystaat in die suide. Die
Witwatersrand met sy baie rante en heuwels, wat nagenoeg 80 km ver deur die
middel van die provinsie loop, is die goudstreek met Johannesburg as kern.
Geologies vorm die Witwatersrand die waterskeiding vir die Vaalrivier en die
Limpopo, maar Gauteng het geen groot riviere buiten die Vaal nie. Soos in baie
dele van Suid-Afrika is droogtes nie ongewoon nie, en die provinsie is in 'n
groot mate van die Vaaldam afhanklik vir betroubare watervoorsiening.

Gauteng het allereers sy huidige rykdom aan goud te danke, maar die provinsie is
vandag ook die land se ekonomiese kragsentrale. Nagenoeg twee derdes van
Suid-Afrika se ekonomiese bedrywighede vind hier plaas, terwyl vier uit elke
tien van die land se fabrieksprodukte hul oorsprong in Gauteng het.

Yster, staal en glaspanele word in groot maat geproduseer, met talle fabrieke
wat baie verskillende produkte vervaardig. Minstens drie motorvervaardigers se
fabrieke is in Gauteng geleë. BMW en Nissan is in Rosslyn, noordwes van Pretoria
en Ford/Mazda se reuse aanleg is langs Mamelodi, oos van Pretoria. Verder word
luukse woonwaens met drie handelsname in Ga-Rankuwa gebou. Op die koop toe lewer
die Rand uraan.

Die provinsie het gevolglik 'n sterk nywerheids- en stedelike karakter, maar
daar is ook boerderyplase wat onder meer vleis, melk, mielies, sonneblomme en
groente lewer.

Koördinate: 25°58′25″S 28°7′42″O﻿ / ﻿25.97361°S 28.12833°O﻿ / -25.97361;
28.12833



https://af.wikipedia.org/wiki/Elektronika

Elektronika is die studie van die vloei van ladings deur verskeie materiale en
toestelle soos halfgeleiers, resistors, induktors, kapasitors, nanostrukture en
vakuumbuise. Alle toepassings van elektronika behels die oordra van elektriese
seine en/of inligting. Elektronika word beskou as 'n teoretiese vertakking van
fisika maar die ontwerp en konstruksie van elektroniese stroombane om praktiese
probleme op te los is noodsaaklike tegnieke in die velde van elektroniese- en
rekenaaringenieurswese.

Die studie van nuwe halfgeleiertoestelle en verwante tegnologie word soms ook as
'n vertakking van fisika beskou. Hierde artikel fokus op die ingenieursaspekte
van elektronika. Ander belangrike onderwerpe wat ook van toepassing is, is
elektroniese afval en beroepsgesondheidsimpakte van die vervaardiging van
halfgeleiertoestelle.

Beide hierdie toepassings behels die skep en/of bespeuring van elektromagnetiese
velde en elektriese strome. Al is elektriese energie al vir 'n geruime tyd voor
die laat 19de eeu gebruik vir die versending van data oor telegraaf- en
telefoonlyne, het die ontwikkeling van elektronika eers eksponensieël begin
groei na die uitvinding van die radio.

'n Televisiestel is 'n voorbeeld van 'n stelsel wat die drie dele bevat. Die
televisie se toevoer bestaan uit 'n uitsending (wat deur 'n antenne ontvang word
en deur 'n kabel na die stel gevoer word) wat na 'n stroom-/spanningsein
omgeskakel word wat deur die toestel gebruik kan word. Seinverwerkingstroombane
binne-in die televisie onttrek inligting vanuit die sein wat helderheid, kleur
en klankvlakke bepaal. Afvoertoestelle skakel dan hierdie inligting weer om na
'n fisiese vorm. 'n Katodestraalbuis skakel elektroniese seine om na 'n beeld op
die skerm. Magneetgedrewe luidsprekers skakel seine om na hoorbare klanke.

'n Elektroniese komponent is enige fisiese eenheid in 'n elektroniese stelsel
waarvan die doel is om die elektrone of hulle betrokke velde te beïnvloed op 'n
manier wat konsekwent is met die beoogde funksie van die elektroniese stelsel.
Komponente word gewoonlik aan mekaar verbind deur dit op 'n gedrukte stroombaan
vas te soldeer om 'n elektroniese stroombaan te skep met 'n spesifieke funksie
(soos bv. 'n versterker, radio-ontvanger of ossilleerder). Komponente kan
indiwidueel verpak word of in minder of meer komplekse groepe as geïntegreerde
stroombane.

Die meeste analoë elektroniese toestelle soos radio-ontvangers word saamgestel
vanuit 'n kombinasie van 'n paar basiese stroombane. Analoë stroombane gebruik
'n kontinue reeks spannings in teenstelling met die diskrete spanningsvlakke wat
in digitile stroombane aangetref word. Goeie voorbeelde van analoë stroombane
sluit vakuumbuis- en transistorversterkers, operasionele versterkers en
ossileerders in.

Digitale stroombane is elektriese stroombane wat gebaseer word op 'n diskrete
aantal spanningsvlakke. Digitale stroombane word dikwels gebruik om Boolse
algebra fisies voor te stel en vorm die basis van alle digitale rekenaars. Baie
ingenieurs gebruik die begrippe "digitale stroombaan", "digitale stelsel" en
"logika" as sinonieme wanneer hulle oor digitale stroombane praat.

Rekenaars, elektroniese horlosies en programeerbare logiese beheerders (wat
gebruik word om nywerheidsprosesse te beheer) word gebou met digitale
stroombane. Digitale Seinverwerkers is 'n ander voorbeeld.



https://af.wikipedia.org/wiki/Anne_Frank

Anne Frank (12 Junie 1929 – Maart 1945) was 'n Joodse meisie, gebore in
Frankfurt am Main in Duitsland. Sy het postuum internasionale bekendheid verwerf
met die publisering van haar dagboek, waarin sy haar ervaringe tydens die Duitse
besetting van Nederland tydens die Tweede Wêreldoorlog aangeteken het.

Anne het in 1933 saam met haar familie na Amsterdam verhuis, na die Nazi's se
gesag in Duitsland versterk het. Met die Duitse besetting van Nederland, wat in
1940 begin, was hulle daar vasgevang: siende dat die vervolging van die Joodse
bevolking toegeneem het, het die familie in Julie 1942 ondergeduik in
weggesteekte kamer van haar vader, Otto Frank, se kantoorgebou. Na twee jaar is
hulle, saam met ander mense wat ook daar geskuil het, verraai en vervoer na 'n
konsentrasiekamp. Anne Frank het sewe maande na haar arrestasie gesterf aan
tifus in die Bergen-Belsen-konsentrasiekamp in Nedersakse, slegs enkele dae na
die dood van haar suster, Margot Frank. Haar vader, die enigste oorlewende van
die groep, het ná die oorlog na Amsterdam teruggekeer, waar hy ontdek het dat
haar dagboek behoue gebly het. Sy pogings het in 1947 tot die publisering
daarvan gelei. Dit is uit die oorspronklike Nederlands deur Lina Spies vertaal
en vir die eerste keer in 2007 in Afrikaans uitgegee as Die Agterhuis.

Die dagboek, wat Anne op haar dertiende verjaardag ontvang het, beskryf haar
lewensloop van 12 Junie 1942 tot 1 Augustus 1944. Dit is reeds na baie ander
tale vertaal en is een van die wêreld se mees gelese boeke, asook die basis vir
verskeie rolprente en toneelstukke. Die kwaliteit van Anne Frank se skrywes is
ook erken en sy het deur die jare ontwikkel tot een van die bekendste en mees
bespreekte slagoffers van die Joodse volksmoord.

Sy is op 12 Junie 1929 as Annelies Marie Frank gebore in Frankfurt, Duitsland,
as die tweede dogter van Otto Frank (1889–1980) en Edith Frank-Holländer
(1900–1945). Margot Frank (1926–1945) was haar ouer suster. Die Frank-gesin was
liberale Jode wat in 'n geassimileerde gemeenskap van Jode en nie-Jode gewoon
het: hulle kinders het saam met Rooms-Katolieke, Protestantse en Joodse maats
grootgeword. Die gesin het ook nie al die gewoontes en tradisies van Judaïsme
nageleef nie. Edith Frank was die meer gelowige ouer, terwyl Otto Frank, 'n
gedekoreerde Duitse offisier van die Eerste Wêreldoorlog, geïnteresseer was in
akademiese studies en 'n uitgebreide biblioteek besit het; beide ouers het hulle
kinders aangemoedig om te lees.

'n Verkiesing vir die munisipale raad is op 13 Maart 1933 in Frankfurt gehou en
Adolf Hitler se Nazi-party het gewen. Antisemitiese (anti-Joodse) betogings het
gou daarna begin plaasvind en die Frank-gesin het gevrees oor hul uiteindelike
lot, indien hulle in Duitsland sou vertoef. Later daardie jaar het Edith en die
kinders na Aken, op die westelike grens van Duitsland, verhuis, waar hulle saam
met Edith se moeder, Rosa Holländer, gebly het. Otto Frank het in Frankfurt
gebly, maar na hy 'n aanbod ontvang het om 'n besigheid in Amsterdam te begin,
het hy daarheen verhuis om die besigheid te organiseer en blyplek vir sy familie
te reël. Die Frank-gesin was deel van sowat 300 000 Jode wat Duitsland tussen
1933 en 1939 gevlug het.

Otto het begin werk by Opekta, 'n besigheid wat die vrugte-ekstrak pektien
(plantjellie) verkoop het, en 'n woonstel gekry op die Merwedeplein in
Amsterdam. Teen Februarie 1934 was Edith en hul kinders ook in Amsterdam. Die
twee meisies is by skole ingeskryf: Margot by 'n publieke skool en Anne by 'n
Montessori-skool. Margot het vaardigheid in rekenkunde getoon en Anne 'n aanleg
vir lees en skryf. Anne se vriendin Hannah Goslar het later onthou hoe Anne
vanaf jonk reeds dikwels geskryf het, maar haar werk met haar hande toegehou het
en geweier het om die inhoud van haar werk te bespreek. Margot en Anne het
duidelik verskillende persoonlikhede gehad: Margot was goedgemanierd,
terughoudend en leergierig, terwyl Anne meer openhartig, energiek en ekstrovert
was.

Otto het in 1938 'n tweede bedryf begin: Pectacon, 'n groothandelaar in kruie,
pekelsoute en gemengde speserye, wat gebruik is in die vervaardiging van wors.
Herman van Pels, wat later saam met die gesin sou wegkruip, was 'n werknemer by
Pectacon, waar hy advies gegee het oor speserye. Hy was 'n Joodse slagter wat
saam met sy gesin uit Osnabrück, Duitsland gevlug het. In 1939 het Edith se
moeder by die Frank-gesin ingetrek en by hulle gebly tot en met haar dood in
Januarie 1942.

Duitsland het Nederland in Mei 1940 ingeval en die besettingsregering het begin
met die vervolging van Jode deur die implementering van beperkende en
diskriminerende wette, verpligte registrasie en rasseskeiding het gou gevolg.
Margot en Anne het in hulle studies uitgeblink en baie maats gehad, maar 'n edik
is uitgevaardig waarvolgens Joodse kinders slegs Joodse skole kon bywoon en die
kinders is by die Joodse skool (of Lyceum) ingeskryf. In April 1941 het Otto, in
'n poging om te keer dat Pectacon as 'n Joodse besigheid gekonfiskeer word, sy
aandele in die bedryf aan Johannes Kleiman oorgedra en bedank as direkteur. Die
besigheid is gelikwideer en alle bates oorgedra aan Gies & Co, onder leiding van
Jan Gies. Otto het in Desember 1941 'n soortgelyke proses gevolg om Opekta te
red. Die besighede is met min merkwaardige veranderinge voortgesit en hulle
voortgang het vir Otto Frank 'n klein inkomste beteken, waarmee hy vir sy gesin
kon voorsien.

Anne het op 12 Junie 1942 'n dagboek vir haar dertiende verjaardag ontvang; dit
was 'n boek wat sy 'n paar dae van tevore aan haar vader in 'n winkelvenster
uitgewys het. Dit was in werklikheid 'n handtekeningboek, gebind met
rooi-en-groen geruite wol en met 'n klein slot op die voorkant, maar Anne het
besluit om dit as 'n dagboek te gebruik en byna onmiddellik haar eerste
inskrywing gemaak. Alhoewel baie van haar vroeë inskrywings die meer alledaagse
aspekte van haar lewe beskryf, bespreek sy ook sommige van die veranderinge wat
in Nederland plaasgevind het sedert die Duitse besetting. In die inskrywing van
20 Junie 1942 noem sy baie van die beperkings wat op die lewens van die
Nederlandse Joodse bevolking geplaas is en vertel sy ook van haar smart rondom
die dood van haar ouma, vroeër daardie jaar. Anne het daarvan gedroom om 'n
aktrise te word. Sy was mal oor rolprente, maar toegang tot rolprentteaters is
die Nederlandse Jode op 8 Januarie 1941 verbied.

In Julie 1942 het Margot Frank 'n mededeling van die Zentralstelle für jüdische
Auswanderung ("Sentrale departement vir Joodse emigrasie") ontvang, waarin sy
beveel word om te rapporteer vir verplasing na 'n werkkamp. Otto het aan Anne
vertel dat die gesin sou onderduik in kamer bo en agter die Opekta-gebou in
Prinsengracht, 'n straat langs een van Amsterdam se kanale, waar sommige van sy
mees vertroude werknemers hulle sou help. Die rapporteringsbevel aan Margot het
beteken dat hulle 'n aantal weke vroeër moes verhuis as wat hulle verwag het.

Die gesin het op Maandagoggend, 6 Julie 1942, na die geheime skuiling te
Prinsengracht 263 verhuis; Anne was 13 jaar oud. Hulle woonstel is in wanorde
agtergelaat, om die indruk te skep dat hulle skielik weggegaan het. Otto het 'n
nota agterlaat waarop daar geïnsinueer word dat hulle na Switserland gevlug het.
Die behoefte aan geheimsinnigheid het genoodsaak dat hulle Anne se kat, Moortje,
agter moes laat. Siende dat Jode nie toegelaat is om van die openbare
vervoerstelsel gebruik te maak nie, het hulle etlike kilometers ver moes loop.
Elke lid van die gesin het 'n aantal lae klere gedra, aangesien hulle dit nie
kon waag om met bagasie gesien te word nie. Die "achterhuis" was 'n
drie-verdieping ruimte, met die ingang op 'n soldervloer bo die kantore van
Opekta. Twee klein kamers, met 'n aangrensende badkamer en toilet, was op die
eerste verdieping; bo dié kamers was 'n groter oop ruimte, met 'n klein kamer
langs dit. 'n Klein leer het vanuit die kleiner kamer tot die solder gelei. Die
deur na die agterhuis is later deur 'n boekrak verberg, om seker te maak dat dit
nie ontdek word nie. Die hoofgebou, ongeveer 'n blok vanaf die Westerkerk, was
onmerkwaardig: 'n ou gebou, tipies soos die ander geboue in die westelike dele
van Amsterdam.

Victor Kugler, Johannes Kleiman, Miep Gies, en Bep Voskuijl was die enigste
werknemers wat geweet het dat die gesin daar geskuil het en was, saam met Miep
se man, Jan Gies, en Voskuijl se vader, Johannes Hendrik Voskuijl, die gesin se
"helpers" tydens hul onderduiking. Hierdie kontakpersone was die enigste
verbinding tussen die bewoners van die agterhuis en die buitewêreld en hulle het
die Frank-gesin ingelig oor oorlogsnuus en politieke ontwikkelings. Daar is aan
hulle behoeftes voorsien, hulle is veilig gehou en van kos voorsien, iets wat
mettertyd al hoe moeiliker geword het. Anne het oor hulle toewyding geskryf en
oor hulle pogings om die almal in die huis op te beur tydens die gevaarlikste
tye. Almal het geweet dat, indien hulle gevang word, hulle die dood in die gesig
sou staar: die verskuiling van Jode was strafbaar met die dood.

Die Pels-gesin het op 13 Julie 1942 by die Frank-gesin aangesluit; Hermann,
Auguste en 16-jaar oue Peter van Pels. In November het Fritz Pfeffer, 'n
tandarts en vriend van die familie, ook daar skuiling kom soek. Anne het geskryf
oor haar genoeë rakende nuwe mense om mee te gesels, maar dit het nie lank
geduur voor daar spanning ontwikkel het tussen mense wat geforseer word om in
sulke beperkte ruimtes te woon nie. Na Anne haar kamer met Pfeffer moes deel,
het sy hom as onuitstaanbaar geag en 'n hekel gehad aan sy indringing. Sy het
ook rusies gehad met Auguste van Pels, wie sy as dwaas beskou het. Sy het
Hermann van Pels en Fritz Pfeffer as selfsugtig beskou, veral ten opsigte van
die hoeveelheid voedsel wat hulle geëet het. Alhoewel sy aanvanklik nie ten
gunste van die skaam en lomp Peter van Pels was nie, het sy later 'n affiniteit
met hom ontwikkel en die twee het 'n romantiese verhouding begin. Sy het haar
eerste soen van hom ontvang, maar die kalwerliefde het gekwyn namate sy haarself
afgevra het of haar gevoelens vir hom eg is, of bloot ontstaan het vanweë hul
gedeelde gevangenisskap. Anne het 'n noue band met elk van die helpers ontwikkel
en Otto Frank het later onthou hoe sy hulle daaglikse besoeke met ongeduldige
entoesiasme afgewag het. Hy het genoem dat Anne 'n besonders gehegte vriendskap
met Bep Voskuijl gehad het, "die jong tikster... die twee van hulle het dikwels
in die hoekie gestaan en fluister".

Anne het dikwels geskryf oor haar moeilike verhouding met haar moeder en oor
haar gemengde gevoelens jeens haar. Op 7 November 1942 het sy haar "minagting"
vir haar moeder beskryf en haar onvermoë om haar met "haar sorgloosheid, haar
sarkasme en haar onhartelikheid" te konfronteer en afgesluit "Sy is nie 'n
moeder aan my nie". Later, toe Anne haar dagboek hersien het, het sy haar
geskaam vir haar houding en geskryf "Anne, is dit regtig jy wat haat genoem het,
o Anne, hoe kon jy?". Sy het tot die besef gekom dat sy ook 'n aandeel in die
misverstande gehad het wat uit hulle verskillende persoonlikhede gespruit het en
dat sy tot haar moeder se lyding bygedra het. Na hierdie bewuswording het sy
begin om haar moeder met respek en verdraagsaamheid te behandel.

Die meisies het gehoop om so gou as wat hul kon na skool terug te keer en hulle
studies voort te sit. Margot het 'n kursus in snelskrif gevolg, onder Bep
Voskuijl se naam, en 'n hoë punt gekry. Sy het ook 'n dagboek gehad, maar dit
blyk verlore te wees. Anne het die meeste van haar tyd spandeer aan lees en
studies en sy het dikwels aan haar dagboek gewerk: sy het nie alleen nuwe
inskrywings gemaak nie, maar ook bestaandes hersien. Sy het nie slegs oor
daaglikse gebeure verhaal nie, maar ook geskryf oor haar gevoelens, opvattings
en ambisies, onderwerpe wat sy gevoel het sy nie met ander kon bespreek nie.
Namate haar vertroue in haar skryfvaardigheid gegroei het en sy meer volwasse
geword het, het sy oor meer abstrakte dinge begin skryf, soos haar geloof in God
en hoe sy die aard van die mens definieer. Sy het volgehou met haar reëlmatige
inskrywings tot met haar finale inskrywing op 1 Augustus 1944.

Die agterhuis is vroeg op 4 Augustus 1944 deur die Duitse Sekuriteitspolisie
bestorm. Dis was moontlik na 'n wenk van 'n anonieme aandraer, maar dit kan ook
ander redes gehad hê. Die groep was onder leiding van Karl Silberbauer,
Oberscharführer ("Oppertroepvoerder") van die Schutzstaffel en lid van die
Sicherheitsdienst, en het ten minste drie ander lede van die Sekuriteitspolisie
ingesluit. Pfeffer, die Frank- en Van Pels-gesin is na Gestapo-hoofkwartiere
geneem waar hulle oornag aangehou en ondervra is. Hulle is op 5 Augustus vervoer
na die Huis van Bewaring, 'n propvol gevangenis in Weteringschans, 'n straat in
Amsterdam. Hulle is twee dae later na die Westerbork-kamp naby Hooghalen, in die
noorde van Nederland, verplaas. Westerbork was in prinsiep 'n tydelike
verblyfkamp; met die aankoms van die Frank-gesin het reeds 100 000 Jode daardeur
gestroom na ander konsentrasiekampe. Siende dat hulle onderduikers was, is hulle
as kriminele beskou en na die Strafkaserne gestuur vir harde arbeid.

Victor Kugler en Johannes Kleiman is ook gearresteer en gevange geneem by die
strafkamp vir vyande van die regime te Amersfoort. Kleiman is na 'n aantal weke
vrygestel, maar Kugler is in verskeie werkkampe aangehou tot aan die einde van
die oorlog. Miep Gies en Bep Voskuijl is deur die polisie ondervra, maar nie
aangehou nie. Hulle het die volgende dag na die agterhuis teruggekeer, waar
hulle Anne se bladsye gevind het – oor die vloer versprei. Hulle het die bladsye
versamel, saam met verskeie foto-albums van die familie, en Gies het haar
voorgeneem om hulle na die oorlog aan Anne terug te gee. Gies het op 7 Augustus
1944 Silberbauer gekonfronteer en hom probeer omkoop om die gevangenes vry te
laat, maar hy het geweier.

Op 3 September 1944 is die groep gedeporteer tydens die laaste deportasie van
Westerbork na die Auschwitz-konsentrasiekamp; die reis het drie dae geneem. In
die chaos wat die ontlading van die treine omring het, is die mans met geweld
van die vroue en kinders geskei; ook Frank Otto is van sy gesin geruk. Uit die
1 019 passasiers is 549 (onder wie alle kinders jonger as vyftien) direk na die
gaskamers gestuur. Anne het vyftien maande vroeër haar vyftiende verjaardag
gevier en was een van die jongste van die nuwe aankomelinge wat die gaskamers op
daardie oomblik gespaar is. Sy het gou agtergekom dat die meeste mense met hulle
aankoms na die gaskamers gestuur word en het nooit geweet dat die hele groep uit
die agterhuis hierdie vonnis vrygespring het nie. Sy het aanvaar dat haar vader,
in sy middel vyftigs en nie besonders sterk of fiks nie, onmiddellik ná hulle
skeiding vermoor is.

Saam met die ander vroulike gevangenes wat nie na hulle onmiddellike dood
gestuur is nie, is Anne geforseer om te ontklee en ontsmet te word. Haar kop is
geskeer en sy het 'n tatoeëermerk met 'n identifiserende nommer op haar arm
ontvang. Deur die dag is die vroue vir slawearbeid gebruik: Anne is gedwing om
rotse te vervoer en grassooie te spit. Snags is hulle in 'n beknopte kaserne
geprop. Ooggetuies het later vertel dat Anne teruggetrokke en huilerig geword
het wanneer sy gesien het hoe kinders na die gaskamers gelei word. Ander vertel
weer dat sy meer dikwels sterkte en moed getoon het en dat haar vriendelikheid
en selfversekerde karakter dit moontlik gemaak het om ekstra broodrantsoene vir
haar, Margot en Edith te kry. Siekte was wydverspreid en dit was nie lank voor
Anne se vel met Scabies besmet is nie. Sy en Margot is na 'n siekeboeg geskuif,
wat in konstante donker gehul is en gewemel het van muise en rotte. Edith het
opgehou met eet en elke happie kos vir haar dogters gespaar, wat sy deur 'n
selfgemaakte gat onder in die muur van die siekeboeg aan hulle gegee het.

Daar is op 28 Oktober begin met 'n seleksie van die vroues wat na
Bergen-Belsen-konsentrasiekamp geskuif sou word. Meer as 8 000 vrouens, onder
wie Anne, Margot en Auguste van Pels, is na Bergen-Belsen vervoer. Edith Frank
is agtergelaat en het later aan verhongering gesterf. By Bergen-Belsen is tente
opgerig om die instroming van gevangenes te akkommodeer en namate die bevolking
gegroei het, het die dodetal ook toegeneem weens die vinnige verspreiding van
siekte. Twee van Anne se vriendinne, Hanneli Goslar en Nanette Blitz, is gevange
geneem in 'n ander deel van die kamp en Anne is vir 'n kort tydjie met die twee
herenig. Sowel Goslar as Blitz het die oorlog oorleef en het later die vlugtige
gesprekke wat hulle deur 'n heining met Anne gevoer het, bespreek. Blitz het
haar as kaalkop, uitgeteer en bibberend beskryf en Goslar het opgemerk dat
Auguste van Pels saam met Anne en Margot was. Margot was ernstig siek en Auguste
het na haar omgesien. Blitz en Goslar het egter nie Margot self gesien nie,
aangesien sy te swak was om haar slaapbank te verlaat. Anne het aan hulle vertel
dat sy geglo het dat haar ouers dood was en daarom nie langer wou leef nie.
Goslar het later geskat dat hulle ontmoetings laat in Januarie of vroeg in
Februarie 1945 plaasgevind het.

In Maart 1945 het 'n tifusepidemie deur die kamp versprei en ongeveer 17 000
gevangenes het gesterf. Ooggetuies het later vertel dat Margot in haar verswakte
toestand uit haar slaapbank geval het en dat die skok van die val haar
doodgemaak het. 'n Paar dae ná Margot se afsterwe is Anne ook oorlede. Volgens
die getuies het dit slegs 'n paar weke plaasgevind voor die bevryding van die
kamp deur Britse troepe op 15 April 1945, hoewel die presiese datum nie
aangeteken is nie. Ná die bevryding is die kamp afgebrand om die verspreiding
van siekte stop te sit; Anne en Margot is op 'n onbekende plek in 'n massagraf
begrawe.

Daar is ná die oorlog beraam dat, van die 107 000 Jode wat tussen 1942 en 1944
uit Nederland gedeporteer is, slegs 5 000 oorleef het. Daar is ook beraam dat
tot 30 000 Jode in Nederland gebly het met hulp van die Nederlandse ondergrondse
beweging. Omtrent twee derdes van hierdie groep het die oorlog oorleef.

Otto Frank het sy gevangenisskap in Auschwitz oorleef. Ná die oorlog het hy na
Amsterdam teruggekeer, waar hy onderdak gevind het by Jan en Miep Gies. Hy het
probeer om sy familie op te spoor en uitgevind van Edith se dood in Auschwitz.
Hy was steeds hoopvol dat sy dogters die oorlog oorleef het, maar het ná 'n
aantal weke ontdek dat Anne en Margot ook gesterf het. Hy het ook probeer
uitvind wat met sy dogters se maats gebeur het en vasgestel dat baie van hulle
vermoor is. Sussane Lederman, wat dikwels in Anne se dagboek genoem word, is
saam met haar ouers vergas. Haar suster, Barbara, 'n gehegte vriendin van
Margot, het egter oorleef. Dit het geblyk dat 'n aantal van die Frank-susters se
skoolmaats wel oorleef het, asook ander Frank-familielede: hulle het in die
middel van die dertigerjare uit Duitsland gevlug en in Switserland, die
Verenigde Koninkryk en die Verenigde State toevlug gevind.

Nadat die Rooi Kruis die dood van Anne en Margot bevestig het, het Miep Gies in
Julie 1945 Anne se dagboek aan haar vader teruggegee, saam met 'n bondel los
aantekeninge wat sy ook bewaar het, in die hoop om dit eendag weer aan Anne te
kan oorhandig. Otto Frank het later genoem dat hy nie besef het dat Anne so 'n
akkurate en goed geskrewe rekord van hulle onderduiking gehou het nie. In sy
gedenkskrif beskryf hy wat 'n pynlike proses dit was om die dagboek te lees, om
die beskrewe gebeurtenisse te onthou en te herroep hoe Anne sommige van die
amusante hoofstukke vir hom voorgelees het. Hy het nou ook vir die eerste keer
die private kant van sy dogter ontdek, in die dele van haar dagboek wat sy met
niemand bespreek het nie. Vir hom was dit "'n openbaring... ek het geen idee
gehad dat haar gedagtes en gevoelens so diepgaande was nie... Sy het al hierdie
gevoelens vir haarself gehou". Hy was aangegryp deur haar herhaalde,
aangetekende begeerte om 'n skryfster te wees en het dit oorweeg om die dagboek
te publiseer.

Anne se dagboek het begin as 'n private uitdrukking van haar gedagtes en sy het
telkemale geskryf dat sy nooit sou toelaat dat enige iemand dit lees nie. Sy het
haar lewe, familie, metgeselle en situasie openhartig beskryf en ook besef dat
sy 'n groeiende ambisie het om fiksie te skryf wat later gepubliseer sal word.
In Maart 1944 het sy 'n radio-uitsending deur Gerrit Bolkestein gehoor, 'n lid
van die Nederlandse regering in ballingskap; Bolkestein het vertel hoe hy na die
oorlog 'n openbare rekord van die Nederlandse mense se verdrukking onder Duitse
besetting sou skep. Hy het genoem dat hy ook briewe en dagboeke wil publiseer en
Anne het besluit dat sy haar werk sal instuur wanneer die tyd aanbreek. Sy het
begin om haar werk te redigeer, sommige dele het sy verwyder of herskryf, met
die oog op die uiteindelike publisering daarvan. Haar oorspronklike aantekeninge
is voorsien van addisionele notaboeke en los velle papier. Sy het skuilname vir
die mense in haar huishouding en hul helpers bedink. Die Van Pels-gesin het
Hermann, Petronella en Pieter van Daan geword en Fritz Pfeffer is as Albert
Düssell voorgestel. In die geredigeerde weergawe is elke inskrywing aan ene
"Kitty" gerig, 'n fiktiewe karakter in Cissy van Marxveldt se reeks romans oor
Joop ter Heul, 'n reeks wat Anne graag gelees het. Otto het haar oorspronklike
dagboek ("weergawe A") en haar geredigeerde weergawe ("weergawe B") gebruik om
die eerste gepubliseerde weergawe saam te stel. Hy het sommige gedeeltes
verwyder, met name dié waar Anne krities teenoor haar ouers (veral haar moeder)
is, sowel as dele waarin sy haar groeiende seksualiteit bespreek. Hy het ook die
ware name van sy eie familielede teruggeplaas, maar die skuilname van die ander
persone behou.

Otto het die dagboek aan die geskiedkundige Annie Romein-Verschoor gegee, wie
nie daarin kon slaag om 'n uitgewer te vind nie. Sy het dit aan haar man, Jan
Romein, gegee, wie 'n artikel daaroor geskryf het. Die artikel, "Kinderstem",
het op 3 April 1946 in die koerant Het Parool verskyn en daarin het Romein
geskryf dat die dagboek "in 'n kind se stem gestotter en al die afskuwelikheid
van fascisme verpersoonlik, soveel te meer as al die bewyse by Neurenbereg
tesame". Sy artikel het die aandag van uitgewers getrek en die dagboek is in
1947 in Nederland as Het Achterhuis gepubliseer, gevolg deur 'n tweede druk in
1950.

Die boek is in 1950 vir die eerste keer in Duitsland en Frankryk gepubliseer en
in 1952 in die Verenigde Koninkryk, ná dit deur verskeie uitgewers afgekeur is.
Die eerste Amerikaanse weergawe het in 1952 verskyn, waar dit suksesvol was en
positiewe resensies ontvang het. Die dagboek was ook suksesvol in Frankryk en
Duitsland, maar dit het nie daarin geslaag om 'n leserskring te vind nie en teen
1953 was dit uit druk. Dit was besonders suksesvol in Japan, waar die kritici
dit aangeslaan het en die eerste uitgawe meer as 100 000 kopieë verkoop het.
Anne Frank is daar geïdentifiseer as 'n belangrike kulturele figuur wie die
verwoesting van die jeug tydens die oorlog verteenwoordig het. Die eerste
Afrikaanse uitgawe het in 2007 verskyn, getiteld Die Agterhuis.

Frances Goodrich en Albert Hackett het 'n toneelstuk geskryf wat op die boek
gebaseer is. Die toneelstuk het sy eerste opvoering op 5 Oktober 1955 in New
York gehad en het later die Pulitzer-prys vir drama gewen. Die toneelstuk is
deur 'n 1959-rolprent gevolg, The Diary of Anne Frank, 'n kritiese en
kommersiële sukses. Die lewensbeskrywer Melissa Müller het later geskryf dat die
dramatisering "grootliks bygedra het tot die romantisering, sentimentalisering
en veralgemening van Anne se verhaal". Met die loop van die jare het die
gewildheid van die dagboek gegroei en in baie skole vorm dit deel van die
kurrikulum en word Anne Frank telkens aan 'n nuwe generasie lesers voorgestel.
In Nederland is Anne Frank opgeneem in die "Canon van Nederland": 'n lys van
vyftig chronologiese onderwerpe wat nie in die geskiedenisles op 'n Nederlandse
skool mag ontbreek nie.

Die Nederlandse Instituut vir Oorlogsdokumentasie het in 1986 die "Kritiese
Uitgawe" van die dagboek gepubliseer. Dit sluit vergelykings van alle bekende
geredigeerde en ongeredigeerde weergawes in. Dit sluit ook 'n bevestiging van
die dagboek se egtheid in, sowel as ekstra geskiedkundige inligting oor die
familie en dagboek self.

Cornelis Suijk, 'n voormalige direkteur van die Anne Frank-stigting en die
president van die United States Holocaust Memorial Museum, het in 1999
aangekonding dat hy oor vyf bladsye besit wat deur Otto Frank verwyder is voor
die eerste publikasie van die dagboek. Volgens Suijk het Otto die bladsye aan
hom gegee kort voor sy dood in 1980. Die inskrywings bevat onder meer kritiese
aanmerkings oor Otto en Edith se gespanne huwelik en bespreek Anne se tekort aan
liefde jeens haar moeder. Omstredenheid het gevolg toe Suijk verklaar het dat hy
die publiseringsregte oor hierdie vyf bladsye besit en dat hy van plan was om
hulle te verkoop om geld in te samel vir sy Amerikaanse stigting. Die
Nederlandse Instituut vir Oorlogsdokumentasie, die amptelike eienaar van die
dagboek, het Skuijk beveel om die bladsye te oorhandig. In 2000 het die
Nederlandse Ministerie van Opvoeding, Kultuur en Wetenskap ingestem om
VS$300 000 aan Suijk se stigting te skenk en die bladsye is in 2001 teruggegee.
Hulle is sedertdien by nuwe uitgawes van die dagboek gevoeg.

Die dagboek is vir sy letterkundige meriete geprys. Die dramaturg Meyer Levin
het Anne vir haar skryfstyl geprys, menende dat sy daarin geslaag het om die
spanning van 'n goed gekonstrueerde roman vol te hou. Hy was verder so beïndruk
met die kwaliteit van haar werk dat hy kort na die publisering daarvan, in
samewerking met Otto Frank, 'n dramatisering daarvan geskep het. Die digter John
Berryman het geskryf dat dit 'n unieke uitbeelding was, nie slegs van
adolessensie nie, maar ook van die "omvorming van 'n kind tot 'n persoon, soos
dit plaasvind, in 'n presiese, vertroude, ekonomiese styl, verbluffend in die
eerlikheid daarvan".

In haar inleiding van die dagboek se eerste Amerikaase uitgawe beskryf Eleanor
Roosevelt dit as "een van die wysste en ontroerendste aantekeninge oor die
oorlog en die impak daarvan op menslike wesens wat ek ooit gelees het". John F.
Kennedy het Anne tydens 'n 1961-toespraak bespreek en gesê dat "van al die
skares wat deur die geskiedenis opgekom het vir menslike waardigheid in tye van
groot lyding en verlies, is geen stem meer meeslepend as dié van Anne Frank
nie". In dieselfde jaar het die Sowjetse skrywer Ilya Ehrenburg van haar
geskryf: "een stem praat namens ses miljoen – nie die stem van 'n wyse of 'n
digter nie, maar van 'n gewone klein meisie".

Met die siening van Anne as 'n erkende skrywer en mensliewende persoon, is daar
na haar verwys as 'n simbool van die Joodse Volksmoord en as 'n verteenwoordiger
van vervolging in die algemeen. Hillary Clinton het tydens haar
ontvangingstoespraak vir die Elie Wiesel-filantropiese toekenning in 1994 uit
Anne Frank se dagboek voorgelees en vertel dat sy "ons wakker maak tot die
dwaasheid van onverskilligheid en die verskriklike tol wat dit van ons jeug
eis", met verwysing na meer onlangse gebeure in Sarajevo, Somalië en Rwanda. Na
hy 'n filantropiese toekenning van die Anne Frank-stigting in 1994 ontvang het,
het Nelson Mandela aan 'n skare in Johannesburg vertel dat hy Anne Frank se
dagboek in die tronk gelees het en dat hy baie aanmoediging daaruit verkry het.
Hy het haar worsteling teen die Naziïsme vergelyk met sy worsteling teen
apartheid en 'n parallel tussen die twee filosofieë getrek met die kommentaar:
"omdat hierdie gelowe duidelik vals is en omdat hulle deur mense soos Anne Frank
betwis is en altyd betwis sal word, is hulle bestem om te misluk". Die
Tsjeggiese skrywer en politikus Václav Havel het in 1994 gesê dat "Anne Frank se
erfenis springlewend is en ons ten volle kan aanspreek" in verhouding met die
politiese en sosiale veranderings wat in dié tyd in die voormalige Oosbloklande
plaasgevind het.

Primo Levi, die Joods-Italiaanse chemikus en skrywer, het voorgestel dat die
rede hoekom Anne Frank dikwels geïdentifiseer word as die enkele
verteenwoordiger van diegene wat soos sy gely en gesterf het, is omdat "Een
enkele Anne Frank vir ons meer aangrypend is as die tallose ander wie net soos
sy gely het, maar wie se gesigte in die skadu's bly … miskien is dit beter so;
as ons daartoe in staat was om die lyding van al hierdie mense in te neem, sou
ons nie daartoe in staat wees om te lewe nie". In haar slotboodskap in Melissa
Müller se biografie oor Anne Frank het Miep Gies 'n soortgelyke gedagte
uitgespreek, maar sy het juis probeer om die nosie van Anne as 'n simbolisering
van die ses miljoen slagoffers van die Joodse Volksmoord te verdryf: "Anne se
lewe en dood was haar individuele lot, 'n individuele lot wat ses miljoen keer
oor en oor gebeur het. Anne kan nie, en behoort nie, te staan vir die baie
individue wat deur die Nazi's van hulle lewens beroof is nie... Maar haar lot
help ons om die ontsaglike verlies wat die wêreld as gevolg van die Joodse
Volksmoord gely het, te begryp".

Otto Frank het die res van sy lewe gespandeer as die voog van sy dogter se
nalatenskap: "Dit is 'n vreemde rol. In die normale familieverhouding is dit die
kind van die beroemde ouer wat die eer en die las het om die taak voort te sit.
In my geval is die rol omgedraai". Hy het ook onthou hoe sy uitgewer sy mening
oor die sukses van Anne se dagboek gegee het, menende dat "die dagboek so baie
areas van die lewe omvat, dat elke leser iets kan vind wat hom aangryp". Die
Oostenrykse Nazi-jagter Simon Wiesenthal het later 'n soortgelyke opinie gelug,
toe hy gemerk het dat Anne Frank se dagboek die wêreld se bewussyn van die
Volksmoord wyer versprei het as wat die geval was tydens die Neurenberg-verhore,
omdat "mense met hierdie kind geïdentifiseer het … dít was die impak van die
Joodse Volksmoord, hierdie was 'n familie soos my familie, soos jou familie en
so kon jy dit verstaan".

In Junie 1999 het die tydskrif Time 'n spesiale uitgawe uitgegee getiteld Time
100: The Most Important People of the Century. Anne Frank is gekies as een van
die "Helde en Ikone" en die skrywer Roger Rosenblatt het haar erfenis met die
volgende kommentaar beskryf: "Die passies wat die boek vlam laat vat, stel voor
dat almal Anne Frank besit, dat sy bo die Joodse Volksmoord, Judaïsme,
meisiewees en selfs goedheid gestyg het en 'n totemistiese gestalte van die
moderne wêreld geword het – die morele individuele verstand, omring deur die
masjinerie van verwoesting, wat aandring op die reg om te lewe en die toekoms
van die mensdom te bevraagteken, maar ook daarvoor te hoop". Hy meld ook dat,
alhoewel haar moed en pragmatisme bewonder word, haar vermoë om haarself te
analiseer en die kwaliteit van haar werk die sleutelkomponente van haar
aanloklikheid is. Hy skryf dat "die rede vir haar onsterflikheid is basies
letterkundig; sy is 'n uitsonderlike skryfster, vir enige ouderdom, en die
kwaliteit van haar werk blyk die direkte resultaat van 'n genadeloos eerlike
gemoedstoestand te wees".

Na die dagboek laat in die 1950's wye bekendheid verwerf het, is verskeie
aantygings teen die dagboek gepubliseer, waarvan die eerste in Swede en Noorweë.
Onder die aantygings was dat die dagboek eintlik deur die Amerikaanse
romanskrywer Meyer Levin geskryf is en dat Anne Frank nie werklik bestaan het
nie.

In 1958 is Simon Wiesenthal tydens 'n opvoering van The Diary of Anne Frank in
Wene deur 'n groep protesteerders aangekeer. Hulle het beweer dat Anne Frank
nooit bestaan het nie en Wiesenthal uitgedaag om haar bestaan te bewys deur die
man te vind wie haar gearresteer het. Wiesenthal het sy soektog na Karl
Silberbauer begin en hom uiteindelik in 1963 gevind. Tydens 'n onderhoud het
Silberbauer sy rol erken en Anne Frank deur middel van 'n foto geïdentifiseer as
een van die mense wat hy gearresteer het. Hy het 'n volledige verslag van die
gebeurtenisse gelewer en onthou hoe hy 'n tas vol papier op die vloer uitgegooi
het. Sy verslag het vorige getuienisse deur onder andere Otto Frank beaam.

Teenstanders van die dagboek het volgehou dat dit nie deur 'n kind geskryf is
nie, maar as pro-Joodse propoganda geskep is en Otto Frank is van bedrog
beskuldig. Frank het in 1959 in Lübeck, Duitsland regstappe teen Lothar Stielau
geneem. Stielau, 'n onderwyser en voormalige lid van die Hitlerjeug, het 'n
skoolkoerant gepubliseer waarin die dagboek as 'n vervalsing beskryf word. Die
aanklag is later gewysig om Heinrich Buddegerg in te sluit. Buddegerg het 'n
brief ter ondersteuning van Stielau geskryf, wat in 'n Lübeck-koerant
gepubliseer is. Die hof het die dagboek ondersoek en in 1960 verklaar dat die
handskrif ooreenstem met dié in briewe wat deur Anne Frank geskryf is en dat die
dagboek die ware Jakob is. Stielau het sy bewering herroep en Otto Frank het die
saak gestaak.

Hy het egter in 1976 weer regstappe geneem, die keer teen Heinz Roth in
Frankfurt, Duitsland. Roth het pamflette gepubliseer waarin beweer word dat die
dagboek 'n vervalsing is. Die regter het bepaal dat Roth 500 000 Duitse Mark
beboet sou word en vir ses maande in gevangenis geneem sou word, indien enige
verdere pamflette gepubliseer sou word. Roth het appèl aangeteken, maar is in
1978 oorlede, 'n jaar voor die appèl afgewys is.

Otto Frank het in 1976 ook regstappe teen Ernst Römer geneem, na dié 'n pamflet
getiteld "Die Dagboek van Anne Frank, Blitsverkoper, 'n Leuen" versprei het.
Tydens die verhoor het Edgar Geiss dieselfde pamflet in die hofsaal versprei –
hy is ook vervolg. Römer is met 1500 Mark beboet en Geiss tot ses maande
gevangenis gevonnis. Die vonnis is tydens Geiss se appèl verkort, maar die saak
teen hom is tydens 'n volgende appèl laat vaar, siende dat die statutêre
beperking op laster reeds verval het.

Met Otto se dood in 1980 is die oorspronklike dagboek en los velle aan die
Nederlandse Instituut vir Oorlogsdokumentasie gelaat en die Instituut het die
Nederlandse Ministerie van Geregtheid in 1986 opdrag gegee om 'n forensiese
studie van die dagboek uit te voer. Die handskrif in die dagboek is met bekende
voorbeelde vergelyk en daar is gevind dat die handskrif met Anne s'n ooreenkom
en dat die papier, gom en ink beskikbaar was in die tyd wat die dagboek na
bewering geskryf is. Die uiteindelike besluit was dat die dagboek eg is en hulle
bevindings is gepubliseer in wat tans bekend staan as die "kritiese weergawe"
van die dagboek. Op 23 Maart 1990 het die Hamburgse Streekhof ook die egtheid
van die dagboek bevestig.

In 1991 het die Volksmoord-ontkenners Robert Faurisson en Siegfried Verbeke 'n
boekie saamgestel onder die titel The Diary of Anne Frank: A Critical Approach
("Die Dagboek van Anne Frank: 'n Kritiese Benadering"). Hulle het beweer dat
Otto Frank die dagboek geskryf het; hulle aantygings het berus op 'n aantal
beweerde weersprekings in die dagboek, dat skuiling in die agterhuis onmoontlik
sou wees en dat die styl en handskrif van die werk nie dié van 'n tiener is nie.
Die Anne Frank-huis in Amsterdam en die Anne Frank-fonds in Basel het 'n
burgerlike regsaak in Desember 1993 begin, om enige verdere verspreiding van The
Diary of Anne Frank: A Critical Approach in Nederland stop te sit. Die
Amsterdamse Streekhof het op 9 Desember 1998 hul uitspraak ten gunste van die
eisers gelewer en enige verdere ontkenning van die egtheid van die dagboek en
enige ongevraagde publikasies in dier voege verbied, met 'n boete van 25 000
gulde per oortreding.

Op 3 Mei 1957 het Otto Frank, saam met 'n groep burgers, die Anne Frank
Stichting gestig, in 'n poging om die Prinsengracht-gebou van sloping te red en
toeganklik vir die publiek te maak. Die Anne Frank-huis is op 3 Mei 1960 geopen.
Dit bestaan uit die Opekta-warehuis, die Opekta kantore en die Achterhuis. Al
die vertrekke is oningerig, sodat besoekers maklik deur die kamers kan loop.
Sommige persoonlike besittings van die voormalige inwoners is wel agtergelaat,
soos foto's van rolprentsterre wat Anne teen 'n muur geplak het, 'n deel
muurpapier waarop Otto telkens die lengtes van sy groeiende dogters gemerk het
en 'n kaart op een van die mure waarop hy die vooruitgang van die Geallieerdes
genoteer het. Dié besittings word nou almal agter Perspex-velle bewaar. Vanaf
die klein kamer, waarin Peter van Pels gewoon het, is toegang tot 'n loopweg,
wat die gebou aan die buurgebou verbind. Dié geboue is ook deur die stigting
aangekoop en word gebruik om die dagboek te huisves, sowel as wisselende
tentoonstellings wat die verskillende aspekte van die Joodse Volksmoord weergee
asook ander bestuderings van rassistiese onverdraagsaamheid die wêreld oor. Dit
het ontwikkel tot een van Amsterdam se gewildste toeriste-bestemmings en het in
2005 'n rekordgetal van 965 000 besoekers gehad. Die Huis verskaf ook inligting
oor die internet, sowel as reisende tentoonstellings, vir diegene wat nie in
staat is om die huis te besoek nie. In 2005 het sulke tentoonstellings na 32
lande in Europa, Asië, Noord- en Suid-Amerika gereis.

In 1963 het Otto Frank en sy tweede vrou, Elfriede Geiringer-Markovits, die Anne
Frank-fonds opgestel as 'n liefdadigheidsorganisasie gebaseer in Basel,
Switserland. Die fonds samel geld in om te skenk "soos dit goeddink". Met sy
dood is die dagboek se kopiereg, soos beveel in Otto se testament, oorgedra aan
die fonds, met die voorwaarde dat die eerste 80 000 Switserse franke aan sy
erfgename gegee word. Enige verdere inkomste kan deur die fonds gebruik word vir
ander waardige projekte soos deur die administrateurs besluit. Die fonds bied op
'n jaarlikse basis finansiële ondersteuning vir die mediese sorg van die
Regverdiges onder Volke. Dit het tot op hede onder meer gepoog om jong mense oor
rassisme op te voed en het sommige van Anne Frank se skrywes aan die United
States Holocaust Memorial Museum in Washington, D.C. uitgeleen vir 'n
tentoonstelling in 2003. Die fonds se jaarlikse verslag van 2003 gee 'n
aanduiding van die bestuurders se pogings om op 'n globale vlak hulp te verleen,
met die ondersteuning van projekte in Duitsland, Israel, Indië, Switserland, die
Verenigde Koninkryk en die Verenigde State van Amerika.

Die woonstel op Merwedeplein, waarin die Frank-gesin van 1933 tot 1942 gewoon
het, was in privaatbesit tot vroeg in die 2000's, toe 'n dokumentêre program die
publiek se aandag daarop gevestig het, waaruit dit duidelik was dat die gebou
vervalle geraak het. 'n Nederlandse woningkorporasie het die gebou gekoop en,
met behulp van foto's geneem deur die Frank-gesin en beskrywings van die
woonstel en meubels in briewe deur Anne, het hulle die woonstel se 1930-gedaante
herstel. Teresien da Silva van die Anne Frank-huis en Anne Frank se neef,
Bernhard Elias, het ook tot die projek bygedra. Die gebou is in 2005 heropen met
die doel om 'n toevlugsoord te bied vir 'n gekose skrywer wie nie daartoe in
staat is om vrylik in sy eie land te skryf nie. Elke gekose skrywer word een
jaar gegee, waartydens hulle in die woonstel mag woon en werk. Die eerste
skrywer wat hiervoor gekies is, was die Algeriese romanskrywer en digter,
El-Mahdi Acherchour.

In Junie 2007 het Elias, Anne se neef, sowat 25 000 famliedokumente aan die Anne
Frank-huis geskenk. Tussen hulle was foto's van die Frank-familie wat in
Duitsland en Nederland geneem is, asook die brief wat Otto in 1945 aan sy moeder
gestuur het, om haar in te lig dat sy vrou en dogters in Nazi-konsentrasiekampe
gesterf het.

In November 2007 was daar sprake dat die Anne Frank-boom gevel sou word: Anne
het 'n uitsig op 'n kastanjeboom in die erf van Keizersgracht 188 gehad en hom
in haar dagboek beskryf. 'n Skimmelsiekte het die stam van die boom in 2007
getref en daar was 'n gevaar dat dit op een van die bystaande geboue sou val.
Die Nederlandse ekonoom, Arnold Heertje, wie ook tydens die Tweede Wêreldoorlog
ondergeduik het, het gesê: "Dit is nie sommer enige boom nie. Die 'Anne
Frank-boom' het alles te maak met die vervolging van die Jode.' Die Tree
Foundation, 'n groep boombewaringsaktiviste, het 'n siviele saak ingestel in 'n
poging om die boom te red. Die saak het internasionale media-aandag ontvang. 'n
Nederlandse hof het die stadsamptenare en bewaringsaktiviste beveel om
alternatiewe oplossings te ondersoek en saam 'n oplossing te vind. Die partye
het op 'n staalkonstruksie besluit, wat die boom se lewe met tot 15 jaar sal
verleng.

Deur die jare is daar 'n aantal rolprente oor Anne Frank vervaardig en haar lewe
en skrywes het 'n uiteenlopende groep kunstenaars en sosiale kommentators
geïnspireer om na haar te verwys in letterkunde, musiek, televisieprogramme en
ander media. In 1999 het die tydskrif Time haar genoem as een van die helde en
ikone van die 20ste eeu, in hul lys van "Die Belangrikste Mense van die Eeu".
Haar inskrywing begin: Sy het die Nazi's getrotseer met haar dagboek wat in 'n
geheime solderkamer gehou is en 'n brandende stem verleen aan die stryd om
menslike waardigheid.



https://af.wikipedia.org/wiki/Waterstof

Waterstof is die chemiese element met atoomgetal 1. Dit word voorgestel deur die
simbool H. By standaardtemperatuur en -druk, is waterstof 'n kleurlose,
reuklose, nie-metaalagtige, smaaklose en hoogs vlambare diatomiese gas met die
molekulêre formule H2. Met 'n atomiese gewig van 1,00794, is waterstof die
ligste element.

Waterstof is die volopste chemiese element en vorm rofweg 75% van die heelal se
elementêre massa. Sterre in die hoofreeks bestaan hoofsaaklik uit waterstof in
sy plasmatoestand. Elementêre waterstof is relatief skaars op die Aarde.
Industriële produksie is meestal uit koolwaterstowwe soos metaan. Die twee
grootste gebruike is in die verwerking van fossielbrandstowwe (bv.,
hidrokraking) en ammoniakproduksie hoofsaaklik vir die bemestingmark. Waterstof
kan vervaardig word deur die elektrolise van water wat beduidend meer kos as die
produksie daarvan uit aardgas.

Die mees algemene isotoop van waterstof is protium met 'n enkele proton sonder
neutrone. In ioniese verbindings kan dit 'n positiewe lading aanneem ('n katioon
gevorm uit 'n ontblote proton) of 'n negatiewe lading ('n anioon, bekend as 'n
hidried). Waterstof vorm verbindings met die meeste elemente en is aanwesig in
water en die meeste organiese verbindings. Dit speel 'n baie belangrike rol in
suurbasis-chemie met baie reaksies wat protone uitruil tussen oplosbare
molekules. As die enigste neutrale atoom met 'n analitiese oplossing teenoor die
Schrödinger-vergelyking, het die studie van energiekunde en die binding van die
waterstofatoom 'n sleutelrol gespeel in die ontwikkeling van kwantummeganika.

Waterstof is ’n bron van kommer in metallurgie: dit verbros baie metale en maak
so die ontwerp van pyplyne en stoortenks ingewikkeld. Waterstof is hoogs
oplosbaar in baie seldsame aard- en oorgangsmetale en is oplosbaar in beide
kristal- en amorfiese metale. Waterstof se oplosbaarheid in metale word
beïnvloed deur lokale vervormings of onsuiwerhede in die kristalverband.

Waterstofgas (diwaterstof) is hoogs vlambaar en sal in lug brand as dit tussen
4% en 75% gekonsentreer is. Die temperatuur waarteen dit spontaan in lug
ontvlam, is 500 °C.

Waterstof is die ligste chemiese element en die algemeenste isotoop bestaan uit
slegs 'n enkele proton en 'n elektron. By STD-toestande vorm waterstof 'n
diatomiese gas, H2, met 'n kookpunt so laag as 20,27 K en 'n smeltpunt van
14,02 K. Onder uitsonderlik hoë druk, soos dié by die kern van gasreuse, verloor
die molekules hulle identiteit en word die waterstof 'n vloeibare metaal. Onder
uitsonderlik lae druktoestande wat in die ruimte ervaar word, is waterstof
geneig om as enkele atome te bestaan, om die eenvoudige rede dat daar nie ander
atome is om mee te kombineer nie; molekulêre wolke H2 vorm in die ruimte en is
betrokke by stervorming.

Die element speel 'n noodsaaklike rol in energie-opwekking in die heelal deur
die proton-proton-reaksie en die koolstof-stikstofsiklus. (Daar is
kernfusieprosesse wat groot hoeveelhede energie vrystel deur die samemelting van
twee waterstofatome om een heliumatoom te vorm).

Die waterstofatoom is 'n atoom van die element waterstof. Dit bestaan uit 'n
enkele negatief gelaaide elektron, wat om 'n positief gelaaide proton wentel,
wat die kern van die waterstofatoom vorm. Die elektron word aan die proton
gebind deur Coulombiese kragte.

Groot hoeveelhede waterstof word benodig in die chemiese nywerheid, veral in die
Haber-proses vir die vervaardiging van ammoniak, die hidrogenasie van vette en
olies en die produksie van metanol. Verder word waterstof gebruik in
hidro-dealkilering, hidro-ontswaeling en hidrokrakingsprosesse.

Waterstof is in 1776 deur Henry Cavendish die eerste keer as 'n suiwer chemiese
stof geïdentifiseer. Antoine Lavoisier het die element in 1787 sy naam gegee in
Frans, naamlik hydrogen, wat letterlik "watermaker" beteken. Deur middel van 'n
spektraalanalise het die Duitse navorsers Kirchhoff en Bunsen in 1861 bewys dat
waterstof 'n bestanddeel van die son is – en gevolglik die element moet wees wat
die meeste in ons sonnestelsel voorkom.

Waterstof is die element wat die meeste in die natuur voorkom. Meer as 75% van
die massa van alle materie en meer as 90% van al die atome bestaan uit
waterstof. Die element kom in oorvloed voor in sterre en groot planete
(gasreuse).

Relatief tot sy groot oorvloed elders in die heelal is suiwer waterstof baie
skaars in die aarde se atmosfeer (1 dpm (dele per miljoen) op 'n volumebasis).
Die algemeenste bron vir die element op aarde is water, wat bestaan uit twee
dele waterstof en een deel suurstof (H2O). Ander bronne sluit in die meeste
vorms van organiese stowwe (insluitende alle lewende wesens), fossielbrandstowwe
naamlik (steenkool en ru-olie) asook aardgas. Metaan (CH4) wat verkry kan word
as byproduk uit die ontbinding van organiese materiaal en wat ook 'n
hoofkomponent van aardgas is, is 'n toenemend belangrike energiebron en is 'n
belangrike bron van waterstof.

Waterstof kan voorberei word op verskeie maniere: stoom wat met verhitte
koolstof reageer, koolwaterstofontbinding deur blootstelling aan hitte, reaksie
van 'n sterk basis in 'n waterige oplossing met aluminium, elektrolise van
water, of die verplasing van sure met sekere metale.

Waterstof vorm verbindings met die meeste elemente. Waterstof het 'n
elektronegatiwiteit van 2,2 en dus vorm dit verbindings waar dit die meer
nie-metaalagtige, asook waar dit die meer metaalagtige element is. Eersgenoemde
verbindings word hidriede genoem, waar waterstof bestaan uit H- ione of slegs as
'n opgeloste stof binne-in 'n ander element soos in palladiumhidried.
Laasgenoemde verbinding neig egter na 'n kovalente verbinding; aangesien die H+
ioon 'n ontblote kern met geen elektrone sal wees, het dit 'n sterk geneigdheid
om elektrone na homself aan te trek. Albei tipe verbindings vorm sure. Dus sal
'n mens selfs in 'n suuroplossing ione soos hidronium (H3O+) kry vanweë die
proton se sterk geneigdheid om aan iets te bind.

Waterstof verbind met suurstof om water te vorm, H2O, en die reaksie stel baie
energie vry – soveel dat die verbranding van waterstof in lug eerder as 'n
ontploffing beskryf kan word. Deuteriumoksied, of D2O, word ook dikwels "swaar
water" genoem. Waterstof vorm ook 'n groot verskeidenheid verbindings met
koolstof. As gevolg van hulle noue verbintenis met lewende organismes, word
hierdie stowwe organiese verbindings genoem; die studie van dié verbindings word
organiese chemie genoem.

Onder normale toestande is waterstofgas 'n mengsel van twee verskillende soorte
molekules wat van mekaar verskil ten opsigte van die relatiewe spin van die
nukleone. Die twee vorms staan bekend as orto en para-waterstof (dit verskil van
isotope soos hieronder beskryf). In orto-waterstof is die spin van die nukleone
parallel, terwyl dit in para-waterstof anti-parallel is. Teen standaardtoestande
bestaan waterstof uit ongeveer 25% van die para-vorm en 75% van die orto-vorm
(ook bekend as die "normale" vorm). Die ewewigsverhouding tussen die twee vorms
hang van temperatuur af, maar aangesien die orto-vorm 'n hoër energievlak het,
kan dit nie stabiel wees in die suiwer vorm nie. Teen lae temperature (omtrent
by kookpunt), bestaan die ewewigsamestelling amper uitsluitlik uit die
para-vorm.

Die omsettingsproses tussen die vorms is stadig en as waterstof vinnig verkoel
en gekondenseer word, kan dit nog groot hoeveelhede van die para-vorm-atome
bevat. Die verskynsel is belangrik vir die voorbereiding en stoor van vloeibare
waterstof aangesien die orto-para-omsetting meer hitte genereer as die
verdampingshitte van waterstof en 'n groot hoeveelheid waterstof verloor kan
word deur verdamping etlike dae ná vervloeiing. Daarom word kataliste ingespan
om die orto-para-omsetting te versnel tydens die waterstofverkoelingproses. Daar
is ook 'n effense verskil tussen die fisiese eienskappe van die twee vorme. Die
smelt- en kookpunte van para-waterstof is byvoorbeeld ongeveer 0,1 K laer as die
van die "normale" orto-vorm.

Die mees algemene isotoop van waterstof is 1H. Dié stabiele isotoop het 'n kern
wat bestaan uit 'n enkele proton; daarvandaan die beskrywende term (selde
gebruik) protium vir 1H.

Die ander stabiele isotoop is deuterium, 2H, met 'n ekstra neutron in die kern.
Deuterium beslaan 0,0184-0,0082% van alle waterstof (IUPAC); verhoudings van
deuterium tot protium word gerapporteer relatief tot die VSMOW
standaardverwysingswater.

Die derde waterstofisotoop is die radioaktiewe tritium, 3H. Die tritiumkern
bevat twee neutrone en 'n proton.

Waterstof is die enigste element met verskillende name vir sy isotope. Die
simbole D en T (i.p.v. 2H and 3H) word somtyds gebruik vir deuterium en tritium,
hoewel dit nie amptelik goedgekeurde gebruik is nie. (Die simbool P word reeds
gebruik om die element Fosfor aan te dui en kan dus nie gebruik word vir protium
nie).

Waterstof is 'n hoogs ontvlambare gas wat brand teen konsentrasies so laag as 4%
in lug. Dit reageer ook heftig met chloor en fluoor. Wanneer waterstof met
suurstof gemeng word, brand dit met 'n ontploffing.



https://af.wikipedia.org/wiki/W%C3%AArelderfenisgebiede_in_Suid-Afrika

Daar is tans 1 052 Wêrelderfenisgebiede op aarde wat beskerm word om hulle
natuurlike skoonheid of kulturele en geskiedkundige belangrikheid te bewaar.
Plekke wat as Wêrelderfenisgebiede aangewys is kry nasionale en internasionale
erkenning.

Agt plekke in Suid-Afrika is deur die Verenigde Nasies se Opvoedkundige,
Wetenskaplike en Kulturele Organisasie (Unesco) tot Wêrelderfenisgebiede
verklaar. Hulle is:

Die fynbosstreek van die Wes- en Oos-Kaap is in 2004 weens die natuurlike
skoonheid en wetenskaplike belangrikheid daarvan tot Wêrelderfenisgebied
verklaar. Die gebied bestaan uit agt beskermde gebiede, wat die Kirstenbosch
Nasionale Tuin en die De Hoop-natuurreservaat insluit. In totaal dek die gebied
553 000 hektaar grond wat besonder ryk is aan plantspesies, wat byna 20 persent
van Afrika se flora verteenwoordig.

Die iSimangaliso-vleilandpark bevat 'n verskeidenheid landskappe, wat
koraalriwwe, lang sandstrande, kusduine, merestelsels, moerasse en uitgebreide
riet- en papirusvleilande insluit. Die geografiese verskeidenheid van die
vleilande en hulle wisselwerking met klimaatelemente het 'n besondere
spesiediversiteit tot gevolg. Die mosaïek van grondvorms en habitattipes skep
ook gewilde uitsigte.

As 'n gebied wat op die noordelike grens van Suid-Afrika geleë is, waar dit by
Zimbabwe en Botswana aansluit, was Mapungubwe die grootste koninkryk op die
subkontinent, voordat dit in die 14de eeu verlaat is. Die oorblywende paleis- en
nedersettinggebiede, sowel as twee vroeëre hoofstadgebiede, bied 'n
ongeëwenaarde blik op die ontwikkeling van maatskaplike en politieke strukture
oor sowat 400 jaar.

Fossiel Hominide: Plekke soos Sterkfontein, Swartkrans, Kromdraai en die
omliggende gebiede het oorvloedige wetenskaplike inligting opgelewer oor die
evolusie van die menslike wese oor die afgelope 3,5 miljoen jaar, hulle
lewenswyse en die diere waarmee hulle saamgeleef en wat hulle geëet het. Die
landskap bewaar ook talle kenmerke van daardie oertyd.

Die Vredefort-koepel is die grootste en diepste impakkrater op aarde en is geleë
in die Vrystaatprovinsie, ongeveer 120 km suidwes van Johannesburg. Die krater
is ongeveer 2023 miljoen jaar oud en is die oudste impakkrater wat nog op die
aarde gevind is. Die krater is noodsaaklik vir die bestudering van die evolusie
van die aarde, aangesien dit bewyse van die planeet se geologiese geskiedenis
lewer.

Die 160 000 ha Richtersveld Kulturele en Botaniese Landskap van bergagtige
woestyn in die noordweste van Suid-Afrika is 'n kulturele landskap wat
gemeenskaplik besit en bestuur word. Die Nama-volk voer al vir meer as twee eeue
'n semi-nomadiese bestaan in hierdie gebied.



https://af.wikipedia.org/wiki/Tsoenami

'n Tsoenami (uitgespreek as tsoe-NA-mie), 'n tipe vloedgolf, is 'n reeks golwe
(genoem 'n "golftrein") wat in 'n watermassa veroorsaak word deur 'n puls of
skielike versteuring wat 'n waterkolom vertikaal verplaas. Aardbewings, aard- of
grondverskuiwings, vulkaniese uitbarstings, ontploffings en die impak van
buiteaardse liggame soos meteoriete kan 'n vloedgolf veroorsaak. Tsoenami's kan
kuslyne 'n geweldige slag toedien en verpletterende skade aan eiendom, beserings
en lewensverlies deur besering of verdrinking veroorsaak.

Die term "tsoenami" vind sy oorsprong in die Japannees "津波": tsu (hawe) en nami
(golf). Die term is geskep deur vissers wat per boot teruggekeer het en die hawe
en omgewing vernietig gevind het, alhoewel hulle nie die golf op die oop see
opgemerk het nie. Omdat tsoenamigolwe onder die water beweeg en baie lang
golflengtes (soms meer as 100 km) het, veroorsaak dit net 'n effense boggel in
die see wat gewoonlik onopgemerk verbygaan. Die golf word eers groter wanneer
die snelheid vertraag word deur die vlakker water aan die kus.

Die ander term (in beide Afrikaans en Nederlands), "vloedgolf", is ook
aanvaarbaar, alhoewel dit gewoonlik eerder gebruik word in verband met plaaslike
vloede as gevolg van weerstoestande. Tradisioneel is daar na tsoenami's verwys
as "getygolwe" ("tidal waves" in die Engels), omdat hulle dieselfde eienskappe
as 'n geweldige instromende gety openbaar wanneer hulle die land nader, eerder
as die brekende golwe wat deur die wind se uitwerking op die oseaan gevorm word,
en die term waaraan mense gewoond is. Omdat tsoenami's in werklikheid nie
verband hou met die getye nie, beskou oseanograwe die term "getygolf" as
misleidend, en hulle keur die gebruik daarvan af.

Tsoenami's kan ontstaan wanneer die seebodem skielik vervorm word en die
boliggende water vertikaal verplaas word. Tektoniese aardbewings is 'n
spesifieke soort aardbewing wat verband hou met die vervorming van die aardkors;
wanneer hierdie aardbewings onder die see plaasvind, word die see bokant die
vervormde gebied vanuit sy ewewigsposisie versteur. Golwe word gevorm wanneer
die verplaaste water onder die invloed van swaartekrag weer poog om die ewewig
te herwin. Wanneer groot areas van die seebodem styg of daal kan 'n tsoenami
ontstaan. Groot vertikale bewegings van die aardkors kan by plaatgrense
plaasvind. Plate werk op mekaar in langs hierdie grense wat "breuke" genoem
word. Byvoorbeeld, rondom die grense van die Stille Oseaan gly die digter
oseaniese plate onder die kontinentale plate in deur 'n proses bekend as
subduksie. Subduksie-aardbewings is baie doeltreffend om tsoenami's op te wek.

Groot grondverskuiwings en hemelliggame wat die aarde tref veroorsaak ook
tsoenami's wanneer die momentum van die puin oorgedra word aan die watermassa
waarin dit val. Oor die algemeen is tsoenami's wat so veroorsaak word (teenoor
die tsoenami's wat in die Stille Oseaan deur aardbewings veroorsaak word) van
korte duur, en het hulle min invloed op kuslyne ver daarvandaan. Indien die
grondverskuiwing of hemelliggaam groot genoeg is mag dit wel 'n megatsoenami
veroorsaak: 'n tsoenami wat honderde meter hoog is en gewoonlik veroorsaak word
deur 'n ineenstortende eiland, asteroïede-impak of groot blokke ys wat in 'n
groot waterliggaam val.

Tsoenami's verskil grootliks van tipiese onstuimige deinings aan die kuslyn
deurdat die golwe teen hoë snelhede en oor groot afstande voortplant, selfs oor
oseane heen, sonder om veel energie te verloor. 'n Tsoenami kan duisende
kilometers vanaf sy oorsprong skade veroorsaak, en etlike ure kan dus verbygaan
vandat dit ontstaan het tot wanneer dit die kus tref — meer tyd as wat dit
seismiese golwe neem om die kus te bereik.

Hierdie eienskappe bestaan omdat tsoenami's uiters lang periodes (van 2 minute
tot meer as 'n uur) en golflengtes (meer as 100 km) het. Vergelyk dit met 'n
tipiese windgedrewe deining by 'n strand wat tipies deur 'n storm ver weg op see
veroorsaak is: die golwe rol ritmies een na die ander in met 'n periode van
ongeveer 10 sekondes en 'n golflengte van 150 m.

'n Golf word 'n vlakwatergolf wanneer die verhouding tussen die waterdiepte en
sy golflengte baie klein begin word. Aangesien 'n tsoenami 'n lang golflengte
het, kan 'n tsoenami as 'n vlakwatergolf optree selfs as dit in diep oseaanwater
is. Vlakwatergolwe beweeg teen snelhede wat gelyk is aan die vierkantswortel van
die produk van die swaartekragversnelling (9.8 m/s2) en die diepte van die
water. In die Stille Oseaan, waar die tipiese waterdiepte ongeveer 4000 m is,
kan 'n tsoenami teen ongeveer 200 m/s (ongeveer 712 km/h) beweeg met baie min
energieverlies oor lang afstande. By waterdieptes van 40 m is die snelheid
ongeveer 20 m/s (ongeveer 71 km/h) wat baie stadiger is maar wat onmoontlik om
voor weg te hardloop.

In diep water bly die energie van 'n tsoenami konstant as 'n funskie van sy
hoogte en spoed. Soos die golf dus die land nader verminder sy spoed terwyl sy
hoogte toeneem. Terwyl 'n persoon op die oppervlak in die diep see waarskynlik
nie die tsoenami sal opmerk nie, kan die golf se hoogte styg tot 30 m en meer
soos dit die kuslyn nader en saamgedruk word. Tsoenami's kan ernstige
verwoesting saai oor kuste en eilande, selfs by plekke baie ver van die
oorsprong af, waar die oorsprongsgebeurtenis nie sonder instrumente opmerkbaar
is nie.

Tsoenami's plant uitwaarts voort vanaf hul oorsprong, dus is kuslyne in die
"skaduwee" van landmassas wat aangetas is gewoonlik redelik veilig.
Tsoenamigolwe kan egter rondom landmassas buig (soos gesien kan word in hierdie
bewegende uitbeelding van 'n Indiese Oseaantsoenami soos die golwe suidelike Sri
Lanka en Indië bereik). Hulle hoef ook nie noodwendig simmetries te wees nie;
tsoenami golwe kan baie sterker in een rigting wees as in die ander, afhangende
van die aard van die oorsprong en die omliggende geografie.

Daar bestaan bewyse dat megatsoenamis, 'n tsoenami van meer as 100 meter hoog,
moontlik is. Hierdie skaars gebeurtenisse word tipies veroorsaak wanneer
beduidende dele van 'n eiland in die oseaan stort, en kan uiters verwoestend
wees aan verafgeleë kusstreke.

Verwant aan 'n tsoenami is 'n seiche, 'n onderwater, ongereelde wisseling of
ritmiese swaaiing van die water in 'n meer. Groot aardbewings veroorsaak gereeld
beide tsoenami's en seiches terselfdertyd, en daar is bewyse dat seiches deur
tsoenami's veroorsaak is.

Die hoogste tsoenami wat ooit opgeteken is, was baie gelokaliseerd: veroorsaak
deur 'n grondverskuiwing in Lituyabaai, Alaska in 1958, het 'n tsoenami wat meer
as 500 m hoog was die bome en grond afgestroop van die steil wande van 'n fjord.
Toe dit die oop see bereik, het dit vinnig weggekwyn. Die hoogte van die golwe
was meer deur die topografie van die omgewing bepaal as die energie wat deur die
grondverskuiwing opgewek is.

Vele stede rondom die Stille Oseaan, veral in Japan maar ook in Hawaii, het
waarskuwingstelsels en ontruimingsprosedures in geval van 'n ernstige tsoenami.
Tsoenami's word voorspel deur verskeie seismologiese instellings regoor die
wêreld en hulle ontwikkeling word deur satelliete dopgehou.

Drukopnemers op die seebodem gekoppel aan 'n boei met kommunikasietoerusting op
die oppervlak word gebruik om golwe op te spoor wat nie noodwendig deur 'n
menslike waarnemer op die oop see opgemerk sal word nie. Die eerste primitiewe
stelsels wat gepoog het om gemeenskappe te waarsku teen 'n naderende tsoenami is
in Hawaiï in die vroeë 1920's geïmplementeer. Meer gevorderde stelsels is
ontwikkel ná die tsoenami's van 1 April 1946 en 23 Mei 1960, wat ontsaglike
vernietiging in Hilo op die eiland Hawaiï veroorsaak het. Die Verenigde State
het die Pacific Tsunami Warning Center in 1949 gestig en dit in 1965 gekoppel
aan internasionale data- en waarskuwingsnetwerke.

Een stelsel wat tsoenamiwaarskuwing verskaf is die CREST-projek (Consolidated
Reporting of Earthquakes and Tsunamis) wat aan die Weskus (Cascadia), Alaska en
Hawaiï van die Verenigde State geskep is deur die USGS, NOAA, die Pacific
Northwest Seismograph Network en drie ander universiteite se seismiese netwerke.

Die voorspelling van tsoenami's bly egter 'n gebrekkige wetenskap. Alhoewel die
episentrum van groot aardbewings onder water en die waarskynlike aankomstye van
die tsoenami's vinnig bereken kan word, is dit amper onmoontlik om te weet of
massiewe grondverskuiwings onder water plaasgevind het wat tsoenami's kan
veroorsaak. As gevolg hiervan is vals alarms algemeen.

Geen stelsel kan egter beskerming bied teen 'n skielike tsoenami nie. 'n
Vernietigende tsoenami het aan die kus van Hokkaido in Japan plaasgevind as
gevolg van 'n aardbewing op 12 Julie 1993. As gevolg daarvan het 202 mense op
die klein eiland Okushiri hulle lewens verloor en honderde meer is vermis of
beseer. Hierdie tsoenami het slegs drie tot vyf minute na die aardbewing
toegeslaan, en meeste van die slagoffers was besig om na hoër grond en veilige
plekke te vlug nadat hulle die aardbewing oorleef het.

Alhoewel die kans vir grootskaalse vernietiging deur 'n tsoenami steeds bestaan,
kan waarskuwingstelsels tog doeltreffend wees. Byvoorbeeld, as daar 'n baie
groot subduksiesone-aardbewing (grootte 9.0 op die Richterskaal) aan die kus van
die V.S.A. plaasvind, kan die mense in Japan meer as 12 uur waarskuwing hê, wat
heelwat geleentheid bied om laagliggende gebiede te ontruim.

Alhoewel tsoenami's mees dikwels in die Stille Oseaan voorkom, kom hulle ook
elders voor. Baie antieke beskrywings bestaan wat skielike en katastrofiese
golwe beskryf, veral in en rondom die Middellandse See. Duisende Portugese wat
die groot aardbewing van 1755 in Lissabon oorleef het is deur 'n tsoenami dood
gemaak wat 'n paar minute later gevolg het. Voordat die groot golf die kus
getref het, het die hawe se water teruggetrek en verlore vragte en vergete
skeepswrakke blootgelê. In die Noord-Atlantiese Oseaan het 'n ander groot
gebeurtenis, die Storeggaverskuiwing, plaasgevind.

Iewers tussen 1650 vC en 1600 vC, het die vulkaniese Griekse eiland Santorini
opgeblaas na 'n gewelddadige uitbarsting wat 'n 100 tot 150 meter hoë tsoenami
tot gevolg gehad het, wat die noordkus van Kreta, 70 km verder weg, vernietig
het.

In 1883 was daar 'n verwoede uitbarsting van die eilandvulkaan Krakatoa. 'n
Reeks groot tsoenamigolwe het ontstaan as gevolg van die uitbarsting, met
sommige golwe wat 'n hoogte van 40 meter bó seevlak bereik het. Tsoenamigolwe is
regdeur die Indiese Oseaan, die Stille Oseaan, die Weskus van Amerika,
Suid-Amerika en selfs so ver weg as die Engelse kanaal waargeneem. Op die kuste
van Java en Sumatra het die see baie kilometer binnelands ingedring en só 'n
groot lewensverlies veroorsaak dat een gebied nooit weer herbewoon is nie, en
weer oerwoud geword het — dit is nou die Ujung Kulon natuurreservaat.

Die groot Chileense aardbewing, die grootste aardbewing wat ooit opgeteken is,
aan die kus van Suid-sentraal Chili, het een van die mees vernietigende
tsoenami's van die 20ste eeu veroorsaak. Toe die tsoenami Onagawa in Japan byna
22 ure na die aardbewing getref het, is 'n golfhoogte van meer as 3 meter bo die
getyhoogte aangeteken.

Ná die 9.2-grootte Goeie Vrydag aardbewing het tsoenami's Alaska,
Brits-Kolombië, Kalifornië en die kusstreek van die Pasifiese Noordweste getref,
waarin 122 mense gesterf het. Die tsoenami's was tot 6 meter hoog wat 11 mense
so ver weg as Crescent City, Kalifornië gedood het.

Die grootte 9.0 2004 Indiese Oseaan-aardbewing het 'n reeks noodlottige
tsoenami's ontketen op 26 Desember 2004, met meer as 220 000 sterftes in lande
naby aan die aardbewing, soos Indonesië, Thailand en die noord-westelike kus van
Maleisië, tot duisende kilometer ver in Bangladesj, Indië, Sri Lanka, die
Maledive en selfs só ver as Somalië in Oos-Afrika. Die dodetal van hierdie
tsoenami, meer as 310 000 mense, was die noodlottigste ooit in die geskrewe
geskiedenis.

Anders as vir die Stille Oseaan, bestaan daar geen waarskuwingstelsel vir die
Indiese Oseaan nie. Dit is deels te wyte aan die afwesigheid van enige groot
tsoenamigebeurtenis sedert 1883, nadat die klem meer op die ontwikkeling van 'n
waarskuwingstelsel vir tropiese siklone gelê het.

Wetenskaplikes sê dat die tsoenami van 26 Desember 2004 juis veroorsaak is deur
'n seismiese versteuring van die seebodem deurdat een van die rotsplate van die
aardkors onder 'n ander een ingeskuif het. Die rand van die sogenaamde Indiese
plaat het onder die Birmese mikroplaat ('n deel van die Eurasiese plaat)
ingeduik en 'n deel van laasgenoemde in die proses saam met hom afwaarts getrek.
Die tsoenami is veroorsaak toe die afgetrekte deel van die Birmaanse plaat weer
opwaarts teruggespring en 'n magtige hoeveelheid energie aan die water daar
bokant oorgedra het. 'n Foto wat deur 'n navorsingskip van die Britse vloot
geneem is, toon skouspelagtig hoe die seebodem in die proses geplooi, verwring
en gebreek is. (Laaste twee paragrawe hierbo gegrond op inligting van
Mieliestronk.com)

In 2001 het wetenskaplikes voorspel dat 'n toekomstige uitbarsting van die
onstabiele Cumbre Vieja vulkaan in La Palma ('n eiland van die
Kanariese-eilande) 'n superreuse ondersese grondverskuiwing kan veroorsaak. Die
volgende vulkaniese uitbarsting word in die tweede helfte van die 21ste eeu
verwag, maar dit sal nie noodwendig die een wees wat die grondverskuiwing sal
veroorsaak nie. In hierdie voorspelde verskuiwing sak die westelike helfte van
die eiland (wat sowat 500 biljoen ton weeg) in die oseaan; só 'n verskuiwing kan
'n 100 m megatsoenami veroorsaak wat die kus van noordwes-Afrika verwoes, en 'n
30-50 m tsoenami wat 7-8 uur later die ooskus van Noord-Amerika sal bereik en
grootskaalse verwoesting langs die kus veroorsaak, tesame met die dood van
miljoene mense in Miami, woonbuurte van New York, dele van Boston en al die
kusstede tussen-in. ([1], [2]).

Aardbewings in Westelike Amerika kan tsoenami's genereer wat Hawaii en Japan
bedreig.



https://af.wikipedia.org/wiki/Tafelberg

Tafelberg (Engels: Table Mountain) is 'n berg in Suid-Afrika wat uitkyk oor
Kaapstad en omgewing. Dit het 'n kenmerkende plat plato en strek omtrent drie
kilometer van punt tot punt.

As 'n mens suid oor die stad uitkyk na Tafelberg sien jy links (oos) die
driehoekige Duiwelspiek (1 000 m) en regs die ronde Leeukop (669 m) en
Seinheuwel. Dit is die noordelike punt van 'n reeks berge wat afstrek deur die
lengte van die Kaapse Skiereiland. Die bokant word gereeld deur wolke bedek,
bekend as die "tafeldoek".

Die berg se hoogste punt is by Maclear se baken. 'n Berugte, gevaarlike ligging
is Carrel se lys, wat 'n ononderbroke val (op die middel bo van die foto getoon)
is, nie ver van Maclear se baken nie.

Tafelberg is ook in 'n unieke posisie deurdat dit die enigste aardskenmerk is
wat sy naam aan 'n sterrebeeld ontleen: "Mensa", wat "die tafel" beteken. Die
berg word regop gesien in die Suidelike Halfrond, onder Orion, rondom middernag
in middel Julie. Dit is vernoem deur die Franse sterrekundige Nicolas de
Lacaille gedurende sy verblyf aan die Kaap in die middel 18de eeu.

Die Portugese admiraal Antonio de Saldanha het in 1503 die berg Taboa do Cabo
genoem, wat letterlik Tafel van die Kaap beteken. Hierdie naam is later
vernederlands tot Tafelberg.

Tafelberg het 'n kabelkar (of sweefspoor) aan die westelike hang wat besoekers
na die kruin neem; dit is ook 'n gewilde toeristebestemming. Benewens die
ongelooflike uitsig is daar 'n restaurant, kuriowinkels en duidelik gemerkte
wandelpaaie bo-op die berg.

Die eerste kabelkar is geopen op 4 Oktober 1929, en 'n verbeterde kar is op 4
Oktober 1997 ingewy, wat die dravermoë van 25 tot 65 persone verbeter het. Die
nuwe kar is rond en draai in die rondte terwyl dit beweeg, om 'n goeie uitsig
aan almal te bied.

Op 10 Januarie 2014 is 'n besondere mylpaal bereik toe die kabelkar sy
23-miljoenste besoeker, Thamsanqo Welcome Peter, op die berg verwelkom het.

Sien die "Eksterne Skakels"-afdeling laer af vir roetegidse. Tafelberg is nie 'n
verskriklik gevaarlike berg nie, maar die volgende raad behoort gevolg te word:

Die plantegroei op die berg is die unieke en ryk Kaapse fynbos. 'n Geskatte
1 470 verskillende plantspesies word op die berg gevind.

Die mees algemene dier op die berg is die dassie, 'n dier soos 'n haas-grootte
bruin marmot. Hulle kom veral saam voor by die boonste kabelkarstasie, waar
hulle voed op oorskiet gemorskos. 'n Mens kan moontlik bobbejane, 'n paar slange
en skilpaaie ook vind, asook 'n paar Himalaaise tahrs wat afstammelinge is van
ontsnaptes uit 'n dieretuin in die 1930's, maar hulle is besig om uitgeroei te
word op die berg. Die laaste leeu in die area is rondom 1802 doodgeskiet.

Volgens gedokumentasie is die eerste persoon wat die berg bestyg het Antonio de
Saldanha, in 1503. Drie damme, die Woodhead, Hely-Hutchinson en De Villiers
reservoirs, is gebou in die 1800's om Kaapstad se watervoorsiening aan te vul,
en 'n kabelkar wat na Kampsbaai afgedaal het is aangebou om materiale en
mannekrag te vervoer. Die kabelkar is lank reeds vervang, maar die ankerpunte
van die ou boonste stasie kan steeds gesien word. Kaapstad se watervereistes het
lankal die damme se kapasiteit oorskry. Hulle maak dus nie meer deel uit van die
watervoorsiening nie.

Die berg is beskermd verklaar in die 20e eeu, en is 'n nasionale park sedert
1998.



https://af.wikipedia.org/wiki/Swawel

Swawel, oftewel swael, is die chemiese element in die periodieke tabel met die
simbool S en atoomgetal van 16. Dit kom wyd verspreid voor en is 'n smaaklose,
reuklose, multivalente nie-metaal. Swael, in sy onverbonde vorm is 'n geel
kristallyne vastestof. In die natuur kan dit gevind word in suiwer vorm of as
sulfied en sulfaat minerale. Dit is 'n lewensnoodsaaklike element en word in
verskeie aminosure aangetref. Kommersiële gebruik van swael is hoofsaaklik vir
kunsmis maar dit word ook gebruik in buskruit, lakseermiddels, vuurhoutjies,
pesdoders en swamdoders.

Swael is 'n sagte en ligte stof met 'n heldergeel kleur. Alhoewel
waterstofsulfied (H2S) 'n kenmerkende vroteierreuk het, is dit belangrik om
kennis te neem dat elementêre swael reukloos is! Dit brand met 'n helderblou
vlam wat swaeldioksied vrystel, wat 'n kermerkende verstikkende reuk het. Swael
is nie oplosbaar in water nie maar wel oplosbaar in koolstofdisulfied. Algemene
oksidasietoestande van swael sluit −2, +2, +4 en +6 in. Swael vorm stabiele
verbindings met die meeste elemente buiten die edelgasse.

Swael bestaan normaalweg as molekules in die vastestof, en neem hoofsaaklik 'n
sikliese kroonvormige S8 struktuur aan. Swael het vele allotrope buiten S8. Deur
een atoom van die kroon te verwyder verkry mens S7, wat verantwoordelik is vir
die heldergeel kleur wat met swael geassosieer word. Ander ringstrukture is ook
al voorberei, die vernaamstes waarvan S12 en S18 insluit.

Die kristallografie van swael is kompleks. Afhangende van die spesifieke
toestande kan die swaelallotrope vele onderskeibare kristalstrukture vorm,
waarvan die rombiese en monokliniese S8 die bekendste is. In teenstelling
daarmee bestaan sy ligter buurman op die periodieke tabel uit slegs twee vorme
van chemiese belang: O2 en O3. Seleen, die swaarder analoog van swael vorm 'n
paar ringstrukture maar is meer stabiel as 'n gryskleurige polimeer.

'n Noemenswaardige eienskap is dat die viskositeit (vloeibaarheid) van gesmelte
swael, anders as die meeste ander vloeistowwe toeneem met temperatuurstyging
vanweë die vorming van polimeerkettings.

Amorfe of plastiese swael kan voorberei word deur die snelle verkoeling van
gesmelte swael. X-straal kristallografiese ondersoeke het getoon dat die amorfe
vorm 'n heliese struktuur mag hê, met agt atome per draai. Hierdie vorm is
metastabiel by kamertemperatuur en keer geleidelik terug na sy kristallyne vorm.
Die proses gebeur binne 'n kwessie van ure tot dae maar kan vinnig gekataliseer
word deur geskikte katalisators, onder andere menslike speeksel ('n hoofrede
waarom 'n mens nie swael in die mond moet plaas nie).

Swael het vele industriële gebruike. Swaelsuur (H2SO4), een van die belangrikste
verbindings van swael, maak daarvan een van die belangrikste elemente in gebruik
as 'n industriële roumateriaal. Dit is van groot belang in byna elke denkbare
sektor van die wêreld se ekonomieë. Swaelsuurproduksie is die grootste
eindverbruik van swael en verbruik daarvan word oraloor beskou as een van die
beste indikatore van 'n nasie se ontwikkelingsvlak. In die Verenigde State is
swaelsuur diè industriële chemikalie waarvan die meenste vervaardig word. Swael
word ook gebruik in batterye, reinigingsmiddels, die vulkanisering van rubber,
swamdoders en vir die vervaardiging van fosfaatbevattende misstowwe. Sulfiet
word gebruik as bleikmiddel in papiervervaardiging en as preserveermiddel in wyn
en gedroogde vrugte. Vanweë sy vlambaarheid word swael ook gebruik in
vuurhoutjies, buskruit en vuurwerke. Natrium of ammonium tiosulfaat word gebruik
in fotografiese fikseermiddels. Magnesiumsulfaat, ook beter bekend as Engelse
sout (en: Epsom salts) word gebruik as lakseermiddel, 'n badsout, as
skilfermiddel of as 'n magnesiumaanvulling vir plante.

Die aminosure, sistien en metionien bevat swael, asook al die polipeptiede,
proteïne en ensieme wat hierdie aminosure bevat. Dit maak swael 'n noodsaaklike
komponent van alle lewende selle. Disulfiedverbindings tussen polipeptiede is
baie belangrik in die samestelling van proteïne en strukture. Homosistien en
taurien is ook swaelbevattende aminosure maar maak nie deel uit van DNS of die
primêre struktuur van proteïne nie. Sommige vorms van bakterieë gebruik
waterstofsulfied (H2S) in plaas van water as die elektrondonor in 'n primitiewe
proses soortgelyk aan fotosintese. Swael in die vorm van sulfaat-ione word deur
plante vanuit die grond geabsorbeer.

Die brand van steenkool en ru-olie deur nywerhede en kragstasies stel groot
hoeveelhede swaeldioksied (SO2) in die lug vry wat met atmosferiese water en
suurstof reageer om swaelsuur te produseer. Dit veroorsaak suur-reën wat die pH
van grond en varswaterbronne verlaag. Dit lei tot noemenswaardige skade aan die
natuurlike omgewing asook chemiese verwering van standbeelde en ander
geskiedkundige argitektoniese strukture. Brandstofstandaarde word toenemend
strenger gemaak en vereis 'n al laer swael-inhoud van produkte wat uit
fossielbrandstowwe vervaardig word om die vorming van suur-reën te voorkom. Die
swael wat sodoende onttrek word, word geraffineer en maak 'n groot deel van
swaelproduksie uit.

Swael is bekend sedert antieke tye en daar word daarna verwys in die boek van
Genesis in die Bybel.

Homeros het verwys na peswerende swael in die 9de eeu v.C. In 424 v.C. het die
Boeotië-stam die mure van 'n stad vernietig deur 'n mengsel van steenkool, swael
en teer onder hulle te brand. In die 12de eeu het die Sjinese buskruit uitgevind
wat 'n mengsel van kaliumnitraat (KNO3), koolstof en swael is. Vroeëre
alchemiste het aan swael sy eie alchemiese simbool toegeken wat bestaan het uit
'n driehoek bo-aan 'n kruis. Laat in die 1770's, het Antoine Lavoisier gehelp om
die wetenskaplike gemeenskap daarvan te oortuig dat swael inderwaarheid 'n
element was en nie 'n verbinding nie. In 1867 is swael ontdek in ondergrondse
neerslae in Louisiana en Texas. Die boliggende grond was onstabiel wat gewone
mynboumetodes onmoontlik gemaak het. Die probleem is egter oorkom met die
ontwikkeling van die Frasch proses.

Swael kom natuurlik in goot hoeveelhede as verbindings met ander elemente in
sulfiede (bv. piriet, cinnabar, galena, sfaleriet en stibniet en sulfate (bv.
gips) voor. Dit word in die onverbonde vorm gevind naby warmbronne en vulkaniese
streke. Daar is noemenswaardige elementêre swaelneerslae langs die Gulf Coast
van die V.S.A. Ander hoofverskaffers is: Kanada, Japan, Frankryk, Pole en
Meksiko. Vulkaniese neerslae word ook tans in Indonesië en Chili ontgin.

Die kenmerkende kleure van Jupiter se vukaniese maan Io is vanweë verskeie vorms
van gesmelte en soliede swael en swaeldampe. Daar is ook 'n donker area naby die
maankrater, Aristarchus, wat 'n swaelneerslag mag wees. Swael is ook teenwoordig
in baie meteoriete.

Waterstofsulfied het die kenmerkende reuk van vrot eiers. Wanneer dit in water
opgelos word, is waterstofsulfied suur en sal met metale reageer om 'n reeks
metaalsulfiedes te vorm. Natuurlike metaalsulfiedes kom ook algemeen voor, veral
dié van yster. Ystersulfied word piriet genoem en is al dikwels deur
prospekteerders met goud verwar.

Baie van die onwelriekende reuke van organiese verbindings is vanweë die feit
dat die verbindings swael bevat. Etiel- en metielmerkaptaan word gebruik om 'n
reuk aan aardgas te verleen sodat lekke geruik kan word. Die reuk van knoffel en
'n muishond se afskeiding word ook deur swaelbevattende organiese verbindings
veroorsaak.

Polimeriese swaelnitried het metaaleienskappe al bevat dit nie enige
metaal-atome nie. Die verbinding het ook buitengewone elektriese en optiese
eienskappe.

Swael het 18 isotope waarvan vier stabiel is: 32S (95.02%), 33S (0.75%), 34S
(4.21%) en 36S (0.02%). Behalwe vir 35S het die radio-aktiewe isotope van swael
almal baie kort leeftye. Swael-35 word gevorm deur afsplintering deur kosmiese
straling van argon-40 in die atmosfeer. Dit het 'n halfleeftyd van 87 dae.

Wanneer sulfiedminerale gepresipiteer word kan die isotoop-ewewig tussen die
vastestof en vloestoffase klein verskille in die ds-34 waardes veroorsaak in
minerale. Die dC-13 en dS-34 van karbonate en sulfiede wat saam voorkom kan
gebruik word om die pH en suurstoffugasiteit van die ertsdraende vloeistof
tydens ertsvorming te bepaal.

In die ekostelsel van die meeste woude word sulfate hoofsaaklik vanuit die
atmosfeer verkry; die verwering en verdamping van ertsminerale dra ook tot 'n
mate by. Swael met 'n kenmerkende isotoop-samestelling is al gebruik om die
bronne van besoedeling te identifiseer. Verrykte swael is ook al gebruik as
spoormiddel in hidrologiese ondersoeke. Verskille in die natuurlike verspreiding
kan ook gebruik word om stelsels te bestudeer waar daar 'n genoemsame variasie
in die S-34 konsentrasie van ekostelsels bestaan.

Hoewel swaeldioksied veilig genoeg is om in klein hoeveelhede as voedselbymiddel
gebruik te word, sal dit in hoër konsentrasies met water in die longe reageer om
swaeligsuur daar te vorm; dit veroorsaak dan onmiddellike bloeding en die longe
vul met bloed wat versmoring tot gevolg kan hê. In organismes sonder longe soos
insekte of plante kan dit ook respirasie verhoed.

Waterstofsulfied is betreklik toksies (meer giftig as sianied). Hoewel dit
aanvanklik baie sleg ruik is dit geneig om die reuksintuie vinnig af te stomp
sodat die potensiële slagoffer onbewus kan raak van die teenwoordigheid daarvan
totdat dit te laat is.



https://af.wikipedia.org/wiki/Saturnus

Saturnus is die sesde planeet van die Son af. Dit is 'n gasreus en die tweede
grootste planeet in die sonnestelsel na Jupiter. Die planeet is vernoem na die
Romeinse god Saturnus en sy simbool is 'n gestileerde weergawe van Saturnus se
sekel (♄).

Saturnus het 'n kenmerkende ringstelsel wat hoofsaaklik bestaan uit ysdeeltjies,
klipperige afval en stof. Die planeet het ten minste 60 mane, waarvan Titan die
grootste is.

Die samestelling van Saturnus bestaan hoofsaaklik uit waterstof, met klein
proporsies helium en spore van ander elemente. Inwendig bestaan die planeet uit
'n klein kern van rots en ys wat deur 'n dik laag waterstof en 'n gas-agtige
buitelaag omhul word.

Saturnus is 'n afgeplatte sferoïde, dit wil sê hy is sigbaar afgeplat by die
pole en bult uit by die ewenaar. Die planeet se ewenaardeursnit en pooldeursnit
verskil amper 10% (120 536 km in teenstelling met 108 728 km). Dit is as gevolg
van sy uiters vinnige omwentelingspoed en die vloeistof-toestand van die
planeet. Die ander planete is ook afgeplat, maar nie so erg soos Saturnus nie.

Saturnus het ook die laagste digtheid van al die planete in die sonnestelsel,
met 'n gemiddelde digtheid van 0,69, wat heelwat laer is as water. Dit is egter
slegs die gemiddelde waarde: Saturnus se kern is heelwat digter as water, maar
die boonste atmosfeer is so gasserig dat dit die gemiddeld merkwaardig afbring.

Saturnus se buitenste atmosfeer bestaan uit 93,2% molekulêre waterstof en 6,7%
helium. Spore van ammoniak, asetileen, etaan en metaan is ook bespeur. Die
boonste wolke op die planeet bestaan uit ammoniakkristalle, terwyl dit blyk asof
die laer wolke bestaan uit ammoniumhidrosulfied (NH4) of water.

Saturnus is inwendig soortgelyk aan Jupiter, met 'n rotsagtige kern in die
middel wat omhul word deur 'n vloeibare metaliese waterstoflaag wat weer deur 'n
molekulêre waterstoflaag omhul word. Spore van verskeie ysse is ook teenwoordig.
Die binneste deel van Saturnus is baie warm met 'n kern wat oor die 12 000
kelvins (11 700 °C) meet; die planeet gee ook meer hitte af as wat hy van die
Son ontvang. Die meeste ekstra energie word deur die Kelvin-Helmholtz-meganisme
(stadige swaartekrag saampersing) opgewek, maar dit is moontlik dat dit nie
genoeg is om Saturnus se hitte produksie te verduidelik nie. 'n Addisionele
meganisme wat moontlik gebruik word is die "reën" van heliumdruppels diep
binne-in Saturnus: daar word geglo dat sulke heliumdruppels, deur middel van
wrywing, hitte af sal gee soos hulle deur die ligter waterstof val.

Saturnus se atmosfeer het 'n kenmerkende ringpatroon wat sterk aan Jupiter s'n
herinner, maar Saturnus se ringe is vaer en baie wyer naby aan die ewenaar.
Saturnus se winde is van die vinnigste in die sonnestelsel. Voyager se data wys
op Oostelike winde met 'n maksimum spoed van 500 m/s. Saturnus se meer delikate
wolkpatrone was nie waargeneem tot en met Voyager se besoek nie. Sedertdien het
tegnologie egter so gevorder dat daar tans normale waarnemings vanaf die aarde
gemaak kan word.

Saturnus se redelik eentonige atmosfeer vertoon soms langdurige ovale en ander
verskynsels wat algemeen op Jupiter is. In 1990 het die Hubble-ruimteteleskoop
'n enorme wit wolk naby Saturnus se ewenaar waargeneem wat nie daar was met
Voyager se besoeke nie en in 1994 was 'n ander, kleiner storm waargeneem. Die
1990 storm was 'n voorbeeld van 'n Groot Wit Vlek, 'n unieke, maar kort
Saturniese gebeurtenis wat ongeveer elke 30 jaar tevoorskyn kom. Vorige vlekke
was waargeneem in 1876, 1903, 1933, 1960, en 1990: die 1933-storm is die
bekendste. As die storm aanhou om die patroon te volg behoort die volgende vlek
in ongeveer 2020 verskyn.

In onlangse beelde van die Cassini-ruimtetuig blyk dit dat Saturnus se
Noordelike halfrondte helder blou voorkom (soortgelyk aan Uranus). Die blou
kleur kan nie tans van die aarde af waargeneem word nie, aangesien Saturnus se
ringe op die oomblik ons uitsig oor die Noordelike halfrondte blokkeer. Die blou
kleur is waarskynlik as gevolg van Rayleigh-verstrooiing.

'n Skynbaar permanente heksagoniese golfpatroon is om die Noordelike poolse
maalstroom in die atmosfeer by ongeveer 78°N is vir die eerste keer in die
Voyager-beelde waargeneem en deur Cassini bevestig. Beelde van die
Hubble-ruimteteleskoop dui op die teenwoordigheid van 'n straalstroom aan, maar
geen sterk Suidelike poolse maalstroom of enige heksagoniese golfpatroon nie.
NASA het egter in November van 2006 gerapporteer dat die Cassini-ruimtetuig 'n
'orkaanagtige' storm by die Suidpool waargeneem het en wat 'n duidelik
gedefinieerde oog in die wolke gehad het. Die waarneming is van belang omdat
sulke oë in stormwolke nog op geen ander planeet behalwe die aarde opgemerk is
nie. (Die Galileo-ruimtetuig het geen oog in Jupiter se Groot Rooi Vlek kon
waarneem nie.)

Terwyl die Cassini-ruimtetuig Saturnus in 2004 benader het, het dit 'n geringe
versnelling in die radio-omwentelingsperiode van Saturnus waargeneem; die nuwe
tydsduur was 10 uur, 45 minute en 45 sekonds (± 36 sekondes). Die oorsaak van
die versnelling is onbekend, alhoewel daar gespekuleer word dat dit as gevolg
van die beweging van die radio bron na 'n ander breedtegraad binne-in Saturnus
kan wees; met as gevolg 'n verskillende omwentelingsperiode, eerder as 'n
verskil in die omwenteling self.

Hierdie ringe is die eerste keer waargeneem deur Galileo Galilei in 1610 met sy
teleskoop, maar hy kon hulle nie as sodanig identifiseer nie. Hy het aan die
Hertog van Toskane geskryf "Die planeet Saturnus is nie alleen nie, maar bestaan
uit drie, wat amper aan mekaar raak, maar nooit beweeg of uit verhouding gaan
nie. Hulle is in 'n lyn parallel met die diereriem geleë en die middelste een
(Saturnus self) is sowat drie keer die grootte van sy planete [die ringe]." Hy
het ook daarna verwys as Saturnus se "ore". In 1612, as gevolg van die
omwenteling van die planeet en sy ringe was die vlak ringe direk na die Aarde
geörienteer en het dit gelyk asof hulle verdwyn het. In 1613 het hulle weer
verskyn, tot die konsternasie van Galileo.

In 1655 word Christiaan Huygens die eerste persoon om voor te stel dat Saturnus
deur 'n ring omring word. Deur middel van 'n teleskoop wat meer gevorderd was as
die tot Galileo se beskikking, het Huygens Saturnus kon bestudeer en het
waargeneem dat "Dit [Saturnus] is omring deur 'n dun, plat ring, wat niks
aanraak nie en 'n neiging na die elliptiese het."

In 1675 het Giovanni Domenico Cassini vasgestel dat Saturnus se ring eintlik uit
'n aantal kleiner ringe bestaan en dat daar spasies tussen die ringe is. Die
grootste van hierdie spasie was later die Cassini-divisie genoem.

In 1859 het James Clerk Maxwell gedemonstreer dat die ringe nie solied kan wees
nie, anders sou hulle onstabiel word en breek. Hy het voorgestel dat die ringe
uit kleiner deeltjies saamgestel is wat saam om Saturnus wentel. Maxwell se
teorie was in 1895 as korrek bewys deur spektroskopiese bestuderings van die
ringe deur James Keeler van die Lick-observatorium in Kalifornië.

Saturnus se ringe kan met behulp van 'n klein moderne teleskoop of selfs net 'n
goeie verkyker waargeneem word. Hulle strek van 6 630 km tot 120 700 km bo
Saturnus se ewenaar met 'n algemene gemiddelde dikte van een kilometer en is
saamgestel uit silikarots, ysteroksied en ysdeeltjies wat wissel in grootte van
so groot soos 'n stofdeeltjie tot die grootte van 'n motorkar. Daar is twee
hoofteorieë aangaande die ontstaan van Saturnus se ringe. Een teorie, wat
oorspronlike deur Édouard Roche in die 19de eeu voorgestel is, beweer dat die
ringe oorblyfsels is van een van Saturnus se mane wie se wentelbaan so verswak
het dat dit deur trekkragte uiteen geskeur is (sien Rochelimiet). 'n Variasie
van hierdie teorie stel voor dat die maan deur 'n groot komeet of asteroïde
getref is en toe uiteen gespat het. Die tweede teorie beweer dat die ringe nooit
deel van 'n maan was nie, maar eerder die oorblyfsels van die oorspronklike
nebulase materiaal waaruit Saturnus ontstaan het. Die teorie is tans nie meer
gewild nie - daar word geglo dat Saturnus se ringe oor 'n tydperk van miljoene
jare onstabiel is en bly verander en dus onlangs ontstaan het.

Die grootste gaping tussen Saturnus se ringe, soos die Cassini-divisie en die
Encke-divisie, kan van die Aarde af gesien word. Die Voyager-ruimtetuie het
egter ontdek dat daar 'n ingewikkelde stelsel van duisend klein gapings en klein
ringe is. Daar word gespekuleer dat die stelsel die gevolg van die
swaartekragsaantrekkings van Saturnus se baie mane is. Sommige van die gapings
het hul ontstaan te danke aan die wentelbane van klein mane (waarvan baie nog
nie ontdek is nie), soos Pan, en sommige ringe blyk instand gehou te word deur
klein skaapwagter satelliete soos Prometheus en Pandora. Ander gapings ontstaan
as gevolg van die resonansie tussen die wentelperiode van klein deeltjies in die
gaping en dié van 'n groter maan wat verder weg is. Mimas hou die
Cassini-divisie op so 'n manier in stand. Ander strukture in die ringe bestaan
uit spiraalgolwe wat deur die mane se tydelike swaartekrag onrus-periodes
veroorsaak word.

Data van die Cassini-ruimtesonde het aangedui dat Saturnus se ringe hulle eie
atmosfeer besit, onafhanklik van die planeet se atmosfeer. Die ringe se
atmosfeer bestaan uit molekulêre suurstofgas (O2) wat ontstaan wanneer die
ultraviolet-strale van die Son die water-ys in die ringe uiteen laat val.
Chemiese reaksies tussen die watermolekule fragmente en verder ultraviolet
stimulasie skep en stel onder andere O2 vry. Volgens modelle van hierdie
atmosfeer is H2 ook teenwoordig. Die O2 en H2 atmosfere is egter so dun
verspreid dat as die hele atmosfeer op 'n manier op die ringe gekondenseer word,
sou dit ongeveer een atoom dik wees. Die ringe het ook 'n dun verspreide OH
(hidroksied) atmosfeer. Soos in die geval van die O2 onstsaan hierdie atmosfeer
ook deur die uiteenbreking van watermolekules, maar in die geval word die
uiteenbreking veroorsaak deur energieke ione wat bots teen watermolekules wat
deur Saturnus se maan Enceladus uitgewerp word. Alhoewel hierdie atmosfeer so
dun verspreid is, was dit ontdek deur die Hubble ruimteteleskoop van die Aarde
af.

Saturnus bevat gekompliseerde patrone aangaande sy helderheid. Meeste van die
variëring is danksy die veranderende aspekte van die ringe - dit wil sê hul
posisie ten opsigte van die aarde. Die aspekte ondergaan twee siklusse per
omwenteling. Daar moet egter ook rekening gehou word met die planeet se
eksentrisiteit aangaande sy omwenteling, wat beteken dat die planeet nie altyd
dieselfde hoeveelheid lig van die Son af kry nie en dus vervolgens nie altyd
dieselfde hoeveelheid lig kan reflekteer nie.

Tot en met 1980 was die struktuur van Saturnus se ringe eksklusief verduidelik
as die gevolg van swaartekragte. Die Voyager-ruimtetuig het egter radiale
verskynsels in die B-ring gevind, waarna as "speke" verwys word. Hierdie speke
kan nie as gevolg van swaartekragte verduidelik word nie, aangesien hulle
blywende posisies en wenteling om die ringe nie ooreenstem met wentelmeganika
nie. Die speke lyk donkerder teen die verligte kant van die ringe en lig teen
die verdonkerde kant van die ringe. Daar word aangeneem dat hulle verwant is aan
elektromagnetiese wisselwerkings, aangesien hulle amper gelyk met Saturnus se
magnetosfeer saambeweeg.

Saturnus het 'n groot aantal mane. Dit is nie bekend presies hoeveel mane
Saturnus het nie, aangesien die wentelende stukke ys in Saturnus se ringe
tegniesgesproke almal mane is en dit is moeilik om te onderskei tussen 'n groot
ysdeeltjie en 'n klein maan. Teen 2007 was daar reeds 'n totaal van 60 mane
geïdentifiseer, saam met drie onbevestigde mane wat miskien net groot klonte in
die ringe is. Baie van die mane is uiters klein: uit die 60 is daar 30 wat 'n
deursnit van minder as 10 km het en nog 13 ander het 'n deursnit van minder as
50 km. Slegs sewe van die mane was groot genoeg om in sferoïdes in te sak as
gevolg van hulle eie swaartekrag. Hulle word in die tabel hieronder met die
Aarde se maan vergelyk. Die noemenswaardigste maan is Titan, aangesien hy die
enigste maan in die sonnestelsel is met 'n digte atmosfeer.

Saturnus se mane word tradisioneel na egte Titane van die Griekse mitologie
vernoem. Die gewoonte het ontstaan nadat John Herschel - die seun van William
Herschel en ook die ontdekker van Mimas en Enceladus - dit voorgestel het in sy
1847 uitgawe van Results of Astronomical Observations made at the Cape of Good
Hope, aangesien die Titane die broers en susters van Cronos was, die Griekse
ekwivalent van die Romeinse god, Saturnus, na wie die planeet vernoem is.

Saturnus was vir die eerste keer besoek deur Pioneer 11 in September 1979. Dit
het binne 20 000 km van die planeet se boonste wolke verbygevlieg en het
lae-resolusie beelde van die planeet en sommige van sy mane geneem. Hierdie
beelde was egter nie goed genoeg om enige oppervlakeienskappe te kon waarneem
nie. Die ruimtetuig het ook die ringe bestudeer; tussen die ontdekkings was die
dun F-ring en die feit dat die donker gapings tussen die ringe helder vertoon
wanneer dit in die rigting van die son gesien word, met ander woorde, hulle het
nie 'n gebrek aan materie nie. Pioneer 11 het ook Titan se temperatuur gemeet.

In November 1980 het die die Voyager 1-sonde die Saturniese stelsel besoek. Dit
het die eerste hoë-resolusie beelde van die planeet, ringe en satelliete
teruggestuur. Die oppervlaktes van verskeie mane kon vir die eerste keer
waargeneem word. Voyager 1 het baie na aan Titan verbygevlieg en sodoende ons
kennis oor die maan se atmosfeer aansienlik vermeerder. Dit is egter ook bewys
dat Titan se atmosfeer nie deur sigbare golflengtes deurdring kan word nie, so
weereens kon geen oppervlakeienskappe waargeneem word nie. Die besoek het ook
die begin van die ruimtetuig se vliegroete uit die sonnestelselvlak uit
gekenmerk.

Amper 'n jaar later, in Augusts 1981, het Voyager 2 die bestudering van die
Saturniese stelsel voortgesit. Weereens is meer beelde van Saturnus se mane van
digby verkry, asook bewyse van veranderinge in Saturnus se atmosfeer en ringe.
Ongelukkig het die sonde se beweegbare kamera tydens die besoek vir 'n paar dae
lank vasgesit en sommige beplande foto's het verlore gegaan. Saturnus se
swaartekrag was gebruik om die ruimtetuig se vliegroete na Uranus te stuur.

Die sondes het ook 'n aantal nuwe satelliete, wat naby of binne Saturnus se
ringe wentel, ontdek en bevestig. Hulle het ook die klein Maxwell- en
Keeler-gaping ontdek.

Op 1 Julie 2004 het die Cassini-Huygens-ruimtetuig die wentelbaan om Saturnus
binnegegaan. Voor die datum het Cassin egter die omliggende stelsel reeds nou
bestudeerd. In Junie 2004 het die ruimtetuig naby die maan, Phoebe, verbygevlieg
en het hoë-resolusie beelde en data teruggestuur.

Die wenteltuig het twee keer verby Titan gevlieg voordat die Huygens-sonde op 25
Desember 2004 vrygestel is. Huygens het op 14 Januarie 2005 suksesvol op Titan
se oppervlak geland en het 'n menigte aantal data tydens en ná die landing
teruggestuur. Tydens 2005 het Cassini verskeie kere verby Titan en ander ysige
satelliete gevlieg.

Op 10 Maart 2007 het NASA gerapporteer dat die Cassini-sonde bewyse van
vloeibare waterreservoirs gevind het wat in geisers op Saturnus se maan,
Enceladus uitbars.

Op 20 September 2006 het 'n Cassini-sonde 'n voorheen onontdekte ring ontdek,
buite die helderder hoofringe van Saturnus en binne die G- en E-ringe.

Met die uitgang van 2006 het die sonde vier nuwe satelliete ontdek en bevestig.
Sy hoofmissie het in 2008 ten einde geloop, na die ruimtetuig 74 keer om die
planeet gewentel het.

Saturnus is die verste van die vyf planete wat maklik sonder enige gereedskap
waargeneem kan word. Die ander vier is Mercurius, Venus, Mars en Jupiter (Uranus
is slegs in baie donker gebiede sigbaar). Saturnus was ook die onlangste
ontdekte planeet tot en met die ontdekking van Uranus in 1781. Saturnus kom
snags voor as 'n helder, geel ster en wissel tussen 'n grootte van +1 en 0 en
neem ongeveer 29½ jaar om sy elliptiese wentelbaan teen die agtergrond van die
twaalf tekens (konstellasies) van die Diereriem te voltooi. Om Saturnus se ringe
duidelik te sien word gereedskap in die vorm van goeie verkykers of teleskope
benodig, wat ten minste 20x vergroot.

Wanneer mens Saturnus van die aarde af besigtig, is dit interessant om in
gedagte te hou dat Saturnus 75 ligminute van die aarde af is. Die beteken dat,
wanneer Saturnus van die aarde af gesien word, die beeld 'n vroeër weergawe van
Saturnus is en ons telkens kan sien hoe Saturnus 75 minute gelede gelyk het en
nie hoe hy op daardie oomblik voorkom nie.



https://af.wikipedia.org/wiki/Ottomaanse_Ryk

Die Ottomane was Islamitiese Turke wat genoem is na hul stigter, Osman I (ook
vertaal as Othman of Ottoman). Osman was die seun van 'n Turkse hoofman en het
'n reputasie as vaardige krygsman en leier opgebou tydens plundertogte op
vestings van die Bisantynse Ryk in noordwes-Turkye (destyds Anatolië genoem).
Duisende Turke en Arabiere het hulle by hom aangesluit en mettertyd het hy en sy
opvolgers 'n magtige ryk opgebou en die Bisantyne stelselmatig teruggedryf.

Op 29 Mei 1453 het die Ottomane onder sultan Mehmet II die Bisantynse Ryk die
finale nekslag toegedien met die verowering van Konstantinopel, hoofstad van die
Bisantyne. Dié stad se naam is verander na Istanboel (hoofstad van hedendaagse
Turkye) en alle Christelike kerke, soos die bekende Hagia Sophia (Kerk van die
Heilige Wysheid), is in Islamitiese moskees verander.

Die Ottomaanse Ryk het sy hoogtepunt bereik onder Suleiman die Manjifieke
(1520–1566), toe die grootste deel van die Nabye Ooste, Noord-Afrika, Wes-Asië,
die Balkan-lande en Hongarye onder sy beheer was. Soeleiman het sy sukses beskou
as 'n beloning van Allah omdat hy Islam bevorder het. Hy het daarom ook baie
moeite gedoen om Islam op alle gebiede, insluitende die kuns, opvoeding, en
argitektuur, te bevorder en uit te brei.

Die Ottomaanse Ryk, een van die magtigste in die geskiedenis van die mensdom,
het vir sowat 450 jaar voortbestaan en eers tydens die Eerste Wêreldoorlog
(1914–1918) finaal tot 'n val gekom. Hoewel dit nie 'n suiwer Islamitiese Ryk en
teokrasie was soos tydens die Oemajjad- en Abbasidiese dinastieë nie, was Islam
die amptelike godsdiens van die Ottomane en het hulle grootliks daartoe bygedra
om dié godsdiens te bevorder.



https://af.wikipedia.org/wiki/Onderwys

Onderwys omsluit die onderrig en aanleer van spesifieke vaardighede asook ander
minder tasbare maar moontlik meer ingrypend die oordrag van kennis, positiewe
oordeel en goed ontwikkelde wysheid. Een van die grondliggende aspekte van
onderwys is die oordrag van kultuur van geslag tot geslag. Onderwys fasiliteer
die verwesenliking van selfpotensiaal en verborge talente van 'n indiwidu. Dit
is 'n toepassing van pedagogie, 'n vak wat betrekking het op die teoretiese- en
toegepaste navorsing wat verband hou met leer en onderrig en staatmaak op ander
dissiplines soos sielkunde, filosofie, rekenaarwetenskap, taalkunde, breinkunde,
sosiologie en antropologie.

Onderrig vind plaas wanneer 'n gemeenskap, 'n groep of 'n indiwidu 'n kurrikulum
saamstel om mense te onderrig, gewoonlik jongmense. Onderrig kan sistematies en
deeglik geskied. Soms kan onderwysstelsel gebruik word om bo en behalwe kennis
ook ideologieë of ideale te bevorder, wat tot die misbruik van 'n stelsel kan
lei.

Teenswoordig bestaan sekondêre onderwys in die meeste onderwysstelsels van die
wêreld uit die tweede fase van formele onderwys wat tydens adolesensie
plaasvind. Dit word gekenmerk deur die oorgang van die gewoonlik verpligtende
onderwys vir minderjariges na die opsionele, selektiewe tersiêre onderwys of
hoëronderwys (bv. universiteite en beroepsopleidingskole vir volwassenes). Die
skeiding tussen primêre en sekondêre onderwys verskil van land tot land en soms
selfs binne die grense van 'n land, maar die skeiding vind gewoonlik plaas
rondom die aanvang van die tienerjare. Die doel van sekondêre onderwys is
gewoonlik daarop gemik om voldoende algemene kennis te vestig ter voorbereiding
van hoëronderwys of beroepsopleiding.



https://af.wikipedia.org/wiki/Longontsteking

Longontsteking of pneumonia is 'n longsiekte wat die asemhalingstelsel aantas.
Die longe bevat klein blasies, genaamd alveoli, wat suurstof absorbeer. In die
geval van longontsteking word hierdie longblasies en die omringende weefsel
ontsteek. Hulle vul met vloeistof en kan nie meer soveel suurstof as tevore
opneem nie.

Longontsteking kan deur bakterieë, virusse, fungi en parasiete veroorsaak word.
Dit kan ook deur chemiese of fisiese skade aan die longe opgedoen word. Ander
siektes, soos alkoholmisbruik en longkanker, kan ook tot longontsteking lei.

Mense met longontsteking haal gewoonlik moeilik asem. Hulle kan ook hoes en pyn
op die bors ervaar. Die behandeling hang van die oorsaak af. As dit deur
bakterieë veroorsaak is, kan antibiotika daarvoor voorgeskryf word.

Vóór die ontdekking van penisillien was longontsteking 'n belangrike oorsaak van
sterftes by alle ouderdomsgroepe. Wêreldwyd is longontsteking steeds 'n algemene
siekte wat ongeveer 450 miljoen mense per jaar tref. Vier miljoen mense sterf
jaarliks hieraan (7% van die totaal wêreldwyd). Die meeste slagoffers is kinders
onder vyf en volwassenes bo 75 jaar. Longontsteking kom ongeveer vyf keer meer
algemeen in ontwikkelende lande as in die weste voor. Virale longontsteking is
vir ongeveer 200 miljoen gevalle per jaar verantwoordelik.



https://af.wikipedia.org/wiki/Lesotho

Die Koninkryk van Lesotho, tot 4 Oktober 1966 Basoetoeland, is 'n parlementêre
monargie in Suider-Afrika. Die hoofstad en grootste stad is Maseru. Lesotho is
ook 'n enklawe en word ten volle omsluit deur Suid-Afrika. Op politieke vlak het
Lesotho in geen stadium aan Suid-Afrika behoort nie. Lesotho beteken "Land van
die Sothosprekende mense", bedoelende die taal Suid-Sotho. Die land is geleë
tussen 29 en 30º suidelike breedtegraad asook tussen 28 en 30º oostelike
lengtegraad. Op grond van sy besondere hoogte bo seespieël word die land ook Die
koninkryk in die hemel genoem. Die Menslike Ontwikkelingsindeks van 2011 plaas
Lesotho op 160ste plek van 187 lande.

Die Koninkryk van Lesotho tel onder die kleiner Afrikalande (42ste van 54) en is
met 30 355 km² omtrent so groot soos België. Dit word heeltemal deur 'n ander
staat (Suid-Afrika) omring, net soos die geval is met San Marino en die
Vatikaanstad binne Italië. Lesotho deel 'n grens van ongeveer 909 km met sy
buurland. Dit grens in die weste en noorde aan die Vrystaatprovinsie, in die
ooste aan KwaZulu-Natal en in die suide aan die Oos-Kaapprovinsie.

Die westelike deel van Lesotho is geleë op 'n hoë plato bekend as die Hoëveld
(sy redelike laaggeleë senter staan as die Laagland bekend), wat die
belangrikste nedersettinggebied van die land is en grotendeels uit sandsteen
bestaan. Die Laagland is ongeveer 1 400 tot 1 700 meter bo seevlak. Die landskap
word oorheers deur tafelberge en riviervalleie.

Die oostelike plato en berge (Hoogland) is daarenteen gedeeltelik meer as 2 000
meter hoog en bestaan uit basalt wat deur vulkaniese uitbarstings sowat 170 tot
150 miljoen jaar gelede ontstaan het. Die Hoogland word gekenmerk deur diep
riviervalleie en talryke berge en bergreekse. Die byna sekelvormige Drakensberge
(in Lesotho die Maloti-berge genoem) begin in die land in die suidweste en
eindig in die noorde. Die hoogste piek in die land en terselfdertyd ook in
Suider-Afrika is Thabana Ntlenyana van 3 482 meter bo seevlak.

Die laagste punt van die land is geleë by die samevloeiing van die Oranjerivier
(in Lesotho Senqu genoem) en die Makhalengrivier by sowat 1 400 meter bo
seevlak. Die hoogte van Lesotho is 'n unieke geografiese verskynsel: dit is die
enigste onafhanklike land ter wêreld waarvan die hele gebied bo 1 000 meter is,
waarvan sowat 80% van die gebied bokant 1 800 meter geleë is.

In Lesotho ontspring die twee groot Suid-Afrikaanse riviere, die Oranje en die
Caledon. Dit het weer ander riviere in Lesotho se diep klowe gevorm. Op die
platorand van basaltgesteente, waaruit die Drakensberge bestaan, is daar talle
watervalle. Die Maletsunyane-waterval by Semonkong is met 'n hoogte van
192 meter die hoogste standhoudende waterval in Suider-Afrika. Die voet van die
plato, by die oorgang na die Hoëveld in die weste, bestaan uit sagte sandsteen.
Daarom, maar ook as gevolg van oorbebouing en oorbenutting van grond, is slegs
sowat elf persent van die landoppervlakte geskik vir landbougrond. Die grond
gaan besonder erg gebuk onder erosie.

Die land se natuurlike hulpbronne is water en 'n weinige hoeveelheid diamante en
ander minerale. Die ryk waterreservoirs met 'n geskatte daaglikse afvloei van
7 280 miljoen liter is die beginpunt vir die grootskaalse elektrisiteit- en
watervoorsieningsprojekte. As deel van die Lesotho-Hoogland-waterprojek is
verskeie damme sedert die 1980's gebou, waarvan die Katsedam die grootste is.

Die klimaat is weens die hoë ligging van die hele land gematig warm. In die
winter, tussen Junie tot Augustus, word dit dikwels baie koud en dit kan sneeu
op die hoogliggende gebied in die ooste. Bedags is dit selfs in die winter
sonnig; Lesotho kry gemiddeld 300 sonskyndae per jaar. In die somermaande tussen
November en Maart is dit in Lesotho meestal warm. Ongeveer 100 dae per jaar,
meestal in die somer, gaan met onweer gepaard. As gevolg van die hoogte bo
seevlak kan die temperatuurskommelings groot wees (tussen -15ºC snags in die
winter en tot oor die 30ºC bedags in die somer). Die gemiddelde jaartemperatuur
in die hoofstad, Maseru, is 15ºC. In die hoë bergreekse van die Drakensberge is
sneeu heeljaar moontlik. Ongeveer 85 % van die jaarlikse reënval – die
landsgemiddelde tussen 600 tot 800 mm – val gedurende die somer, sodat die
landskap tydens die droë wintermaande meestal uitgedor is.

In die hele land is daar slegs 'n paar boomsoorte. Dit is hoofsaaklik beperk tot
beskutte valleie en plantasies. Die boomsoorte wat die algemeenste aangetref
word is bloekombome, akasias en in die dorpe perskebome. Op die hoogliggende
dele van die land kom weidingsvelde langs die riviervalleie voor. Verder val
baie aalwynsoorte op. Die kroonaalwyn (Aloe polyphylla, Sesotho: lekhala) is
endemies aan Lesotho. Dit is ook kenmerkend van die Hoëveldkiepersol wat tot
drie meter hoog kan word. Wilde kosmosse, jakobregops en stinkafrikanertjies kom
algemeen voor. Sommige plantsoorte, soos die twee laasgenoemdes, is vanuit
Sentraal- en Suid-Amerika die land ingebring.

Die inheemse diere is oorheersend kleiner diersoorte. Groot vrylewende wilde
soogdiere is die ribbok (Pelea capreolus, Sesotho: letsa) wat net so groot soos
die reebok van Europa word. Voëls wat opvallend voorkom is die ooievaar, ibis,
reier en aasvoël, waaronder die seldsame baardaasvoël. 'n Witooievaar, wat in
Rossittem in Oos-Pruise gering is, is in die 1920's in die huidige Lesotho
gevind. Onder die kleiner voëls is daar die vink en die nektarsuigende
jangroentjie. Reptiele, wat 'n paar slangspesies insluit, amfibieë en 'n paar
vissoorte word ook gevind, sowel as talle insekte en ander klein diere wat
soortgelyk in die buurland voorkom. Beeste word veral as huisdiere aangehou,
maar ook perde, skape, bokke, donkies, hoenders, honde en katte.

Teen 1830 was daar nog seekoeie, sebras, blouwildebeeste, volstruise en soms
leeus binne die hedendaagse Lesothogrense te vinde. Die 65 km² Sehlabathebe
Nasionale Park in die suidooste van die land bestaan sedert 1969.

Die land se oppervlak word deur die Drakensberge oorheers. Dit is 'n magtige
versameling van oorwegend basaltgesteente wat sowat 180 miljoen jaar gelede
ontstaan het deur wydverspreide vulkaniese aktiwiteit in die suidelike halfrond.
Die vulkaniese krag het die bestaande sedimentlae van die Hoof-Karookom
deurbreek en in die randgebied van hierdie sone verdere opheffings geskep. Die
platter gebiede, veral in die westelike dele van die land, bestaan hoofsaaklik
uit sandsteen, wat by verskeie plekke vir plaaslike en Suid-Afrikaanse behoeftes
ontgin word.

Lesotho is een van die min Afrikastate wat 'n homogene bevolking met 'n
gemeenskaplike kultuur, identiteit en tradisie het. Oor die twee miljoen
inwoners van die land is etnies byna geheel en al (ongeveer 99%) verwant aan die
Basotho wat onder morena Mosjesj uit baie individuele stamme verenig is. Die
minderheidsgroepe sluit die Zoeloes, Xhosas, Europeërs en Asiate in.

As gevolg van die geografiese ligging is die bevolking baie oneweredig oor die
land versprei. Sowat 70% woon in die dieperliggende westelike dele van die land.
Hier vind mens ook die vrugbaarder dele van die land. Die grootste
konsentrasiegebied is die hoofstad Maseru en omgewing. Die werkloosheidsyfer van
die land staan op ongeveer 45% (soos op 2002), wat dit een van die hoogste ter
wêreld maak. Hierdie tendens het teen die einde van Apartheid skerp gestyg toe
baie Basotho, wat hoofsaaklik in die myne van Suid-Afrika as trekarbeiders in
diens was, ná die sluiting weer na hul land moes terugkeer. Tans is sowat 35%
van die manlike werklui van Lesotho in Suid-Afrika werksaam (soos in 2002). Die
res is byna heeltemal van landbou afhanklik.

In 2011 het die deel van die bevolking wat ouer as 64 jaar was omtrent 4%
verteenwoordig, terwyl 37% van die totale bevolking onder 15 jaar oud was. Die
gemiddelde aantal kinders per vrou in Lesotho is 2,9, die babasterftesyfer is 91
uit elke 1 000 geboortes en die moedersterftesyfer is 530 uit elke 100 000
geboortes.

Die amptelike landstale van Lesotho is Sesotho (Suid-Sotho) en Engels. Engels as
amptelike taal is hoofsaaklik tydens die tydperk as Britse kroonkolonie beding,
terwyl die moedertaal van 99% van die bevolking egter Sesotho is. Die ander
landstale, wat deur baie klein bevolkingsgroepe gepraat word, is Zoeloe, Phuthi
en Xhosa.

Omtrent 90% van die totale bevolking is Christene. Ongeveer die helfte van die
Christene behoort tot die Rooms-Katolieke Kerk, 40% is Protestante (wat veral
tot die Evangeliese Kerk van Lesotho en die Anglikaanse kerk behoort) en 10% is
volgelinge van ander plaaslike kerke. Daarbenewens is daar persone wat
tradisionele inheemse gelowe aanhang (sowat tien persent van die totale
bevolking) en enkele Moslems en Hindoes.

Vigs is in Lesotho, soos in die ander state van Suider-Afrika, die grootste
gesondheidsprobleem. In 2009 was na raming ongeveer 24% van die volwasse
bevolking met MIV besmet. Dit is naas Swaziland en Botswana die derde hoogste
ter wêreld. Die totale aantal pasiënte in 2009 was omtrent 290 000 mense,
waarvan 'n geskatte 14 000 in 2009 hierdie siekte opgedoen het. As gevolg van
die enorme verspreiding van vigs het die bevolkingsaanwas die afgelope jare
afgeneem en staan in 2012 op 'n geraamde 0,332%. Die gemiddelde lewensverwagting
is ongeveer 52 jaar. Die vroue in Lesotho het slegs 'n effense hoër
lewensverwagting as die mans, omdat in Suider-Afrika meer vroue as mans met MIV
besmet is.

Die rede vir die groot aantal pasiënte is onder andere weens die gebrek aan 'n
opvoedingsbeleid van die regering se kant af. Eers nadat die siekte jare lank
feitlik ongehinderd versprei het, het die regering en die koningin in 1999 'n
landwye opvoedingsprogram van stapel gestuur om vigs te bekamp en die
geïnfekteerdes te ondersteun. Sedert 2005/2006 is teenretrovirale behandeling in
verskeie staats- en privaathospitale vir vigs-pasiënte beskikbaar gestel.
Hierdie programme ly egter onder die toenemende personeeltekort in die
gesondheidswese, omdat 'n groot deel van die gekwalifiseerde mediese personeel
na die buiteland – hoofsaaklik na Suid-Afrika en die Verenigde Koninkryk –
verhuis het.

Die ongeletterdheidsyfer in 2003 was 15%. 94,5% van vroue en 74,5% van mans bo
die ouderdom van 15 jaar kan lees en skryf. Die staatsuitgawe vir die onderwys
is 12,4% van die staatsbegroting, wat Lesotho op die derde rang van alle state
plaas. Baie skole word deur kerklike instellings bestuur. Laerskool is
verpligtend en sedert 2000 gratis. Slegs 89% van die dogters en 83% van die
seuns woon egter laerskool by. 27% meisies en 18% seuns gaan ná voltooiing van
graad 7 hoërskool toe. Die laerskoolleerlinge is gewoonlik tussen 6 tot 13 jaar
oud en die hoërskoolleerlinge tot 18 jaar oud. Hoërskoolonderriggelde moet
betaal word en kan die gesinsbegroting aansienlik onder druk plaas. Verpligte
skooldrag en skoolboeke moet ook betaal word. Teen die einde van graad 12 word
'n eindeksamen afgelê wat egter slegs deur enkele studente geslaag word. Hierdie
onderwysstelsel is in 1971 ingevoer. Lesotho het 'n universiteit, die National
University of Lesotho in Roma, wat ongeveer 35 kilometer vanaf Maseru geleë is.
Die universiteit het agt fakulteite en ongeveer 7 000 studente. Dit is deur die
Katolieke Kerk in 1945 as die Pius XII College gestig, maar word later deur die
staat oorgeneem. Daarbenewens is daar in Lesotho ook enkele instellings vir
beroepsopleiding.



https://af.wikipedia.org/wiki/Ivoorkus

Ivoorkus of Côte d'Ivoire (Frans: [kot divwaʁ] luister (hulp·inligting)),
amptelik die Republiek van Ivoorkus of Republiek van Côte d'Ivoire (République
de Côte d'Ivoire), is 'n land in Wes-Afrika. Dit grens aan Liberië, Guinee,
Mali, Burkina Faso, en Ghana in die weste, noorde en ooste, en grens aan die
Golf van Guinee in die suide. Ivoorkus is een van die mees welvarende lande van
die tropiese Wes-Afrikaanse lande. Die land se ekonomiese ontwikkeling is deur
politiese onrus veroorsaak deur amptelike korrupsie en weiering om noodsaaklike
hervormings te implementeer, ondergrawe.

Nie veel is bekend oor Côte d'Ivoire voor die aankoms van die Europese skepe in
die 1460's nie. Die hoof etniese groepe arriveer redelik laat uit naburige
gebiede: die Kru bevolking migreer uit Liberië in omtrent 1600; die Senoufo en
Lobi beweeg suidwaarts vanuit Burkina Faso en Mali. Eers in die 18de en 19de
eeue migreer die Akan bevolkingsgroepe, insluitend die Baoulé, van Ghana na die
oostelike gebied van die land en die Malinké vanuit Guinee na die noordweste.

In vergelyking met die naburige Ghana, het Côte d'Ivoire minder gelei onder die
slawehandel. Europese slaaf- en handelskepe het ander gebiede langs die kus met
beter hawens verkies. Frankryk raak in die 1840's in die gebied geïnteresseerd
en haal lokale hoofmanne oor om Franse kommersiële handelaars 'n monopolie langs
die kus toe te staan. Daarna bou die Franse vlootbasisse om nie-Franse
handelaars uit te hou en begin 'n stelselmatige verowering van die binneland.
Hulle verrig dit slegs na 'n lang oorlog in die 1890's teen Mandinka magte,
meestal vanuit Gambië. Guerillaoorlogvoering deur die Baoulé en ander oostelike
groep duur voort tot 1917.

Die Franse het een oorheersende doelwit gehad: om die produksie van uitvoere te
stimuleer. Koffie, kakao en palmolie gewasse is spoedig aan die kus aangeplant.
Côte d'Ivoire het opgeval as die enigste Wes-Afrika land met 'n beduidende
bevolking 'setlaars'; elders in Wes- en Midde-Afrika was die Franse en Engelse
meestal burokrate. Gevolglik het 'n derde van die kakao, koffie en piesang
plantasies aan Fanse burgers behoort en 'n gehate dwangarbeid die ruggraat van
die ekonomie geword.

Die seun van 'n Baoulé hoofman, Félix Houphouët-Boigny sou Côte d'Ivoire se
vader van onafhanklikheid word. In 1944 vorm hy die land se eerste
lanbouhandelsvereniging vir African kakao boere soos hy. Gegrief met die
koloniale beleid wat Franse plantasie eienaars bevoordeel, verenig hulle om
trekarbeiders te werf vir hulle eie plase. Houphouët-Boigny kom spoedig op die
voorgrond en binne 'n jaar word hy verkies tot die Franse parlement in Parys. 'n
Jaar later skaf die Franse dwangarbeid af. Soos Houphouët-Boigny liewer vir geld
en mag word en meer bemin raak met die Franse, laat vaar hy geleidelik die meer
radikale standpunte uit sy jeug. Frankryk vergoed hom deur hom die eerste
persoon uit Afrika te maak wat 'n minister in 'n Europese regering word.

Ten tye van Côte d'Ivoire se onafhanklikheid in 1960 was die land gemaklik Frans
Wes-Afrika se mees welgestelde land en dra meer as 40% van die gebied se totale
uitvoere by. Toe Houphouët-Boigny die land se eerste president word gee sy
regering die boere goeie pryse om produksie verder te stimuleer. Koffie
produksie styg dan ook heelwat, wat Côte d'Ivoire na die derde plek in totale
uitset, na Brasilië en Colombia, laat skiet. Met kokoa gebeur dieselfde; teen
1979 is die land die wêreld se nommer een produsent. Dit word ook Afrika se
voorste uitvoerder van pynappels en palmolie. Agter die skerms was dit Franse
tegnici wat die brein agter die program, waarna gereeld as die 'Ivoorse
wonderwerk' bestempel is. In die res van Afrika is Europeërs na onafhanklikheid
uitgedryf; in Côte d'Ivoire, het hulle ingestroom. Die Franse gemeenskap groei
van 10 000 tot 50 000, meestal onderwysers en raadgewers. Vir 20 jaar handhaaf
die ekonomie 'n jaarlikse groeitempo van byna 10% - die hoogste van Afrika se
nie-olie uitvoer lande.

Polities het Houphouët-Boigny met 'n ysterhand regeer. Die pers was nie vry nie
en slegs een party is verdra. Houphouët-Boigny was ook Afrika se nommer een
skepper van 'skou' projekte. So veel miljoene dollars is gespandeer op die
transformasie van sy tuisdorp, Yamoussoukro, na die nuwe hoofstad dat dit die
onderwerpe van grappe geword het. Niemand lag egter teen die begin van die
1980's toe wêreld resessie en 'n lokale droogte skokgolwe deur die Ivoorse
ekonomie stuur. Danksy die oor afkap van hout en suikerpryse wat ineenstort
vermeerder die land se buitelandse skuld drievoudig. Stygende misdaad in Abidjan
haal die nuus in Europa. Die wonderwerk was verby.

In 1990 staak honderde staatsamptenare waarby studente wat teen institusionele
korrupsie betoog aansluit. Die onrus dwing die regering om veelparty demokrasie
te ondersteun. Houphouët-Boigny word al hoe swakker en sterf in 1993. Sy
keuropvolger is Henri Konan Bédié.

In Oktober 1995 wen Bédié oorweldigend in 'n herverkiesing teen 'n
gefragmenteerde en swak georganiseerde opposisie. Hy verstewig sy houvas op die
politieke lewe en stuur verskeie opposisie leier tronk toe. In kontras hiermee
verbeter ekonomiese vooruitsigte, ten minste oppervlakkig beskou, met dalende
inflasie en 'n poging om van buitelandse skuld ontslae te raak.

Ander as Houphouët-Boigny, wat baie versigtig was om enige etnies konflik te
vermy en toegang tot Ivoorse nasionaliteit wys oop gelos het vir immigrante van
naburige lande, beklemtoon Bedié die konsep van Ivoirité om sy mededinger
Alassane Ouattara, wat slegs een ouer het van Ivoorkus nasionalitiet, uit te
sluit uit toekomstige presidensiële verkiesings. Omdat mense met hulle oorsprong
in Burkina Faso 'n groot deel van die Ivoorse bevolking uitmaak lei die beleid
tot uitsluiting van baie mense met Ivoorse nasionaliteit en raak verhoudings
tussen verskeie etniese groepe gespanne.

In parallel hiermee sluit Bédié baie politieke opponente uit die weermag. In
laat 1999, voer 'n groep ontevrede offisiere 'n militêre staatsgreep uit en
plaas Generaal Robert Guéi aan bewind, Bédié vlug in ballingskap na Frankryk.
Die staatsgreep het die gevolg dat misdaad en korrupsie daal, en die generaals
oefen druk uit vir spaarsamigheid en voer 'n openlike veldtog in die strate van
die land vir 'n minder verkwistende samelewing.

'n Verkiesing word in Oktober 2000 gehou waarin Laurent Gbagbo met Robert Guéi
meeding vir die presidentskap, maar dit was nog vreedsaam, nog demokraties. Die
aanloop tot die verkiesing is gekenmerk deur militêre en burgerlike onrus. Guéi
se pogings om die verkiesing te dokter lei tot publieke opstand wat 180 sterftes
en sy vinnige vervanging met die gunsteling om te wen, Gbagbo, tot gevolg het.
Alassane Ouattara, is deur die land se hoogsgereghof gediskwalifiseer gegrond op
sy ongeskiktheid spruitend uit sy Burkinabé nasionaliteit. Die diskwalifikasie
veroorsaak gewelddadige betogings waarin sy ondersteuners, hoofsaaklik van die
land se Moslem Noorde, met die onluste polisie in die hoofstad, Yamoussoukro,
veg.

Op 19 September 2002 muit troepe en wen beheer van die noorde van die land. In
Abidjan, is die gendarmerie in beslag geneem deur die rebelle en voormalige
president Guéi met 15 ander in sy huis vermoor. Alassane Ouattara naam skuiling
in die Franse ambasade. Dit is nie heeltemal duidelik presies wat die nag van
die 19de September gebeur het nie; sommige verslae berig die gebeure as 'n
militêre staatsgreeppoging, maar ander bronne berig dat die opponente deur
pro-Gbagbo moordbendes aangeval is en dat die rebellie 'n onbeplande reaksie
daarop was.

'n Vroeë skietstilstand met die rebelle wat die volle ondersteuning van die
noordelike bevolking het (meestal met Burkinabé oorsprong), blyk kortstondig te
wees en gevegte oor die hoof kakao gebied word hervat. Frankryk stuur troepe om
die skietstilstandgrense te handhaaf. Burgermagte, met inbegrip van warlords en
vegters van Liberië en Sierra Leone, buit die krisis uit om dele van die weste
oor te neem.

Sedertdien het die eenheidsregering uiters onstabiel blyk te wees. In Maart 2004
is 120 mense in 'n opposisie optog dood. 'n Verslag wat later gepubliseer word
kom tot die gevolgtrekking dat die sterftes beplan is. Alhoewel Verenigde Nasies
vredesbewaarders ontplooi is het verhoudings tussen Gbagbo en die opposisie
aanhou versleg.

Sedert 1983 is Yamoussoukro die amptelike hoofstad; Abidjan bly egter die
administratiewe sentrum. Meeste lande hou hulle ambassades in Abidjan. Die
bevolking lei steeds onder die voortgesette burgeroorlog. Internasionale
menseregte organisasie wys op probleme met die behandeling van gevangene
nie-stryders aan beide kante en die herverskyning van kinderslawerny onder
werkers in kakao produksie.

Sedert die voorval op 19 September 2002 (sien bostaande geskiedenisafdeling),
het 'n burgeroorlog uitgebreek, en is die noorde van die land deur rebelle, die
New Forces (FN) in besit geneem. 'n Nuwe presidensiële verkiesing sou in Oktober
2005 gehou word. Die nuwe verkiesing kon egter nie op skedule gehou word nie as
gevolg van vertragings in voorbereidings.

Côte d'Ivoire is opgedeel in 19 régions), wat verder verdeel word in 58
départements.

Côte d'Ivoire is 'n land in westelike Afrika suid van die Sahara. Dit grens aan
Liberië en Guinee in die weste, Mali en Burkina Faso in die noorde, Ghana in die
ooste, en die Golf van Guinee (Atlantiese Oseaan) in die suide.

As gevolg van Cote d'Ivoire se vestiging is as een van die mees suksesvolle
lande in Wes-Afrika, bestaan ongeveer 20% van die bevolking uit werkers uit die
naburige Liberië, Burkina Faso en Guinee. Dit het in die afgelope paar jaar
geleidelik gelei tot stygende spanning, veral aangesien die meeste van die
werkers Moslems is terwyl die inheems gebore bevolking oorwegend Christen
(hoofsaaklik Katoliek) en animist is. 4% van die bevolking is van nie-Afrika
afkoms. Baie is Frans, Brits, en Spaanse burgers, sowel as Protestante
sendelinge van Amerika en Kanada. In November 2004 is omtrent 10 000 Franse en
ander buitelanders na veiligheid uit Cote d'Ivoire gebring as gevolg van die
aanvalle deur regeringsgesinde jeugdige militias.

Die land het aanvanklik in Engels as Ivory Coast, bekend gestaan met
ooreenstemmende vertalings in ander tale: Elfenbeinküste in Duits, Costa de
Marfil in Spaans, Costa do Marfim in Portugees, Ivoorkust in Nederlands,
Ivoorkus in Afrikaans en so aan. In Oktober 1985 versoek die regering dat die
land as Côte d'Ivoire moet bekendstaan in alle tale. Om die waarheid te sê,
volgens nasionale wetgewing kan die naam van die land nie uit Frans vertaal word
nie. Die wet kan natuurlik net in die land self toegepas word.

Ondanks die Ivoorse regeringsbepaling is Ivoorkus en die Engelse "Ivory Coast"
(soms "the Ivory Coast") steeds die mees algemene naam wat onderskeidelik in
Engels en Afrikaans gebruik word. Regerings gebruik egter "Côte d'Ivoire" vir
diplomatieke redes. Journalistieke stylriglyne beveel gewoonlik (maar nie altyd
nie) Ivoorkus of die Engelse ekwivalent Ivory Coast" aan:



https://af.wikipedia.org/wiki/Bordeaux

Bordeaux (Frans: [bɔʁˈdo], Oksitaans-Gaskonies: Bordèu, Baskies: Bordele) is 'n
hawestad in die suidweste van Frankryk met 'n bevolking van 246 586 (in 2014).
Bordeaux is die administratiewe hoofstad van die région (gewes) Nieu-Akwitanië
en die département Gironde en die sentrum van die metropolitaanse gebied
Arcachon-Bordeaux-Libourne met 'n totale bevolking van 1,25 miljoen. Die
inwoners word in Frans Bordelais genoem. Bordeaux is die grootste stad in die
département Gironde, die région Akwitanië en die negende grootste in Frankryk.
Die stedelike agglomerasie van Bordeaux is die sesde grootste in die land.

Bordeaux is bekend vir sy voortreflike kos en wyn. Danksy die plaaslike wingerde
het Bordeaux reeds in die Middeleeue, maar veral vanaf sy "goue tydperk" in die
18de eeu internasionale bekendheid verwerf. As die hoofstad van die voormalige
provinsie Guyenne (wat grootliks met die huidige gewes Akwitanië ooreenkom) het
Bordeaux deel uitgemaak van Gascogne. Die stad is teen die rand van die landskap
Landes de Gascogne geleë.

Bordeaux se Lune-hawe is deur Unesco in Junie 2007 as wêrelderfenisgebied gelys.
Dit was een van die gasheerstede van die Rugbywêreldbeker 2007 wat vir die
eerste keer in 'n Franssprekende land gehou is.

Op die ou wapen van Bordeaux, wat sy oorsprong in die tyd kort ná die
Honderdjarige Oorlog het, versinnebeeld die lelies teen 'n blou agtergrond die
Franse koning se wapen; die luiperd teen 'n rooi agtergrond verwys na die wapen
van die provinsie Guyenne waarvan Bordeaux die hoofstad was; die kasteel
simboliseer die torings van Bordeaux se ou raadsaal wat vroeër in die stad se
kasteel gehuisves was en waarvan slegs die Grosse Cloche (die kloktoring) bewaar
gebly het; die sekelmaan versinnebeeld die Garonne se kronkelende rivierloop,
terwyl die rivierwater wat die raadsaal se torings omspoel na die belangrike rol
verwys wat die stad in die seehandel speel.

Die sekelmane, wat op die wapen saamgeweef is, is die klein wapen of simbool van
Bordeaux, en hulle het hul oorsprong in die simboliese sekelmaan wat slegs op
die stadswapen verskyn. Hulle is ook deur Diane de Poitiers, die geliefde van
koning Hendrik II van Frankryk, as haar simbool gebruik. Die drie sekels word al
enkele eeue lank gebruik en verskyn dikwels op fasades, klere en ander
voorwerpe.

Bordeaux gebruik 'n muurkroon met sewe goue tinne as sy kroon (dit verwys na
Bordeaux as 'n eersterangse stad). In plaas van hierdie muurkroon word op die
stadswapen dikwels 'n grawekroon gebruik – dit verwys na die feit dat Bordeaux
se jurade (die stadsraad onder die Ancien Régime) sedert die 16de eeu ook die
graafskap Ornon (wat grootliks met die huidige dorpe Gradignan en Villenave
d'Ornon ooreenkom) geregeer het. Bordeaux is daarnaas een van slegs drie
munisipaliteite in Frankryk wat nog steeds 'n adellike titel uit die tydperk
voor die Franse Rewolusie dra.

Bordeaux lê in die suidweste van Frankryk, sowat 45 kilometer van die Atlantiese
kuslyn af, aan die Garonne-rivier. Vanweë die rivierloop se wye boog in die
stadsgebied wat soos 'n sekelmaan lyk het Bordeaux die bynaam Port de la Lune
("Hawe van die Maan") gekry. In sy benedeloop verenig die Garonne- met die
Dordogne-rivier en hulle vorm saam die Gironde, die grootste tregtervormige
riviermonding in Europa met 'n lengte van 70 kilometer, 'n wydte van 10
kilometer en 'n oppervlakte van 625 vierkante kilometer.

Die getye van die Atlantiese Oseaan raak dus ook die stadsgebied van Bordeaux:
Tydens vloed word die rivier deur die seewater wat binnestroom teruggedruk, die
vloed beweeg tot by 100 kilometer ver na die binneland, en die waterpeil styg
met sowat een meter. Die stromings wat ontstaan veroorsaak maalstrome en 'n
onrustige wateroppervlak. Soms beweeg golwe van seewater oor 'n afstand van
tientalle kilometers stroomop, 'n natuurverskynsel wat in Bordeaux as mascaret
("springvloed") bekend staan.

Die linkeroewer van die Garonnerivier, waar ook die grootste gedeelte van
Bordeaux se stadsgebied lê, bestaan uit uitgestrekte moerasgebiede met klein
heuwels (Frans: croupes). Die heuwels is deur sedimente van afgebrokkelde
gesteentes gevorm, met grint en gruis as hulle belangrikste ondergrond. Die
grond is swak, maar nogtans vanweë sy hoë poreusheid wat water laat deursypel en
sy vermoë om warmte te stoor uiters geskik vir wynbou.

Die regteroewer gaan byna regstreeks in 'n kalkplato met 'n hoogte van tot by 90
meter oor en word deur sy platorand gekenmerk. Die plato huisves teen 'n afstand
van sowat twintig kilometer wêreldbekende wynbougebiede soos Saint-Émilion,
Pomerol en Fronsac waar sommige van die wêreld se duurste wyne verbou word.

Die mikroklimaat van Bordeaux en sy omgewing is uiters gepas vir wynbou. Die
stad en die wingerde word daarnaas deur 'n breë strook denneboombosse, die Forêt
des Landes, teen seewinde beskerm. Ook die Gironde se rivierloop oefen 'n
matigende invloed op – die rivierwater werk soos 'n reusagtige battery wat
bedags warmte stoor en dit snags weer uitstraal. Daarnaas reflekteer die
rivierwater die invallende sonstrale na die omgewing.

Die geskiedenis van die stad Bordeaux strek oor 'n tydperk van sowat 2 300 jaar
en is deur Kelte, Romeine, Franke en die konflikte tussen Engeland en Frankryk
oorheers. Sedert die middel van die 15de eeu behoort Bordeaux ononderbroke by
Frankryk. Die stad het in sy geskiedenis drie bloeitydperke beleef wat Bordeaux
veral aan sy strategiese ligging, sy handelsbetrekkinge en sy vervoerverbindings
te danke gehad het.

Ná die Romeinse verowering van Gallië het die stad steeds as Burdigala bekend
gestaan, en sy ekonomiese en strategiese belangrikheid het nog steeds toegeneem.
Die streek was een van die beduidendste graanprodusente in die Romeinse Ryk, en
die hawe van Burdigala het naas sy graanuitvoere na Rome ook groot hoeveelhede
metale (waaronder veral lood en tin) en smeewerk gehanteer.

Die wynbou in die omgewing van Burdigala is hoogs waarskynlik deur die Romeine
ingevoer, alhoewel die presiese datum nie bekend is nie. Daar is reeds voor die
begin van die Christelike jaartelling wyn in die gebied geniet, soos
argeologiese vondse van amfore bewys het, maar dit is veral uit die
Mediterreense Provincia Narbonensis ingevoer. Die plaaslike wynbou het
vermoedelik in die 1ste eeu n.C. 'n aanvang geneem – die tydperk van Bordeaux se
eerste ekonomiese bloeitydperk wat tot by die einde van die 4de eeu geduur het.

In die 2de eeu is Burdigala, wat destyds reeds tot 'n welvarende
handelsmetropool ontwikkel het, tot die hoofstad van die provinsie Aquitania
verklaar, en plaaslike goewerneurs soos Agricola het danksy die florerende
handel, wynbou en die strategiese ligging van die stad se seehawe 'n groot
magsbasis opgebou.

In 224 het 'n handelsreisiger uit Brittanje 'n heiligdom vir die plaaslike godin
Tutela laat oprig. Ná 'n eerste Barbare-inval in die jaar 276 is Burdigala
versterk. In die 3de eeu het sommige van die mees bekende destydse
persoonlikhede uit Burdigala gekom soos byvoorbeeld die digter Ausonius en
Paulinus van Nola wat later heilig verklaar is. Die korrespondensie van hierdie
bekende burgers gee 'n goeie indruk van die lewensstandaard wat Burdigala se
inwoners geniet het: Die plaaslike wyn was een van die gewildste handelsware en
is selfs na Augusta Treverorum (die huidige Duitse stad Trier) en die Iberiese
skiereiland uitgevoer, terwyl Burdigala hoofsaaklik olyfolie ingevoer het.

In dieselfde tydperk het die bevolking die Christelike geloof toenemend begin
aanneem; talryke begraafplase met sarkofae uit die 4de eeu is tydens
argeologiese opgrawings in Bordeaux gevind. Die Saint-Seurin-kerk was die setel
van die plaaslike biskop; 'n Gallo-Romeinse kripte het bewaar gebly.

Ná die verdeling van die Romeinse Ryk het Burdigala se agteruitgang begin. In
410 is Rome tydens 'n inval van Wes-Gote geplunder, en met die val van die
Wes-Romeinse Ryk is die stad van sy ekonomiese basis ontneem. Binne-in die
versterkings het die burgers hul lewensstandaard en hul Romeinse kultuur nog 'n
tyd lank bewaar, maar Burdigala se bloeitydperk het definitief tot 'n einde
gekom.

In 476 is Burdigala by die Wes-Gotiese Ryk ingelyf en reeds in 507 deur die
Franke verower. In 580 is die stad grotendeels deur 'n aardbewing verwoes, en
vir Burdigala het die "donker eeue" van sy geskiedenis begin.

Die vroeë Middeleeue was vir Bordeaux 'n tydperk van bestendige onsekerheid.
Alhoewel koning Dagobert I van Bordeaux weer die hoofstad van die nuutgestigte
hertogdom Akwitanië gemaak het, is die stad tydens die Islamitiese veldtogte van
Abd ar-Rahman II in 732 geplunder en verwoes. Ná hul neerlaag naby die stad
Poitiers is die Arabiere in dieselfde jaar na die gebied anderkant die Pireneë
teruggedryf, en Karel die Grote het baie moeite gedoen om die vrede in die
gebied te herstel. Ter skikking van sy erfopvolging het Karel Akwitanië tot 'n
koninkryk verhef wat deur sy seun Lodewyk die Vrome geregeer sou word. Die
gebied van Bordeaux, wat in Frans ook as Bordelais bekend staan, is 'n kort tyd
later deur 'n reeks Wiking-rooftogte geteister. Die Skandinawiërs het Bordeaux
op hulle pad na die Middellandse See in 844 vir die eerste keer aangeval en dit
tot by die jaar 1000 verskeie kere geplunder. In 866 het Akwitanië ook sy status
as koninkryk weer kwytgeraak.

Die dryfkrag agter die tweede groot bloeitydperk van Bordeaux was Eleonore van
Akwitanië, een van die skitterendste figure van die Middeleeue. Sy het die leen
van haar vader Willem X oorgeërf en dit as haar bruidskat vir die huwelik met
die Franse koning Karel VII gebruik. Die bruilof is in 1137 in Bordeaux gevier.
Maar Eleonore was in haar huwelik ongelukkig, en die wag vir 'n troonopvolger
was tevergeefs. Die huwelik is in 1152 ontbind.

Eleonore het haar leen nou vir 'n tweede keer as bruidskat vir haar huwelik met
die twintigjarige Henri Plantagenêt, graaf van Anjou en hertog van Normandië,
gebruik wat kort daarna plaasgevind het. Toe Henri Plantagenêt twee jaar later
die Engelse troon oorgeërf het, het die hele Akwitanië 'n Engelse besitting
geword. Bordeaux het van die 12de tot by die 15de eeu onder die heerskappy van
die Engelse koningshuis gebly. Die Engelse het 'n nuwe stadsmuur en 'n
reusagtige paleis opgerig en die ou Romaanse kerk met 'n Gotiese gebou, die
katedraal Saint-André, vervang. Bordeaux het toe die setel van 'n aartsbiskop en
die hoofstad van die vorstedom Guyenne geword – Guyenne was 'n Engelse
vervorming van die Franse Aquitaine ("Akwitanië").

In vergelyking met ander provinsies het die bewoners van Bordeaux en sy omgewing
'n hoë lewensstandaard geniet: Voldoende kos was steeds beskikbaar, die
plaaslike wyn is vanuit die seehawe na Engeland (waar dit as claret bekend
gestaan het) en ander bestemmings uitgevoer, en die stad het gedurende die
pesepidemie van die jaar 1348 gespaar gebly.

Tydens die Honderdjarige Oorlog met Frankryk het Bordeaux altyd in Engelse hande
gebly, en talle Engelse het hulle in die stad gevestig. Edward van Woodstock,
wat ook die "Swart Prins" genoem is, het die Franse koning Jan II die Goeie ná
sy gevangeneming in Bordeaux aangehou en gedurende sy heerskappy tussen 1355 en
1372 steeds gepoog om van Akwitanië 'n selfstandige koninkryk te maak, maar
tevergeefs. Die stigting van die Universiteit van Bordeaux in 1441 het die
strewe na onafhanklikheid versinnebeeld. Vanaf 1443 het Franse troepe
herhaaldelik na Bordeaux opgeruk, maar eers ná die Slag van Castillon in 1453
het die Franse daarin geslaag om Bordeaux en Guyenne te verower en by Frankryk
in te lyf.

Die heffing van 'n nuwe belasting op sout, die sogenaamde gabelle, het reeds in
1458 tot swaar onluste gelei. Die opstand is bloedig neergeslaan. Eers in 1494
is 'n parlement ingestel wat as 'n konsessie van die Franse koningshuis aan
Bordeaux se burgers beskou is en waarmee hulle beperkte selfregering toegestaan
is. Die burgers het onder meer beheer oor die belastingstelsel gekry, alhoewel
die adel nog steeds 'n groot invloed daarop uitgeoefen het.

In die 16de en 17de eeu het krisistye en opswaaie mekaar aanhoudend afgewissel.
Bordeaux was destyds 'n sentrum van die humanisme waar die beroemde filosoof en
essayis Michel de Montaigne die amp van burgemeester beklee het. Nogtans het
Bordeaux saam met ander stede in Suid-Frankryk erg onder die godsdiensoorloë
gely. Die stad was 'n belangrike toevlugsoord vir vlugtelinge van dié oorloë.

Die vermindering van wynuitvoere is met ander uitvoergoedere soos tekstielkleure
gekompenseer, terwyl die binnelandse aanvraag na Bordeaux-wyn geleidelik
toegeneem het na gelang Boergondiese wyne hul oorheersende posisie ingeboet het.
Desondanks het nog die Bordeaux-wyne se gewildheid aan die koninklike hof nog
die luisterryke huwelik van koning Lodewyk XIII wat in 1615 in die katedraal
Saint-André gevier is die merendeels anti-rojalistiese bewoners van Bordeaux
daarvan weerhou om aan 'n aantal opstande teen die koningshuis deel te neem
waarvan die gabelle-onluste en die sogenaamde Fronde die belangrikstes was.

Danksy die florerende Atlantiese seehandel met veral die Antille-eilande en sy
wynuitvoere na veral Engeland en Duitsland het Bordeaux in die 18de eeu sy derde
bloeitydperk beleef. 'n Aantal bekwame amptenare, wat destyds na die stad
gestuur is, het Bordeaux deur hul bouprojekte 'n nuwe gesig gegee, en sowat
5 000 geskiedkundige geboue dateer uit hierdie periode. Die ou stadsmure is
afgebreek en met wye pragstrate, die sogenaamde Cours, vervang. Langs die Cours
het indrukwekkende privaathuise ontstaan waarvan sommige vandag nog steeds soos
paleise lyk. Ook die pragtige geboue aan die rand van die kaaie dateer uit
hierdie periode.

Die Grand Théâtre, wat in die klassisistiese boustyl opgerig is, het die
gewildste teatergeselskappe van Frankryk ontvang. Die Palais de la Bourse, die
setel van die plaaslike effektebeurs, word as 'n meesterwerk van merkantiele
boukuns beskou. As die grootste destydse seehawe van Frankryk is Bordeaux tot 'n
toonvenster van die land uitgebou wat nuwe aankomelinge met sy pragtige
argitektuur beïndruk het. Die Middeleeuse Bordeaux het in hierdie tydperk
merendeels verdwyn, maar die stadsbeeld, wat deur koninklike amptenare geskep
is, is tot vandag bewaar.

As gevolg van die Franse Rewolusie het Bordeaux se bloeitydperk skielik tot 'n
einde gekom. Nadat net soos in Parys die plaaslike gevangenis, die Château de la
Trompette, deur 'n woedende menigte gestorm is, het rewolusionêres die mag in
Bordeaux oorgeneem. In 1790 het Bordeaux die hoofstad van die nuutgeskepte
département Gironde geword. Die burgerlik-liberale afgevaardigdes, wat destyds
as Girondiste bekend gestaan het, was een van die belangrikste politieke groepe
in die nasionale vergadering en het aanvanklik groot invloed uitgeoefen, soos
byvoorbeeld by die opstel van die Verklaring van Menseregte en die nuwe Franse
grondwet.

Onder die Jakobynse terreurbewind van Maximilien Robespierre het die Girondiste
hulle politieke invloed reeds in 1793/94 weer verloor; 'n groot aantal van hulle
het die slagoffers van vervolgings geword en is in Parys onthoof. Sowat 300
burgers van Bordeaux is tereggestel. Ondanks die willekeurige arrestasies en die
degradering van statige geboue tot skure, stalle en magasyne is die
internasionale handel verder ontwikkel.

Eers onder die heerskappy van Napoleon Bonaparte is Bordeaux deur 'n ekonomiese
ramp getref: Tydens die Napoleontiese Oorloë het die handel met Engeland as
gevolg van die kontinentale stelsel tot stilstand gekom, en net danksy 'n
staatslening is die stad van bankrotskap gered. Smokkelary, wat reeds gedurende
die 18de eeu 'n groot probleem was, het nou hande uitgeruk.

Nogtans is in hierdie periode Bordeaux se infrastruktuur opgeknap; die stad was
'n belangrike sentrum vir die troepevervoer na Spanje. Vanaf 1816 is die eerste
vaste brug oor die Garonne opgerig, die Pont de Pierre (letterlik "Steenbrug") –
die voorloper wat onder Napoléon gebou is was 'n eenvoudige houtbrug. Volgens
oorlewerings het die plaaslike ampsdraers Napoléon gewaarsku dat die rivier se
sterk stromings en vloede vir die argitekte onberekenbaar sou wees, maar die
keiser is net verlei tot sy beroemde spreuk "Impossible n'est pas français!"
(letterlik: "Onmoontlik is nie Frans nie!"). Onder Napoléon is ook die wye
halfronde boulevard (pragstraat) rondom die historiese stadskern gebou.

Die herinstelling van die Bourbonse monargie is in Bordeaux gevier aangesien ou
handelsbetrekkinge nou weer aangeknoop kon word. Ná die ontmanteling van die
Château de la Trompette is die terrein in die destyds grootste plein ter wêreld,
die Esplanades des Quinconces, omgeskep en met bome versier. Welvarende burgers
het hier hulle huise laat oprig.

Bordeaux was ook tydens die Eerste en Tweede Wêreldoorlog, toe Duitse troepe die
land ingeval het, 'n toevlugsoord vir die Franse regering. In die tydperk tussen
1 Julie 1940 en 27 Augustus 1944 is die stad deur Duitse troepe beset. Bordeaux
was vanweë sy ligging naby die Atlantiese kuslyn van strategiese waarde vir die
Duitsers; hulle het die kus uitgebou tot die sogenaamde Atlantikwall en oor die
hele lengte met bunkers versterk. Bordeaux het daarnaas as een van die grootste
en belangrikste Duitse duikboothawens gedien.

Die Duitsers het egter ook in Bordeaux vir sy wyne belang gestel: Sowel die
Duitse weermag asook partyamptenare – waaronder Hermann Göring – was mal oor die
gebied se topwyne. Heinz Bömers, 'n wynhandelaar uit Bremen wat deur die
Duitsers as sogenaamde Bevollmächtigte für Weinimporte ("Gevolmagtigde vir
Wyninvoere") aangestel is (maar deur die Franse bevolking die ironiese titel
Weinführer gekry het), het in 'n formeel onafhanklike posisie verkeer. Sy
onuitgesproke opdrag was egter die plundering van Bordeaux en die verskeping van
alle wynvoorrade na Duitsland. Bömers se familie was vroeër self eienaars van
wingerde in Bordeaux, en hy het in werklikheid 'n afsku van Göring gehad. Bömers
het daarin geslaag om hierdie planne met sy slim taktiek te verydel, maar in die
loop van die oorlog het die Duitsers hul ekonomiese druk op sowel die wynbouers
asook die res van die bevolking steeds versterk en die lewe in die gebied
ondraaglik gemaak. In 1944 was talle bewoners genoodsaak om die maer wynbougrond
met primitiewe hulpmiddels vir akkerbou te gebruik.

Net soos ander gebiede in die Franse suid-weste was Bordeaux in hierdie periode
'n sentrum van die Résistance, die Franse weerstandsbeweging. Die plaaslike
politici en die meeste nyweraars was daarenteen eerder geneig om die politieke
situasie te aanvaar of selfs openlik met die Duitsers te kollaboreer. Die
langjarige burgemeester Adrien Marquet, wat vanweë sy stedelike
ontwikkelingsbeleid deur die Bordelais hoog geag is en uiters gewild was, het
hom ondanks sy oorspronklike linkse gesindheid tot so 'n mate by die nuwe
politieke bedeling aangepas dat hy sy amp tot by die jaar 1944 kon behou.

Die Résistance het hom in Bordeaux op ekonomiese en militêre sabotasie
toegespits en daarnaas ook vervolgdes ondersteun. Aangesien die demarkasielyn
met die "vrye" Frankryk slegs sowat vyftig kilometer van Bordeaux af geloop het,
is groot hoeveelhede smokkelware, maar ook persone, wat voor die Nazis moes vlug
en onderduik, oor hierdie grens vervoer. Die Résistance se pogings om
geallieerde soldate vir sabotasie-aksies oor die Gironde en Bordeaux se hawe na
Frankryk te bring, het egter misluk.

Toe Berlyn die Duitse soldate onttrek het, het hulle die bevel gekry om alle
hawegeriewe en brûe op te blaas. Hierdie voorneme is waarskynlik danksy die
sabotasie-aksie van 'n Duitse soldaat nie uitgevoer nie. Burgers van Bordeaux
het daarnaas onderhandelinge met die besetters gevoer, en in ruil vir vrygeleide
het die Duitsers die stad sonder verwoestings verlaat. Bordeaux het sodoende
grotendeels van oorlogskade gespaar gebly. Jacques Chaban-Delmas, een van die
belangrikste figure in die weerstandsbeweging teen die Duitse besetting en
latere eerste minister van Frankryk, is deur die burgers ná die oorlog tot
burgemeester verkies en het hierdie amp byna vyftig jaar lank beklee.

In die sewentigerjare het groot multinasionale maatskappye soos onder meer Ford,
IBM, Siemens en Aérospatiale hulle in die nywerheidsgebiede aan die stadsrand en
in buurstede gevestig. Tegelykertyd het egter ook baie werkgeleenthede verlore
gegaan nadat die swaar nywerhede hulle produksie in die binnestad gestaak het.

Terwyl sommige van hierdie maatreëls omstrede gebly het, het die stadsregering
daarin geslaag om die ekonomiese verval te stuit. Bordeaux en sy buurstede het
in 'n gemeenskaplike organisasie, die Communauté Urbaine de Bordeaux (CUB),
saamgesluit waarmee onder meer die gebied se struktuurbeleid, openbare vervoer
en munisipale dienste koördineer word.

Bordeaux se stadsbuurte het elkeen sy eie karakter en kan maklik per voet verken
word. Saint-Michel is 'n kosmopolitiese buurt waar 'n weeklikse mark op Saterdae
en 'n vlooimark op Sondae gehou word. In Saint-Pierre, 'n geskiedkundige buurt
wat ook Vieux Bordeaux ("Ou Bordeaux") genoem word, het talle ou straatjies
bewaar gebly, terwyl Grands Hommes die "Goue Driehoek" met weelderige villas en
luukse winkels behels. Die stadsbuurt Chartrons het vroeër veral reders en
wynhandelaars gehuisves, tog het hulle lankal plek gemaak vir antiekwinkels. Op
die Quais des Chartrons word elke Sondagoggend 'n mark gehou waar Bordelaisers
byeenkom om wit wyn en oesters te geniet. Ook die Rue Bouffard in die
stadsentrum word deur antiekwinkels oorheers.

'n Groot aantal parke en tuine verleen 'n rustige aan Bordeaux. Die Engelse tuin
Jardin Public is reeds in die 18de eeu deur die amptenaar Tourny aangelê en het
met sy oppervlakte van tien hektaar tot 'n gewilde park vir die publiek
ontwikkel. Bordeaux se Raadhuispark, wat twee galerye van die stedelike Museum
vir Skone Kunste huisves, is agter die Rohan-paleis geleë.

Die nuwe Botaniese Tuin in die stadsbuurt Bastide is aan die regteroewer van die
rivier geleë en gee 'n goeie indruk van die gebied se biodiversiteit, met liane,
wingerde, klimplante, seerose, papirus en ander waterplante. In die stadswoud
Bois de Bordeaux in die stadsbuurt Bordeaux Lac kan 'n groot aantal boomspesies
uit Europa en Noord-Amerika aangetref word. In die Parc Floral langsaan word 'n
beduidende versameling van plante vertoon, waaronder 'n roostuin wat oor meer as
5 000 m².

Die stad se huidige ekonomiese basis is hoëtegnologie, waaronder veral optiese
en laser-tegnologieë, lug- en ruimtevaart en ander nywerhede. Daar is 88
industriële gebiede in die agglomerasie van Bordeaux en ses sogenaamde
"tegnologie-pole". Vyf van Bordeaux se nywerhede is tot strategiese
sleutelbedrywe verklaar: Lug- en ruimtevaart met 20 000 regstreekse
werkgeleenthede in 30 industriële gebiede, elektronika, chemie en farmaseutiese
produkte, motorvervaardiging (met onder meer Ford wat hier ratkasse vir die
wêreldmark vervaardig) en boumateriale. Maar Bordeaux is daarnaas ook steeds nog
'n belangrike handelsentrum en verwys na homself trots as die wêreld se
wynhoofstad.

Bordeaux word dikwels die "Wêreldhoofstad van wyn" genoem. Van die Bordeaux-wyne
wat in die omgewing van die stad verbou word behoort tot die mees uitstaande
gehaltewyne ter wêreld. Die plaaslike wynboubedryf behels 117 514 hektaar se
wingerde, 14 000 wynprodusente, 400 groothandelaars en 'n jaarlikse omset van €
14,5 miljard (ZAR 145 miljard). Jaarliks word sowat 700 miljoen bottels
Bordeaux-wyn geproduseer – van gewone tafel- tot topwyne.

Die belangrikste rooiwyne word van druiwesoorte soos Cabernet-Sauvignon, Merlot,
Cabernet franc, Petit Verdot, Malbec en steeds kleiner wordende hoeveelhede
Carménère. Druiwe wat vir witwyne gebruik word sluit Sauvignon blanc, Sémillon
en Muscadelle in.

Bordeaux is 'n beduidende nywerheidsentrum, en die tradisionele industriële
sektor verskaf tans 28 000 werkgeleenthede (waarvan 16 000 in die hout- en
papierbedryf). Die motorvervaardiger Ford Aquitaine Industrie is die grootste
werkgewer in die gebied van Bordeaux.

Die plaaslike nywerheidsektor, wat hom veral op die regteroewer gevestig het,
het in die afgelope dekades 'n strukturele krisis deurgemaak, maar het nogtans
daarin geslaag om hom ná sy herstrukturering op nuwe en sleuteltegnologieë toe
te spits. Lug- en ruimtevaart speel nou 'n beduidende rol, en Bordeaux is die
tweede belangrikste Franse sentrum van hierdie bedryf na Toulouse met 20 000
regstreekse en 'n verdere 8 000 werkgeleenthede op kontrakbasis. Die
belangrikste ondernemings van Bordeaux se lug- en ruimtevaart- en wapenbedryf is
Dassault, Safran (vroeër Snecma) en Thales. Falcon-stralers, die vegvliegtuie
Rafale en Mirage 2000, die Airbus A380 se stuurkajuit, die Franse vuurpylreeks
Ariane se aanjaers en strategiese kernmissiele (M-51) word in die periferie van
Bordeaux vervaardig. Die Franse Departement van Verdediging sal meer as € 2
miljard aan sy nuwe projek Laser Mégajoule bestee wat van Bordeaux 'n
eersterangse Europese sentrum van optiese en laser-tegnologie sal maak.

Ander belangrike nywerheidsektore is petrochemie, farmasie (Sanofi-Aventis),
voedselverwerking (met 30 000 werkgeleenthede en ondernemings soos LU) en
alkoholiese dranke (Marie Brizard, Ricard).

Die historiese Universiteit van Bordeaux, wat op inisiatief van aartsbiskop Pey
Berland in die lewe geroep is, is deur 'n pouslike bul van pous Eugenius IV op 7
Junie 1441 amptelik gestig en het aanvanklik vier fakulteite (kunste,
geneeskunde, regswetenskappe en teologie) behels. Die fakulteit regswetenskappe
is later in twee departemente van burgerlike en kanoniese reg opgesplits.

Daarnaas is agt tersiêre instellings, wat opleiding in ingenieurswetenskappe
aanbied, in Bordeaux gesetel, asook vier skole van ekonomie, die Institut
d'études politiques de Bordeaux en vyf ander tersiêre instansies, waaronder die
befaamde Santé Navale wat mediese opleiding vir loopbane in die Franse Vloot
aanbied, en die École nationale de la magistrature (ENM) waar regters en
staatsaanklaers opgelei word.

Die privaat hoërskool Lycée Saint Joseph de Tivoli is in 1762 gestig en sodoende
een van die oudstes in Bordeaux wat nog steeds bestaan.

Die tradisionele kookkuns van Bordeaux baseer in die algemeen nie op hoogs
verfynde spesialiteite nie en probeer eerder om 'n waardige ekwivalent vir die
plaaslike wynsoorte te wees. Daar is nogtans noemenswaardige spesialiteite soos
die bekende Sauce Bordelaise, 'n sous wat van rooiwyn, murg-bouillon, salotte
(spruituie) en verskeie kruie berei word. Dit word veral met entrecôte, 'n
geroosterde biefstuk, bedien.

Die plaaslike seekos sluit gewilde geregte soos Lamproie à la Bordelaise in, 'n
paling wat in rooiwyn gekook word. Naas paling staan die Gironde-monding ook
bekend vir sy kaviaar. Inheemse garette-oesters is 'n ander gewilde
spesialiteit.

Ander bekende geregte is Confit d'Oie (ingemaakte eendvleis), Foie Gras des
Landes (ganslewer met jellie), Piperade Basque (roereier met pampoen, rissies en
geroosterde ham), Salmis de Pintades (parelhoen met pynboomvrugte), Tourain
bordelais (uiesop met knoffel) en Bar aux quatre poivres (seebaars met peper en
'n groot verskeidenheid kruie).



https://af.wikipedia.org/wiki/Algeri%C3%AB

Algerië (Berber: Dzayer, Arabies: الجزائر) is 'n groot, bergagtige land in
Noord-Afrika en die grootste land in Afrika. Die grootste deel van die land lê
in die Saharawoestyn met 'n smal kusvlakte aan die Middellandse See. In die
suide grens dit, van wes na oos, aan die Wes-Sahara, Mauritanië, Mali, Niger en
Libië. Die Middellandse See vorm die noordgrens. Dit vorm saam met Marokko en
Tunisië, waartussen dit lê, die Maghreb (of Tamazgha).

Algerië het 'n ou Berber-beskawing wat dateer uit die jaar 200 v.C. tydens die
Berber-koninkryk Numidië. Algerië is 'n voormalige kolonie van Frankryk tussen
1830 en 1962. Die land het op 5 Julie 1962 onafhanklik geword.

Die hoofstad is Algiers. Die meeste mense woon in die breë, bergagtige
kusstrook. In die suide is 'n deel van die noordelike Sahara. Die oorheersende
godsdiens is Islam, maar die land het ook 'n klein persentasie Christene.

Sedert 1992 beveg die Algerynse regering diverse groepe Islamitiese ekstremiste.
Veral deur terreuraksies van hierdie groepe, het tienduisende mense in dorpe en
stede in die noorde van Algerië gesterf. Ook tans duur hierdie aanslae voort.
Dié land ly ook onder werkloosheid, watertekort en behuisingsnood. In 2003 is
die noorde deur 'n swaar aardbewing getref.

Algerië is 'n republiek. Die parlement bestaan uit 'n nasionale vergadering van
389 lede wat elke 5 jaar verkies word, en 'n nasionaleraad met 96 indirek gekose
en 48 deur die president benoemde lede; elke 3 jaar word die helfte van die lede
gekies. Die president word elke 5 jaar regstreeks gekies.



https://af.wikipedia.org/wiki/Zoeloe

Zoeloe (isiZulu in Zoeloe) is die taal van die Zoeloes en is een van die elf
amptelike landstale van Suid-Afrika. Dit word deur sowat 11,6 miljoen mense as
moedertaal gepraat (2011-sensus). Dit maak dit die taal met die meeste
moedertaalsprekers in Suid-Afrika. Omtrent 15,7 miljoen mense gebruik Zoeloe as
tweede taal, en dit is die tweede mees verspreide taal in Suid-Afrika. Die
grootste hoeveelheid van die Zoeloesprekers woon in KwaZulu-Natal. Die taal is
ook nou verwant aan Xhosa en is deel van die Nguni-taalfamilie: Xhosa en Zoeloe
is onderling verstaanbaar en kan byna as dialekte van dieselfde taal gesien
word.

Die taal was oorspronklik slegs 'n spreektaal gewees (soos baie ander inheemse
tale van Afrika). Eers sedert persone van Europese afkoms, soos Prof. Dirk
Ziervogel, die taal bestudeer en 'n grammatika ontwikkel het vir 'n geskrewe
taal, kon mense ook in Zoeloe skryf. Alle oorvertellings was dus mondelings, of
in 'n ander taal wat neergeskryf kon word. Daarom is dit ook moeilik om geskrewe
geskiedenis te vind.



https://af.wikipedia.org/wiki/Zimbabwe

Zimbabwe is 'n land geleë in Suider-Afrika en begrens deur Zambië in die
noordweste, Mosambiek in die noordooste, Suid-Afrika in die suide en Botswana in
die suidweste. Die land het eers as Suid-Rhodesië, 'n Britse kolonie,
bekendgestaan en van 1965 af as Rhodesië. In 1965 verklaar Suid-Rhodesië
eensydig onafhanklikheid en word in 1970 'n republiek. Ná 'n jare lange
vryheidsoorlog en daaropvolgende onderhandelinge word Suid-Rhodesië in 1980
amptelik die Republiek van Zimbabwe. Zimbabwe beslaan 390 757 km². Die hoofstad
en grootste stad is Harare, tot 1980 Salisbury.

Zimbabwe beslaan 'n gedeelte van die groot plato in Suider-Afrika. Die hoëveld
met 'n lengte van 1 525 meter het twee hoof riviere naamlik Zambezi en Limpopo.
Die Karibameer is net stroomaf van die Victoria-waterval en is een van die
grootste mens gemaakte mere in die wêreld.

Zimbabwe lê in 'n tropiese klimaat en het gemiddelde temperature van 15,6 °C in
die winter en 21,1 °C in die somer. Die gemiddelde reënval vir Zimbabwe is
890 mm vir die hoëveld en 610 mm vir die middelveld.

Die vroeë geskiedenis van die Koninkryk van Monomotapa (wat eintlik "Heer van
die Myne" beteken) is onbekend; dit bestaan reeds sedert die Middeleeue. Naas
die hoofstad Zimbabwe met sy ringmuur, tempel en tweeverdiepinghuise wat uit
stene gebou word is daar honderde dorpe waarvan sommige ook 'n stadskarakter
toon. Akkerbou, veeteelt en mynbou is die ekonomiese fondament van die ryk.
Danksy die goudmynbou kan die koninkryk handel met Arabiere, Perse en Ethiopiërs
dryf. Goud, ivoor en slawe word teen speserye, yster, sout en ander Oosterse
ware geruil. Met die agteruitgang van die goudmynbou verswak die mag van die
konings; 1607 moet hulle die myne aan die Portugese afstaan. 1629 word die
koninkryk 'n vasalstaat van Portugal. Die Portugese begin ook koper, yster, lood
en tin te ontgin en bedryf landbou op grootplase. Na die ondergang van die ryk
in die 18de eeu word dit 1889–1890 Britse koloniale besit en 1923 'n deel van
Suid-Rhodesië.

Suid-Rhodesië, Noord-Rhodesië (die huidige Zambië) en Njassaland (die huidige
Malawi) word in 1953 as die Sentraal-Afrikaanse Federasie verenig, wat tot 1963
bestaan. Die blanke regering van Suid-Rhodesië, onder leiding van eerste
minister Ian Smith verklaar in 1965 onafhanklikheid, maar dit is nie deur die
Verenigde Koninkryk en die Verenigde Nasies erken nie. Ten spyte van die instel
van politieke en ekonomiese sanksies kon Rhodesië sy onafhanklike status in
stand hou.

In 1970 word Rhodesië 'n republiek. Die regering sluit in 1971 'n ooreenkoms met
die Verenigde Koninkryk wat die erkenning van onafhanklikheid en die invoering
van algemene stemreg ten doel het.

Die Swart opposisie, wat veral uit die bevrydingsbewegings ZANU en ZAPU bestaan
het, voer in die tydperk tussen 1973 en 1980 'n gewapende stryd teen die blanke
regering. Alhoewel daar reeds in 1975 gesprekke oor 'n nuwe grondwet gevoer is,
en 'n Swart regering in 1979 onder biskop Muzorewa gevorm is, vind 'n algemene
verkiesing eers in 1980 plaas. Zimbabwe word daarna onder leiding van eerste
minister Robert Mugabe onafhanklik.



https://af.wikipedia.org/wiki/Ysbeer

Die ysbeer (Ursus maritimus) is 'n beerspesie wat van nature in die omgewing van
die Noordpool voorkom en die alfa-roofdier in die die omgewing is. Sy dik lae
vet en pels beskerm hom teen die koue en sy deursigtige pels, wat lyk asof dit
wit of roomkleurig is, kamoefleer hom teen sy prooi. Die beer het 'n kort stert
en klein ore wat hitteverlies help verminder en 'n relatiewe klein kop en 'n
lang, keëlvormige liggaam wat dit makliker maak om te swem. Die ysbeer is van
nature aangepas by 'n habitat van land, water en ys en is afhanklik van die
pakys, drywende ysskotse en die seelewe vir oorlewing.

Wetenskaplikes glo dat die geprojekteerde vermindering van die Poolse dryfys, as
gevolg van aardverwarming, 'n negatiewe impak op die spesie kan hê en selfs
binne hierdie eeu nog tot hulle uitsterwing kan lei. Die bevolkingssyfers het
met tot 20% gedaal in die afgelope jare, die gemiddelde gewig van ysbere het
afgeneem en die welpies se oorlewingsgetalle het ook skrikwekkend gedaal.

Saam met die Kodiakbeer word die ysbeer onder die grootste lewende karnivore
getel en 'n manlike ysbeer kan tot twee keer so veel as 'n Siberiese tier weeg.
Daar is 'n groot verskil tussen die twee geslagte se grootte: 'n volwasse
manlike ysbeer weeg 300-600 kg en is 2,4-2,6 m in lengte. 'n Volwasse wyfie is
rofweg die helfte so groot as 'n mannetjie en weeg normaalweg 150-300 kg en word
1,9-2,1 m lank. Welpies weeg maar slegs 600-700 g met geboorte.

Die grootste ysbeer op rekord is in Kotzebue Sound in Alaska in 1960 geskiet.
Volgens die 2006-uitgawe van die Guinness World Records-boek het hierdie beer 'n
beraamde 580 kg geweeg en was hy 3,38 m lank.

Onlangse data wys egter dat die algemene gewig van ysbere besig is om te daal,
'n aanwysing van die huidige druk waaronder die bere is. 'n Studie deur die
National Geographic Society het in 2004 gewys dat ysbere in daardie jaar 'n
gemiddeld van 15% minder geweeg het as in die 1970's. In 2007 het die vroulike
ysbere in Hudson Bay 'n gemiddelde gewig van 230 kg gehad – 'n skerp daling van
die gemiddelde gewig van 300 kg in 1980.

In teenstelling met ander Arktiese diere, verhaar die ysbeer nie in die somer
nie. Die hare van sy pels is hol en dit was eens geglo dat die hare soos optiese
veselbuise gereageer het en lig na die beer se swart vel gelei het waar dit dan
geabsorbeer kan word – 'n teorie wat as onwaar bewys is deur onlangse studies.
Die dik pels dien wel as 'n buffer teen die hitte, sowel as die koue, en help om
die bere koel te hou in warmer temperature, aangesien 'n ysbeer oorverhit teen
temperature bo 10 °C (50 °F). As gevolg van so 'n koue liggaamstemperatuur is
ysbere nouliks te sien met behulp van infrarooi fotografie – slegs hulle asem en
snuite kan maklik gesien word. Die bere lê gewoonlik wydgestrek oor die ys om af
te koel en op land grou hulle soms tot hulle bevrore grond ontdek. In die beer
se pels groei daar ook dun verspreide beskermhare wat ongeveer 15 cm lang is.
Die hare is hard en staan regop om te keer dat die beer se pels nie te veel
saamplak as dit nat is nie. Water word dus ook maklik afgeskud voor dit kan
vries. Ysbere sal ook in die sneeu rol om oortollige water van hul pels te
verwyder.

Daar word geglo dat die skeiding tussen die wasbeer en ander beerspesies omtrent
30 miljoen jaar gelede begin het. Die brilbeer het omtrent 13 miljoen jaar
gelede van die ander bere geskei. Die ses verskillende ursus-spesies het
ongeveer 6 miljoen jaar gelede te voorskyn gekom. Te danke aan fossiele en
DNA-bewyse weet ons vandag dat die ysbeer ongeveer 200 duisend jaar gelede van
die bruinbeer geskei het; fossiele wys ook dat die ysbeer so kiestande tussen 10
en 20 duisend jaar gelede drasties verander het van dié van die bruinbeer.

Ysbere is al suksesvol met bruinbere geteel, wat daarop dui dat die twee
beersoorte nou verwant is. Geen van die twee spesies kan egter vir 'n lang tyd
in die ander se habitat oorleef nie en aangesien hulle 'n duidelik verskillende
liggaamsbou, metabolisme, sosiale gedrag, voedingsgedrag en ander
omgewingsverwante verskille het, word die twee bere as aparte spesies
geklassifiseer.

In 'n wyd-aangehaalde verslag wat in 1996 gepubliseer is, word 'n vergelyking
getref tussen die DNA van al die verskillende bruinbeer soorte en is daar bewys
dat die bruinbere van Alaska se ABC-eilande 'n meer onlangse gemene voorvader
met ysbere deel as met enige ander bruinbeer soort in die wêreld. Nog 'n
aanduiding dat die twee bere steeds verwant is, is die feit dat die ysbere se
bloed, nes die bruinbere, 'n hibernasie-aktiveerder bevat, maar ander as die
bruinbere gebruik die ysbere nie meer hierdie aktiveerder om te begin hiberneër
nie. Hulle sal nou en dan 'n latente periode hê, waartydens hulle aaneen slaap
(in besonder swanger wyfies), maar hulle liggaamstemperatuur daal nie tydens
hierdie periode soos mens van 'n tipiese hibernerende soogdier sou verwag nie.

Baie bronne verwys nie na ysbeersubspesies nie, maar ander bronne verwys weer na
twee verskillende subspesies: Ursus maritimus maritimus en Ursus maritimus
marinus. Die aantal ysbeerbevolkings blyk te verskil afhangende van wie die
telling neem: die IUCN/SSC Polar Bear Specialist Group (PBSG), die vernaamste
internasionale wetenskaplike instituut vir die navorsing en beheer van ysbere,
herken twintig bevolkings wêreldwyd. Ander wetenskaplikes herken ses
verskillende bevolkings:

Al spandeer die ysbeer tyd op die land en ys word hy beskou as 'n seesoogdier,
aangesien hy 'n intieme verhouding met die see handhaaf. Die poolse spesie word
in en om die Arktiese Oseaan aangetref; beweegbaarheid word in die Suide beperk
deur pakys. James Bay in Kanada is die mees-Suidelike punt van hul natuurlike
omgewing. Alhoewel daar aansienlik min van hulle Noord van 88 grade aangetref
word, is daar wel bewyse van ysbere regoor die Noordpool gebied. Die
bevolkingsberamings is bietjie meer as 20,000.

Die ysbere se verspreiding word beperk deur die beskikbaarheid van dryfys en
ysskotse wat hulle gebruik om robbe, hul stapelvoedsel, te jag. Die vernietiging
van sy habitat op die Arktiese ys bedreig die beer se oorlewing as 'n spesie:
daar word geglo dat die ysbeer binne die volgende 100 jaar mag uitsterf. Tekens
hiervan is reeds by die Suidelike grense van hul habitat opgemerk.

Die ysbeer is die grootste karnivoor van die beerfamilie en sien ook mense as
prooi aan. Ysbere eet hoofsaaklik robbe, veral ringelrobbe wat gate in die ys
maak om deur asem te haal, maar sal enige iets eet wat hulle kan vang en
doodmaak: voëls, knaagdiere, skulpdiere, krappe, beloegas (ook genaamd
witwalvisse), jong walrusse, somtyds muskos-osse of rendiere en, in uiterste
situasies, ander ysbere. Rendiere en muskos-osse is baie vinniger as 'n ysbeer
en aangesien 'n ysbeer maklik oorverhit, word dié twee diere nie dikwels gejag
nie. Ysbere is enorm sterke roofdiere, maar hulle sal nie sommer 'n volwasse
walrus kan doodmaak nie, aangesien volwasse walrusse twee keer so swaar as
ysbere weeg. Die ysbeer is self die prooi van slegs moordwalvisse, groter ysbere
en mense.

As 'n karnivoor wat grotendeels op ander vis-etende karnivore voed, neem die
ysbeer groot hoeveelhede vitamien A in wat in hulle lewer gestoor word. In die
verlede is mense al vergiftig deur 'n oormaat vitamien A as die lewer van ysbere
geëet word. Al is hulle karnivore, sal ysbere in die laat somer ook somtyds
bessies, plantwortels en seewier eet.

Ysbere is 'n vindingryke jagters en sal by robbe, wat onder die pakys swem, se
selfgemaakte asemhalingsgate wag tot dié diere na boontoe kom. Hulle sal ook
slapende robbe bekruip – as 'n rob wakker word sal die beer stop en wag tot die
rob weer aan die slaap val voor hy aanval. Volwasse bere eet hoofsaaklik net die
robbe se vel en vet. Dit verminder die behoefte aan water aangesien minder ureum
(CON2H4 of (NH2)2CO) geproduseer word as in 'n hoë proteïne dieet. In die
winter, wanneer water moeilik bekombaar is, help dit dan ook om energie te
spaar, aangesien die bere dan minder sneeu hoef te eet. Bere se
cholesterolvlakke daal as hulle baie robbe eet – moontlik as gevolg van die
volop omega-3 vetsure in die robbe se vet. Hulle cholesterol-vlakke styg as
hulle vas. Borsvoedende wyfies en haar welpies en ander groeiende bere sal die
hele karkas opvreet. As daar nie 'n tekort aan prooi is nie, sal 'n volwasse
beer normaalweg een rob elke vyf dae vreet.

Ysbere is uitstekende swemmers en is al in die Arktiese water, 95 km van die
land af opgemerk. In sommige gevalle spandeer hulle die helfte van hulle lewens
op drywende ysskotse. Hulle 12 cm dik vetlaag bied hulle dryfvermoë asook
beskerming teen die koue. Ysbere in die Arktiese omgewing is onlangs genoodsaak
om verder as gewoonlik te swem op soek na prooi, as gevolg van die smelt van
pakys. Daar is vier verdrinkings van ysbere op rekord vir 2005.

As gevolg van die menslike inbraak op hul habitat, het sommige ysbere, soos
ander beerspesies, geleer om vullissakke te deursoek vir kos; die vullishoop in
Churchill, Manitoba in Kanada is 'n gewilde aasplek vir ysbere, waar dit
opgemerk is dat hulle onder andere smeerolie en motorolie eet.

Ysbere is veelwywers, dit wil sê hulle het meer as een maat met wie hulle paar.
Paring vind plaas in die lente (Maart tot en met Mei) en die twee bere het
gewoonlik geen verdere betrokkenheid buite 'n week ná die paringsproses nie,
alhoewel enkele permanente verbintenisse al waargeneem is. Ná bevrugting
ondergaan die wyfie se eierselle 'n vertraagde inplanting, wat eers in September
of Oktober gebeur. 'n Wyfie is tussen 195 en 265 dae (ongeveer 8 maande) dragtig
en die welpies word dus vroeg in die winter gebore (November tot Desember). Na
'n periode waarin sy baie eet, grawe die wyfie in Oktober 'n twee-kamer grot in
diep sneeu vir die geboorte. Gewoonlik word daar twee welpies gebore, alhoewel
daar gevalle is waar die geboorte van een, drie en selfs vier welpies waargeneem
is. Soos in die geval van ander Ursus-spesies is die welpies uiters klein, met
'n algemene lengte van 30 cm en massa van 700 g – dit in vergelyking met die
algemene massa van 300 kg van hul moeders.

Die hulpelose, blinde welpies maak hulle oë na omtrent 'n maand vir die eerste
keer oop en verlaat hulle skuilplek as hulle ongeveer 10 kg weeg. Hulle begin op
1.5 maande loop en begin vaste kos eet op omtrent 4-5 maande. Hulle bly by hul
moeder; sy leer hulle jag en beskerm hulle teen volwasse mannetjies wat somtyds
klein ysbere eet. Die kleintjies soog tot twee en 'n half jaar – die melk van 'n
wyfie bevat ongeveer 33% vet, meer as enige ander beerspesie en vergelykbaar met
dié van ander see-soogdiere. Die bere wat meer Noord woon, bly gewoonlik langer
by hul welpies. Seksuele volwassenheid word op 3-4 jaar bereik. Volwasse ysbere
wat in aanhouding woon (byvoorbeeld in dieretuine) kan ouer as 30 jaar word,
maar die algemene leeftyd vir sulke bere is 25 jaar. Die algemene leeftyd vir
bere in die natuur word baie korter geskat.

Die 2004-studie gelei deur die National Geographic Society het geen gevalle
gevind waar wyfies aan drielinge geboorte gegee het nie, terwyl dit 'n algemene
verskynsel in die 1970's was. Daar is ook waargeneem dat slegs een uit elke
twintig welpies opgehou het om aan hulle moeder te soog op die ouderdom van
agtien maande, terwyl dit die geval was met die helfte van die waargenome
welpies drie dekades gelede.

In Alaska het die United States Geological Survey gerapporteer dat 42% van die
welpies 'n ouderdom van 12 maande bereik, terwyl die getal 65% was in 1982. Dit
beteken dat minder as twee uit elke drie welpies wat in 1982 oorleef het, dit
nou verby hulle eerste jaar maak.

Die bevolking van 20 000 tot 25 000 ysbere is besig om af te neem. Op die Weskus
van Hudsonbaai in Kanada, byvoorbeeld, was daar 'n beraamde 1 200 ysbere in 1987
in vergelyking met 950 in 2007.

In Februarie 2005 het die omgewingsbewuste groep Center for Biological Diversity
(Sentrum vir biologiese verskeidenheid), met ondersteuning van die Amerikaanse
senator Joe Lieberman, 'n petisie opgestel en oorhandig aan die United Fish and
Wildlife Service (FWS), om die Bedreigde spesies-wet te gebruik en die ysbere as
'n bedreigde spesie te verklaar.

Volgens die wet van die Verenigde State was die FWS veronderstel om binne 90 dae
op die petisie te antwoord, maar na hulle steeds geen antwoord gekry het nie,
het die Center for Biological Diversity in Oktober 2005 gedreig om die regering
van die Verenigde State van Amerika te dagvaar. Op 14 Desember 2006, het die
Center for Biological Diversity, saam met Greenpeace en die Natural Resources
Defense Council (Natuurlike bronne beskermingsraad), 'n regsaak teen die
VSA-regering vanuit Kalifornië begin.

Op 27 Desember 2006, het die Verenigde State se Departement Binnelandse Sake, in
samewerking met die drie genoemde groepe, voorgestel dat ysbere op die lys van
bedreigde spesies geplaas word – dit is die eerste verandering in sy soort wat
aan aardverwarming te wyte is. Dit kan tot 'n jaar neem om die finale besluit te
neem.

Die International Union for Conservation of Nature and Natural Resources
(Internationale unie vir die beskerming van die natuur en natuurlike hulpbronne
– IUCN) het reeds ysbere "bedreigde spesie"-status gegee in Mei 2006.

Daar is egter bewerings dat die ysbeerbevolking besig is om aan te groei. Die
bewerings is gebaseer op volgehoue ondersoeke na die beerbevolking in die
Davis-seestraat deur Mitch Taylor, wat plaaslike Inuit-meldings van 'n groei in
die beerbevolking van die area bevestig. Ander data in die ondersoek is in
teenstelling met die sombere voorspellings deur die teenstanders van
aardverwarming.

Die onmiddellike en aktuele erkende bedreiging vir die ysbeer is die drastiese
veranderings wat sy habitat besig is om te ondergaan; dit is letterlik besig om
weg te smelt as gevolg van aardverwarming. Die United States Geological Survey
(Verenigde State geologiese ondersoek) het, byvoorbeeld, in November, 2007,
verklaar dat die verlies van see-ys in die Alaska-gedeelte van die Beaufortsee
reeds tot 'n hoër sterftesyfer van ysbeerwelpies gelei het. Volgens die Harvard
University Gazette het 'n 1999-studie van ysbere in Hudsonbaai getoon dat die
stygende temperature 'n verdunning in die pakys veroorsaak, van waar die bere
jag, en hulle forseer om terug land toe te gaan weke voor hulle genoeg kos gehad
het om hulle deur hul hibernasie te dra. Die BBC webwerf het ook gerapporteer
dat "klimaatverandering bedreig ysbere deur verhongering aangesien hulle
jagseisoen verkort word volgens wetenskaplikes van die Canadian Wildlife
Service".

Daar is ook onrustigheid oor die omgewingsbesoedeling wat die bere, naas normale
natuurlike probleme, in die gesig staar.

Hierdie artikel is grotendeels 'n vertaling uit die Engelse Wikipedia artikel
"Polar Bear".



https://af.wikipedia.org/wiki/Wikimedia-stigting

Die Wikimedia-stigting (Engels: Wikimedia Foundation) is die oorkoepelende
organisasie van Wikibooks, Wikidata, Wikinews, Wikipedia, Wikiquote, Wikisource,
Wikispecies, Wikiversity en WikiWoordeboek. Dit is 'n nie-winsgewende
organisasie, geregistreer volgens die wette van die Amerikaanse deelstaat
Florida.

Die organisasie word op 20 Junie 2003 amptelik deur Jimmy Wales aangekondig. Die
naam "Wikimedia" is uitgedink deur Sheldon Rampton soos op die WikiEN-l-eposlys
in Maart 2003 versprei. Daarna word die domeinname wikimedia.org en
wikimediafoundation.org vir die stigting deur Wikipedia-gebruiker Daniel Mayer
geregistreer.

Aangesien Wikimedia 'n nie-winsgewende organisasie is, funksioneer hulle
hoofsaaklik van donasies en subsidies. Wikimedia ontvang donasies op hul
skenkingsbladsy. Dit is ook moontlik om donasies via PayPal of via outomatiese
oorplasings te maak.

Die Raad van Trustees is die administrasie van die Wikimedia-stigting en is
aanspreeklik vir beleid ten opsigte van fondsinsameling en die aanwending van
die inkomste. Die administrasie bestaan uit sewe lede.



https://af.wikipedia.org/wiki/Vulkaan

'n Vulkaan is 'n skeuring in die kors van 'n planeet soos die Aarde., wat
toelaat dat warm lawa, vulkaanas, en gasse uit 'n magmakamer onder die
oppervlakte ontsnap.

Vulkane kom tot uitbarsting op die aarde omdat die kors in sewentien groot,
rigiede plaattektoniek opgebreek word wat op 'n warmer, sagter laag op sy mantel
dryf. Die aarde se vulkane vorm dus, oor die algemeen, waar plaattektoniek
bymekaar kom of uiteen loop. Byvoorbeeld, 'n Mid-oseaniese rif, soos die 
Middel-Atlantiese Rif vorm 'n vulkaan wat deur uiteenlopende plaattektoniek
uitmekaar getrek word, die Ring van Vuur se vulkane word gevorm deurdat die
plaattektoniek bymekaar kom. Vulkane kan ook vorm waar die kors binne-plate
gerek of verdun word, soos met die Oos-Afrika Rif, die Wells Gray-Clearwater
vulkaangebied en die Rio Grande Rif in Noord-Amerika. Hierdie tipe van vulkane
val onder die oorkoepelende "plaat-hipotetiese" vulkanisme. Vulkanisme wat weg
van plaatgrense af voorkom, word verklaar as mantelpluime. Dié sogenaamde
"brandpunte", soos, Hawaii, is, volgens die veronderstelling, wanneer magma uit
die kernmantel se wand, 3000 km diep uit die Aarde, opwel. Vulkane word
gewoonlik nie gevorm waar twee plaattektonieke by mekaar verby gly nie.

Vulkaanuitbarstings kan baie gevare inhou, en nie net in die onmiddelike
omgewing van die uitbarsting nie. Een so 'n gevaar is die vulkaanas wat
vliegtuie bedreig. Veral by stralers waar die asdeeltjies deur die hoë
operasionele temperatuur gesmelt kan word. Die gesmelte deeltjies pas aan by die
vliegtuig se turbine-skroewe, verander die skroewe se vorm en ontwrig die
werking van die turbines. Groot uitbarstings kan die temperatuur beïnvloed
aangesien die as en druppels swaelsuur die son kan verduister en die aarde se
laer atmosfeer (of troposfeer) afkoel. Dit absorbeer ook die hitte wat van die
aarde af uitgestraal word en verwarm die opper-atmosfeer (of stratosfeer).
Histories gesproke, het vulkaanwinters al katastrofiese hongersnood veroorsaak.

Die woord vulkaan is afgelei van die naam Vulcano, 'n vulkaniese eiland in die
Eolische- eilande van Italië wat die naam gekry het van Vulcan, die god van vuur
uit die Romeinse mitologie. Die studie van vulkane word vulkanologie genoem.

Die algemeenste opvatting van 'n vulkaan is die van 'n keëlberg wat lawa en
giftige gasse uit 'n krater se spits spoeg. Dit is egter maar net een soort van
talle vulkane. Die voorkoms van vulkane is baie meer kompleks as net dit, en
daar is talle ander tipes van vulkane. Die kenmerke van vulkane is baie meer
ingewikkeld en die strukture en gewoontes daarvan hang van verskeie faktore af.
Sommige vulkane het eerder rowwe hoogtepunte met lawa-koepels as 'n spitskrater,
waar ander weer uitstaan as massiewe plato's. Uitlaatplekke waar vulkaniese
stowwe (lawa en as) en gasse (hoofsaaklik stoom en vulkaangasse) enige plek op
die grondoppervlakte kan ontwikkel, en kleiner koepels soos Puʻu ʻŌʻō op 'n kant
van Kīlauea ontketen. Ander tipes van vulkane sluit in, kriovulkane (of
ysvulkane), in besonder op sommige mane van Jupiter, Saturnus, en Neptunus; en
moddervulkane wat formasies is wat min met bekende magmatiese bedrywighede te
doene het. Aktiewe moddervulkane neig om meer by temperature laer as die
van stollingsgesteente-vulkane betrokke te wees, behalwe wanneer die
moddervulkaan inderdaad 'n uitlaatklep is van 'n stollingsgesteente-vulkaan.

Skildvulkane, so genoem vir die breë,  skild-agtige profiele, word gevorm met
die uitbarsting van dun lawa wat ver weg kan vloei van 'n breuk af. Dit ontplof
gewoonlik nie op 'n katastrofiese wyse nie. Aangesien lae-viskositeit magma
tipies min silikon bevat, is skildvulkane meer algemeen in die oseane as op die
vasteland. Die Hawaiise vulkaniese ketting is 'n reeks van skildkegels . Dit kom
ook algemeen voor in Ysland.

Lawakoepels ontwikkel uit stadige uitbarstings van dik, vloeibare lawa. Dit vorm
soms binne die krater van 'n vorige vulkaniese uitbarsting, soos die geval was
met Mount Saint Helens, maar kan ook onafhanklik gevorm word, soos die geval met
Lassen Peak. Soos met stratosvulkane, kan lawakoepels gewelddadige, ontploffende
uitbarstings skep, maar die lawa vloei gewoonlik nie ver van die uitlaat af nie.

Kriptokoepels vorm wanneer vloeibare lawa na boontoe gedwing word, en wat dan
die oppervlakte laat bult staan. Die 1980 uitbarsting van Mount Saint Helens is
'n goeie voorbeeld hiervan. Lawa onder die oppervlakte het die berg laat uitbult
wat die lawa na die noordekant van die berg laat afgly het.

Regdeur die geskiedenis het die as van ontploffende uitbarstings van
stratosvulkane die grootste  vulkaniese bedreiging vir die beskawing ingehou.
Stratosvulkane bou nie net groter druk op onder die onderliggende lawavloei as
die geval met skildvulkane nie, maar stratosvulkane se breukopeninge en
monogenetiese vulkaanvelde (vulkaniese kegels) ondervind kragdadiger
uitbarstings, aangesien dit, in baie gevalle, aan die uitbrei is.

Duikbootvulkane is 'n algemene verskynsel op die seebodem. In vlak water wys
aktiewe vulkane hul teenwoordigheid deur stoom en stukke rots hoog bokant die
see-oppervlakte uit te blaas. In die diepte van die oseane verhoed die
ontsettende gewig van die water die ontploffende uitlaat van stoom en gasse.

Die langste (maar nie noodwendig aanhoudend nie) vulkaniese uitbarstingsfases
is:

Die drie algemene klassifikasies van vulkane kan subjektief wees en sommige
 vulkane, wat kwansuis uitgestorwe was, het weer uitgebars. Om seker te maak dat
mense nie onder die valse indruk kom dat dit veilig is om naby 'n vulkaan te bly
nie, het lande nuwe klassifikasies aanvaar om die verskillende vlakke en
stadiums van vulkane se aktiwiteite te meet. Sommige waarskuwingsmeganisme
gebruik verskillende kleure of nommers om die verskillende vlakke aan te dui.
Ander stelsels gebruik weer 'n kombinasie van albei.

Daar is talle verskillende tipe van vulkaniese uitbarstings en verwante
bedrywihede: freatiese uitbarstings (stoom-aangedrewe uitbarstings), plofbare
uitbarstings van hoë- silikon lawa (bv. rioliet), oordrewe uitbarstings van
lae-silikon lawa (bv. basalt) en koolstofdioksied vrystelling. Al hierdie
aktiwiteie hou gevare vir in vir mense.

Die konsentrasies van die verskillende vulkaangasse kan aansienlik van een
vulkaan na 'n ander verskil. Waterdamp is tipies die algemeenste vulkaangas met
koolstofdioksied kort op sy hakke, en dan swaweldioksied. Ander belangrike
vulkaangasse sluit in: waterstofsulfied, waterstofchloried, en
waterstoffluoried.

Die sulfaat-aërosol veroorsaak ook komplekse chemiese reaksies op sy oppervlakte
wat chloor en stikstof se chemiese spesies in die stratosfeer verander. Die
uitwerking hiervan, tesame met toenemende stratosferiese chloorvlakke van
chloorfluoorkoolstof-besoedeling, genereer chloormonoksied wat die osoon
verwoes. Namate die aërosol groei en stol, versamel dit in die boonste  laag van
die stratosfeer waar dit dien as kerne vir cirruswolke en verander Die aarde
se stralingsbalans. Die meeste van die waterstofchloried en waterstofluoried
word in die uitbarstingswolk opgelos in waterdruppels wat baie vinnig as
suurreën terug aarde toe val. Die besoedelde as val ook baie vinnig uit die
stratosfeer neer. Die plofbare vulkaniese uitbarstings stel uiteindelik die
kweekhuisgas vry wat 'n bron van stikstof vir biochemies siklusse vrystel.

Gasse wat deur vulkane vrygestel word is 'n natuurlike bydraer tot suureën.
Vulkaniese aktiwiteite stel sowat 130 tot 230 teragram (145 miljoen tot 255
miljoen ton) koolstofdioksied per jaar vry. Vulkaniese uitbarstings kan ook
aërosols in die Aarde se atmosfeer inspuit. Groot inspuitings kan visuele
effekte soos buitengewoon kleurvolle sonsondergange veroorsaak en 'n globale
invloed op die klimaat uitoefen- hoofsaaklik deur afkoeling. Vulkaniese
uitbarstings bied die voordeel dat dit bykomende voedingstowwe vir die
grond deur die verweringsproses van vulkaanrotse bied. Hierdie vrugbare grond
help met die groeiproses van plante en 'n verskeidenheid gewasse. Vulkaniese
uitbarstings kan ook nuwe eilande skep soos die magma (lawa) afkoel en solied
word met die kontak met die water.



https://af.wikipedia.org/wiki/Vrymesselary

Die Vrymesselaars is 'n wêreldwye humanitêre organisasie, met
lidmaatskapstoetrede beperk tot mans en deur middel van 'n inlywingsproses. Die
belangrikste funksie van 'n vrymesselaar is om betrokke te wees by
liefdadigheidswerk, en by gemeenskapsontwikkeling.

Die organisasie van vrymesselary het geheime elemente: sekere aspekte van die
interne funksionering van die organisasie is nie openbare kennis nie, ten spyte
van die aanspraak van die Vrymesselaars dat hulle nie 'n geheime organisasie is
nie, maar eerder 'n organisasie met geheime. Die private aspekte van die moderne
Vrymesselary het te make met elemente van die rituele, asook die metodes van
herkenning van medelede binne die ritueel.

In die rituele van die Vrymesselaars word die mite aangehang dat die organisasie
begin het met die broederskap van klipmesselaars wat aan die tempel van Salomo
gewerk het. Talle boeke is oor die oorsprong van die organisasie geskryf, maar
daar is geen duidelikheid oor hoe dit ontstaan het nie.

Wat wel bekend is, is dat lidmaatskap in die Skotse losies van die vroeë 1600's,
vanaf oorspronklik 'n gilde van werkende klipmesselaars na 'n broederskap van
vrywillige verkose lede begin verander het.

Die vroegste Vrymesselaars was vry - anders as ander werkers en ambagsmanne wat
gebonde was aan die landheer en grond waarop hulle gebore is - weens die
gespesialiseerde kundigheid om ingewikkelde steenstrukture soos kerke te bou, en
het losies gegaan in 'n tydelike struktuur - óf aangelas aan, óf na-aan die
hoofklipgebou.

Die eerste grootlosie is gestig in 1717, met die ontmoeting van vier bestaande
losies by die "Goose & Gridiron"-taphuis in Londen. Die oudste jurisdiksie in
Europa, die groot-ooste van Frankryk is gestig in 1728.

Die topgesag in enige Vrymesselaarsjurisdiksie is die grootlosie, of soms die
groot-ooste. Die oppervlaksarea van die grootlosie bepaal of die gebied
onderverdeel word in provinsies, distrikte of metropolitaanse gebiede.

'n Losie is die basiese organisasie van die Vrymesselaars. Elke losie moet
gewaarborg wees deur 'n grootlosie. Vrymesselaars kom as 'n losie bymekaar, nie
in die losie nie.

Die hoogste graad in die Vrymesselary is die agbare meester, maar 'n aantal
ander organisasies vereis die graad van agbare meester as voorvereiste vir
lidmaatskap, alhoewel dié organisasies skynbaar slegs bestaan om 'n verskillende
perspektief op sommige van die allegoriese, morele en filosofiese inhoud van die
Vrymesselary te verkry.

Die Vrymesselary gebruik rituele om die beginsels van "broederlike liefde,
verligting en waarheid" (ook: "buurmanskaplikheid, liefdadigheid en eerlikheid"
en, in Frankryk, "vryheid, gelykheid en broederskap") weer te gee..

Die winkelhaak en passersimbole word aangetref by alle Vrymesselaarslosies,
asook 'n afbeelding van 'n oop boek, die Volume van die heilige wet. In die gees
van die geometriese en argitekturale tema van die Vrymesselary, word die
Opperwese in rituele dikwels aangespreek as die Groot argitek van die heelal, of
die Groot landmeter. Die Vrymesselaars gebruik handgebare (tekens), handgrepe en
wagwoorde om toegang tot hul vergaderings te verkry.



https://af.wikipedia.org/wiki/Vrou

'n Vrou is 'n volwasse vroulike mens, in teenstelling met 'n volwasse man. Die
uitdrukking vrou (meervoud: vroue of vrouens) word gebruik wanneer na biologiese
geslagsverskille, kulturele rolverskille, of albei, verwys word.

'n Meisie is 'n vroulike menslike kind, in teenstelling met 'n manlike kind wat
'n seun genoem word. Die uitdrukking meisie word soortgelyk as vrou in die
vorige paragraaf gebruik. Wanneer 'n meisie volwasse word, staan sy bekend as 'n
vrou, behalwe in die geval van sekere streekstaalgebruik.

Waar dit geslag aanbetref, het vroue verskeie seksuele eienskappe wat hulle van
die man onderskei. In vroue, is die geslagsorgane betrokke in die
voorplantingstisteem, terwyl die sekondêre geslagskenmerke betrokke is by die
proses om 'n maat aan te lok, of om kinders te versorg.

Oor die wêreld heen, word daar 'n klein bietjie minder vroue as mans gebore.
(Die verhouding is ongeveer 1:1.05). Alhoewel geen mens weet presies hoekom dit
so is nie, weet ons dat vroue die meerderheid van die volwasse bevolking
uitmaak. Dwarsoor die spektrum van geboorte tot by die dood, het mans 'n hoër
sterftesyfer as vroue. (Dit is selfs in die baarmoeder die geval.) Vroue leef
gemiddeld vyf jaar langer as mans. Dié verskil is waarskynlik die gevolg van 'n
kombinasie van faktore: genetika (daar is oortollige en 'n wyer verskeidenheid
van gene op die geslagschromosome in vroue); sosiologiese faktore (soos
oorlogvoering); gesondheidsverwante keuses (soos rook en alkoholgebruik); die
teenwoordigheid van die vroulike hormoon estrogeen, wat 'n hartsbeskermende
effek het in premenopousale vroue; en die effek van konstante hoë vlakke van
androgeen (hormoon) in mans.

Ná die aanvang van menarg, is die meeste vroue in staat om swanger te word en
kinders te baar. Die studieveld van vroulike voortplanting en die vroulike
geslagsorgane word ginekologie genoem. Teen die einde van die
vrugbaarheidsperiode, wat menopouse genoem word, kan vroue nie langer op 'n
natuurlike manier swanger word nie. Hierdie toestand word gewoonlik laat in die
vierde of vroeg in die vyfde dekade bereik.

Die vrou se rol in die samelewing het baie verander deur die jare. Vroeër was
die tradisionele rol vir middelklasvroue dié van huisversorger, met die klem op
kinderversorging, en om die arbeidsmark te betree om finansieel 'n bydrae te
lewer tot die huishouding, het net nie bestaan nie. Vroue uit die armer segment
van die samelewing moes ekonomies noodgedwonge werk bekom buite die huishouding,
maar hulle werksgeleenthede was beperk tot 'n besoldigingsvlak en status veel
laer as dié van mans. As gevolg van hierdie sosiologiese verskynsel, was dit 'n
teken van welvaart om nie nodig te hê dat die moeder van die gesin "werk" nie.
As gevolg van 'n kombinasie van ekonomiese veranderinge en die pogings van die
vrouevryheidsbeweging, het hedendaagse vroue in die meeste kultuursgroepe
toegang tot enige loopbaan.



https://af.wikipedia.org/wiki/Vis

'n Vis is 'n water-lewende gewerwelde (Latyns: vertebrata) dier met kiewe.
Meeste visse is koudbloedig. Daar bestaan meer as 32 000 verskillende spesies
visse in die wêreld.

Suider-Afrika is geseën met visse as gevolg van sy ligging tussen die Atlantiese
en Indiese oseane en die Suidelike Oseaan verder suid. Daar kom 2 500 spesies
voor in Suider-Afrika en 1 800 spesies kom voor op die kontinentale bank reg
rondom Suider-Afrika. Die syfer groei jaarliks soos nuwe spesies in die area
ontdek word. Sestien persent van die spesies is endemies aan Suider-Afrika.

Slegs 5% van die spesies kom voor in die Atlantiese Oseaan maar dit is die
pelagiese spesies soos sardyn, snoek en ansjovis wat die kern vorm van die
Suid-Afrikaanse kommersiële visbedryf. Die spesies wat in die Indiese Oseaan
voorkom is sportvis.

Daar is ongeveer 160 varswater visspesies in Suider-Afrika en baie meer in die
res van Afrika. Spesies soos karp, baars en forel is nie inheems nie maar
ingevoer vanaf ander lande en losgelaat in riviere in Suider-Afrika.

Visse verbruik suurstof soos alle diere en die meeste visse haal dit uit die
water met hulle kieuwe. Die beskikbare konsentrasie van hierdie gas word egter
beperk deur die parsiële druk in die atmosfeer (0,2 atm) en Henry se konstante.
Ook die wind- en golfaksie aan die oppervlak en die fotosintese van die plante
en die fitoplankton is belangrike faktore. Die waarde van die Henry-konstante
neem skielik af by hoër temperature. Daar is visse wat meestal in warm
suurstofarme water leef wat spesiale organe het om suurstof uit die lug te haal.

Al die artikels onder visse onderskryf die taksonomie van ITIS, die Integrated
Taxonomic Information System ter wille van eenvormigheid.

Vinne vorm die mees kenmerkende eienskappe van 'n vis, saamgestel uit benerige
groeisels of strale wat uitsteek uit die liggaam met vel wat hulle bedek en saam
aansluit, hetsy op 'n gewebde manier, soos gesien by die meeste beenvisse, of
soortgelyk aan 'n swemvin, soos gesien by haaie. Behalwe die stertvin, het
visvinne geen direkte verband met die ruggraat nie, en word net deur spiere
ondersteun. Hul hooffunksie is om visse te help swem.

Vinne kom op verskillende plekke aan die vis se liggaam voor en elkeen dien 'n
ander doel, soos om die vis vorentoe te beweeg, te draai, in 'n regop posisie te
hou of te stop. Die meeste vissoorte gebruik hul vinne om te swem, maar vlieënde
visse gebruik selfs hulle borsvinne om te sweef.



https://af.wikipedia.org/wiki/Turkmenistan

Turkmenistan, 'n voormalige Sowjet-republiek, is 'n landingeslote land in
Sentraal-Asië met 'n oppervlakte van 491 210 km². Sy buurlande is Kasakstan,
Oesbekistan, Afghanistan en Iran. Die natuurlike grense van Turkmenistan is die
Kaspiese See in die weste (die grenslyn met Azerbeidjan loop deur die see), die
Amoedarja-rivier in die noorde en die Kopet-Dag-bergreeks in die suide.

Sowat negentig persent van Turkmenistan se oppervlakte word deur die
Karakum-woestyn (letterlik die "Swart Sand") en die Kopet-Dag-gebergte beslaan.
Net sowat 5 000 km² is vrugbare landbougrond, waarvan twee derdes egter net
onder besproeiing vir landboudoeleindes gebruik kan word.

Meer as tagtig persent van die bevolking van 6,7 miljoen (volgens amptelike
statistieke; internasionale skattings, soos dié van die CIA World Factbook,
beraam die inwonertal op naastenby vyf miljoen) is etniese Turkmene, met
Oesbeke, Kasakke en Russe as belangrikste minderhede. Meer as negentig persent
van die bewoners is aanhangers van die Islamitiese godsdiens, terwyl
Russies-Ortodokse Christene 'n minderheid van sowat nege persent vorm.

Na die hoofstad Asjchabat met sowat een miljoen inwoners word in Turkmeense
volksverhale as die "Stad van Liefde" verwys. Dit is in elk geval die politieke,
ekonomiese en kulturele sentrum van die land.

Turkmenistan is 'n presidensiële republiek met 'n eenkamer-parlement wat deur
die regerende Demokratiese Party van Turkmenistan, die opvolger van die
Kommunistiese Party van die Turkmeense Sosialistiese Sowjetrepubliek, oorheers
word. Die grondwet van Turkmenistan maak voorsiening vir opposisie-partye,
alhoewel daar tans geen sulke party amptelik bestaan nie. Die parlement het 'n
swak posisie sodat Gurbanguly Berdimuhamedow, die huidige president (sedert
2007) en regeringsleier in personele unie, met omvattende bevoegdhede regeer.



https://af.wikipedia.org/wiki/Teheran

Teheran (Persies: تهران Tehrān luister (hulp·inligting)), die hoofstad van Iran,
is in die gelyknamige provinsie in die noorde van die land geleë. Met 'n
bevolking van meer as 15 miljoen in die metropolitaanse gebied is dit ook die
grootste stad in die land en een van die grootste metropole ter wêreld.

Die stad, wat teen die hellings van die Elboers-bergreeks en aan die voet van
die rustende vulkaan Damavand geleë is (hierdie piek op 'n hoogte van 5 670 m
verrys sowat 80 km noordoos van Teheran), en in die noorde deur die hellings van
die bergpiek Towchal (byna 4 000 m bo seespieël) begrens word, is eers sowat
twee eeue gelede tot die hoofstad van Iran verhef. Intussen het die stad tot die
land se belangrikste ekonomiese en wetenskaplike sentrum gegroei.

Die huidige stadsgebied beslaan sowat 730 km2. Vanweë hul ligging temidde van
berghellings is Teheran se stadsdele teen verskillende hoogtes geleë. Die
suidelike stadsdele grens aan die Dasht-e Kevir-soutwoestyn en is sowat 1 000 m
bo seevlak geleë, die stadsentrum ietwat hoër teen sowat 1 200 m bo seevlak en
die welvarende noordelike voorstede, waar tradisioneel die meeste
regeringsgeboue en ambassades geleë is, teen 1 700 m bo seevlak. Teheran het 'n
klimaat met vier seisoene – warm somers, koue winters, en relatief kort lentes
en najare.

Teheran is in 'n depressie teen die suidelike hellings van die Elboers-bergreeks
en rofweg halfpad tussen die grens met Afghanistan in die ooste en die grense
met Turkye en Irak in die weste geleë. Die vrugbare Warāmīn-vlakte suid van
Teheran se middestad is 'n belangrike landbougebied wat die stad tradisioneel
van graan voorsien. Die klein nedersettings, wat noord van die stad teen die
berghellings ontstaan het, soos Qulhak, Tajrīsh en Shamirān, is gesogte
somerwoonplekke vir Tehrani's.

Teheran is by die bouvalle van die bekende antieke nedersetting Rey (soms ook
Ray of Rhages genoem) gestig. Tabriz en Mashhad is respektiewelik 550 en 750
kilometer van Teheran af geleë, terwyl Isfahan, die vroeëre hoofstad in die tyd
van die Safawiede-bewind, 350 km ten suide lê. Khazar aan die Kaspiese See lê
net sowat 100 km noord van die hoofstad. Die Elboers- en Emâmzâdeh
Hâshem-bergpasse (meer as 2 700 m bo seevlak) verbind die metropolitaanse gebied
met streke noord van die Elboers-bergreeks.

Die meeste van Teheran se varswatervoorraad word deur twee riviere voorsien: die
Karadj in die weste van die Teheran-vlakte, en die Djadjroed wat oos van die
hoofstad vloei. In die afgelope dekades is langs albei riviere damme opgerig. 'n
Besondere kenmerk van Teheran is die djoeb, klein oop kanale wat langs die
meeste groot strate en lane loop en deur vars bergwater gevoed word. Teheran se
drinkwater kom eweneens uit die omliggende berge en is van hoë gehalte.

Alhoewel Teheran ver van Iran se ander groot stede geleë is, is die stadsgebied
van oudsher 'n kruispunt van strategiese handelsroetes wat Anatolië in die
huidige Turkye langs die Elboers-reeks met Indië en Sjina asook die suide van
Iran met die westelike landsdele en Mesopotamië verbind het. Teheran is tans die
grootste metropolitaanse gebied tussen Istanboel in Turkye en Karatsji in
Pakistan. Dit strek oor 'n afstand van 250 km in wes-oostelike en van 50 km in
noord-suidelike rigting.

Januarie is die koudste maand van die jaar met 'n gemiddeld van 2 °C in die
noorde en 5 °C in die suide. Die laagste temperatuur ooit was -15 °C. Dikwels
varieer weerstoestande volgens stadsdele en val nog sneeu in die noorde en weste
van Teheran, terwyl bewoners van die suidelike distrikte reeds sonnige weer
geniet. Sneeuvalle varieer eweneens van jaar tot jaar. Ná enkele jare met min
sneeuval is Teheran op 5 en 6 Januarie 2008 deur 'n kouegolf getref en in 'n dik
sneeu- en yslaag gehul sodat die Raad van Ministers oip 6 en 7 Januarie 'n
noodtoestand moes verklaar.

Lugbesoedeling is 'n baie ernstige probleem in die Iranse hoofstad. Teheran is
op baie dae in digte rookmis gehul wat skadelike uitwerkings op die gesondheid
van sy inwoners het en jaarliks duisende sterftes veroorsaak. Motorvervoer dra
80 persent van die koolstofvrystellings by, die res word aan industriële
besoedeling toegeskryf. Om lugbesoedeling te verminder en die gebruikmaking van
openbare vervoer aan te wakker, het die Iranse regering in 2007 met die
rantsoenering van petrol begin en pryse aansienlik verhoog.

Lugbesoedeling in Teheran word aan geografiese, ekonomiese en infrastrukturele
oorsake toegeskryf. So beperk die massiewe Elboers-bergreeks, wat Teheran in die
noorde begrens, die invloei van vogtige lug en winde uit die Kaspiese Seegebied
van Noord-Iran. Die kombinasie van ultraviolette straling en skadelike stowwe in
die lug dra by tot die verhoging van osoonvlakke.

Teheran is op die tektonies aktiewe Iranse Hoogplato geleë waar die
Indies-Australiese en die Arabiese Plaat teen die Eurasiese Plaat aanstoot.
Ligte aardskuddings word gereeld in die stadsgebied gevoel wat op sowat
eenhonderd seismiese breuklyne sit. Op 27 Maart 1830 is byna alle geboue in die
hoofstad deur 'n hewige aardbewing vernietig wat 7,0 op die Richterskaal gemeet
het. Na ramings het 45 000 mense hul lewens in dié ramp verloor. Ander swaar
aardbewings het die gebied in 300 v.C. (7,6 op die Richterskaal), 743 (7,2), 855
(7,1), 958 (7,7), 1177 (7,2), 1383 (7,0), 1665 (6,5) en 1815 (7,1) geskud.
Seismoloë het bereken dat daar gemiddeld elke 150 jaar 'n hewige aardbewing in
Teheran te wagte kan wees. Aangesien die laaste groot bewing meer as 150 jaar
gelede aangeteken is, is die waarskynlikheid hoog dat die gebied in die nabye
toekoms deur só 'n ramp getref kan word.

Daar is planne om 163 staatsondernemings na ander provinsies van Iran te
verskuif, net soos 'n aantal universiteite, om die skade, wat deur 'n potensiële
aardbewing berokken kan word, te beperk. Die vroeëre president Mahmoud
Ahmadinejad het voorgestel dat vyf miljoen hoofstadbewoners in ander landsdele
hervestig word. Die Iranse owerheid het reeds begin om alle verdedigingverwante
nywerhede na ander gebiede te verskuif, alhoewel hierdie stap oorwegend om
militêre redes onderneem word.

Die eerste verwysing na Teheran kom in die van die geleerde Abu Abdallah
Muhammad ibn Hammad at-Tehrani ar-Razi († 874/875 of 884/885) voor. Teheran was
destyds nog 'n nederige dorpie naby die stad Ray wat swaar op vrugtebou gesteun
het. Die bewoners is gedeeltelik in ondergrondse grotte of gewelwe gehuisves.
Ibn Balchi se Fars-nama, wat tussen 1108 en 1116 ontstaan het, bevat 'n
regstreekse verwysing na Teheran, en – soos talle latere dokumente – na die
uitstekende gehalte van plaaslik verboude granaatappels.

Teheran het deel uitgemaak van die Boejiede- en Seldjoeke-ryke waar Ray tydelik
as regeringsetel gedien het. Hierdie stad met sy belangrike mark is in die 13de
eeu onder meer deur die Arabiese aardrykskundige Yaqut beskryf. Nadat dit in
1220 deur Mongole verower en vernietig is, het Teheran se ondergrondse gewelwe
as skuilplek vir die bewoners van Ray gedien. Gaandeweg het Teheran nou self tot
'n groter nedersetting ontwikkel wat in 1340 deur die Persiese geograaf en
geskiedkundige Hamdallah Mustaufi (1281–1344) beskryf is.

Eers tydens die bewind van die Safawiede-dinastie het Teheran tot 'n belangrike
stad gegroei. Die nedersetting en sy sitadel (die latere Golestan-paleis) is
onder Tahmasp I (1513–1576) met 'n muur beskerm. Tahnasp is in 1524 in die
ouderdom van tien jaar as opvolger van sy vader, Ismail I, as tweede sjah van
die Safawiede-dinastie gekroon.

Onder Abbas I (1571–1629), wat sy ryk tydelik vanuit Teheran geregeer het, is
wye strate en lane aangelê. Ook onder Karim Khan (1708–1779), die stigter van
die kortstondige dinastie van die Tand-prinse, het Teheran tydelik as
regeringsetel gefungeer. Hy het hier 'n paleis laat bou en ook die stadsmuur
versterk om aanvalle deur Kadjare af te weer. Ondanks sy militêre oorwinnings –
hy het onder meer die Kadjare-leier Mohammed Hassan Khan gedood en sy seun Agha
Mohammed Khan (1742–1797) as gyselaar gevange geneem – het Kharim Khan die
regeringsetel om veiligheidsredes weer na Shiraz verskuif.

Ondanks sy versterkte stadsmuur was Teheran aanvanklik eerder 'n nedersetting
van provinsiale as van nasionale belang. Hierdie situasie het eers met die
afsterwe van Karim Khan in 1779 skielik verander. Agha Mohammad Khan kon homself
nou uit sy gevangeskap bevry en met die steun van die Kadjare self die bewind
oorneem. In 1788 het hy die laaste regent van die Zand-dinastie, Lotf Ali Khan
(1769–1794), gevange geneem en ses jaar later om die lewe gebring. Een jaar
later het hy sy regeringsetel na Teheran verskuif. In die lente van 1776 het
Agha Mohammad Khan homself tot sjah gekroon en sodoende die Kadjare-dinastie
gestig.

Omstreeks 1800 was Teheran 'n stad met 15 000 inwoners en 'n oppervlak van sowat
vier km². Agha Mohammad Khan se opvolger Fath Ali (1762–1834) het 'n ambisieuse
bouprogram aangepak en talle moskees, medresses en paleise laat oprig, waaronder
Teheran se bekende Golestan-paleis. Die stadsmuur is gedeeltelik gerestoureer.
'n Ander Kadjare-heerser, Nāser al-Dīn Sjah (1831–1896), het die oorspronklike
stadsgebied gedurende sy regeringstyd vervyfdubbel. Onder sy bewind is Teheran
se ou stadsmuur afgebreek en deur 'n nuwe versterking met pragtige poorte
vervang. In 1883 was Teheran met 'n bevolking van meer as 100 000 reeds die
grootste stad in die land. Hierdie demografiese ontwikkeling is deur die beleid
van stelselmatige sentralisering nog versterk.

Onder die bewind van Reza Sjah Pahlavi is Teheran in die 1930's nog eens
uitgebrei en 'n nuwe hoofstraat dwars deur die stadsgebied gebou, terwyl ou
Kadjare-buurte gesloop is. Ook Teheran se historiese stadsmuur is afgebreek,
onder meer om plek te maak vir 'n nuwe geometriese straatrooster. Breë reguit
lane met bome aan weerskante het nou in noord-suidelike en wes-oostelike rigting
geloop en weggedoen met die tradisionele kulturele en sosiale strukture van die
historiese Islamitiese buurte. Die nuwe lane het die stad in sektore verdeel
waarby welvarende Tehrani's in die noordelike en armer inwoners in die suidelike
stadsdele saamgetrek was. Op nasionale vlak het die nuwe Transiranse Spoorweglyn
Teheran met die Kaspiese See en die Persiese Golf verbind.

'n Belangrike historiese en politieke gebeurtenis was die Konferensie van
Teheran wat tussen 28 November en 1 Desember 1943 gehou en deur die geallieerde
leiers Churchill, Roosevelt en Stalin bygewoon is. Van die onderwerpe, wat in
die Iranse hoofstad bespreek is, was die geallieerde strategie vir 1944 op die
Europese oorlogstoneel en die tyd ná die verwagte oorwinning van die geallieerde
moondhede in die Tweede Wêreldoorlog.

Teheran se padnetwerk is in die 1960's en 1970's tydens die regering van sjah
Mohammad Reza Pahlavi verder uitgebrei en gemoderniseer. Nuwe nywerhede is in
die stad gevestig en die plaaslike infrastruktuur opgeknap.

Weens die toenemende migrasie van plattelandse gebiede na Iran se stede en hoë
geboortesyfers het ook Teheran 'n ongekende bevolkingsgroei ervaar. Terwyl die
stad in 1966 nog 2,7 miljoen inwoners gehuisves het, het hierdie getal in die
volgende dekade volgens die sensus van 1976 tot 4,5 miljoen gestyg.

Tydens die sogenaamde Islamitiese Rewolusie van 1979 het 'n breë front van
opposisiegroepe, wat van kommuniste tot Islamiste gestrek het, in opstand teen
die outoritêre, wêreldlike en westerse bewind van sjah Mohammed Reza Pahlavi
gekom. Ná bloedige onluste en massabetogings het die sjah die land verlaat en
ajatolla Ruhollah Khomeini (1902–1989) as geestelike leier uit sy ballingskap in
Frankryk na Iran teruggekeer om die Islamitiese Republiek van Iran te
proklameer.

Talle hooggeplaaste ondersteuners van die sjah-bewind is tereggestel. Die
Verenigde State se weiering om sjah Reza Pahlavi aan Iran uit te lewer, het tot
anti-Amerikaanse betogings gelei wat hul hoogtepunt in die besetting van die
Amerikaanse ambassade gevind het. Tientalle diplomate en medewerkers is meer as
een jaar lank as gyselaars aangehou en – ná 'n mislukte bevrydingspoging deur
Amerikaanse lugmageenhede – eers kort ná die inhuldiging van Ronald Reagan as
nuwe president en opvolger van Jimmy Carter in Januarie 1981 vrygelaat.

In die Eerste Golfoorlog (1980–1988) is Iran deur Irakese magte aangeval.
Teheran was die teiken van Irakese lug- en missielaanvalle, waarby die eerste
lugaanval op 22 September 1980 geloods is. Die konflik het met die sogenaamde
"stede-oorlog" in 1985 'n nuwe fase bereik toe Iran verskeie kere met
ballistiese missiele aangeval is. Die meeste slagoffers was burgerlikes.

Op 21 Oktober 1996 het 'n nuwe sensus plaasgevind waarvolgens Teheran se
bevolking 6,8 miljoen beloop het. Volgens amptelike ramings van die Statistieke
Sentrum van Iran het die bevolking op 1 Julie 2004 op 7,1 miljoen gestaan.

Die aanlegte van Iran se belangrikste motorvervaardigers, Iran Khodro en Saipa,
is langs die Karaj-snelweg in die stadsdeel Ekbatan geleë. 'n Olieraffinadery
het suid van die stad naby Ray ontstaan. Teheran is daarnaas 'n belangrike
handelsentrum vir tapyte en meubels. Iran se meubelbedryf het tot die grootste
in die Midde-Ooste gegroei. Die Teheranse Effektebeurs was in die vroeë 21ste
eeu een van die suksesvolstes wêreldwyd. Min buitelandse ondernemings het
filiale in die stad.

Shahrak-e Gharb ("Westelike stad", dikwels ook Shahrak-e Qods genoem) is 'n hoër
middelklaswoonbuurt noord van die Milad-toring met indrukwekkende woonstelgeboue
en groot winkelsentrums soos Milad-e Nur en Golestan.

Nog in die vroeë 20ste eeu was daar geen universiteit in Teheran nie. Die
enigste moderne tersiêre onderwysinstellings was Darolfonoon (soms ook Dar
al-Funun gespel), wat in die middel van die 19de eeu tydens die premierskap van
Mirza Taqi Khan Amir Kabir gestig is, en die Skool vir Politieke Wetenskappe wat
in die vroeë 20ste eeu in die lewe geroep is. Die eersgenoemde, 'n politegniese
instelling, het opleiding in geneeskunde, ingenieurs- en basiese wetenskappe, en
vreemde tale verskaf, terwyl die laasgenoemde as historiese voorloper van Iran
se eerste regskool beskou word. Dit was veral Islamitiese geestelikes wat die
stigting van wêreldlike onderwysinstellings probeer verhoed het, onder meer
omdat hulle sulke instellings as 'n bedreiging vir hul belangrike monopolie op
onderwys en regsgeleerdheid beskou het.



https://af.wikipedia.org/wiki/Svalbard

Svalbard is ’n argipel in die Noordpoolstreek wat die mees noordelike deel van
Noorweë vorm. Dit lê ongeveer 650 km noord van die Europese vasteland, halfpad
tussen Noorweë op die vasteland en die Noordpool. Die eilandgroep lê tussen 74°
en 81° noord (binne die Arktiese sirkel) en 10° en 35° oos. Spitsbergen is die
grootste eiland, gevolg deur Nordaustlandet en Edgeøya. Die administratiewe
sentrum is Longyearbyen en ander nedersettings sluit die Russiese myngemeenskap
van Barentsburg, die navorsingsgemeenskap by Ny-Ålesund en Sveagruva, ’n
mynbuitepos, in. Die argipel is onder die administrasie van die Goewerneur van
Svalbard.

Die eilande is die eerste keer as ’n walvisjagbasis in die 17de en 18de eeue
gebruik, maar is daarna weer verlaat. Aan die begin van die 20ste eeu is begin
met die ontginning van steenkool en verskeie permanente gemeenskappe is daar
gevestig. Die Spitsbergenverdrag van 1920 erken Noorweegse soewereiniteit en die
Svalbard-wet van 1925 het Svalbard ’n regmatige deel van die Koninkryk van
Noorweë gemaak. Hierdie wet het ook verseker dat Svalbard ’n vrye ekonomiese en
gedemilitariseerde gebied is. Die Noorweegse Store Norske en die Russiese
Arktikugol is die enigste mynmaatskappye wat op die eilande werksaam is.
Navorsing en toerisme het belangrike aanvullende industrieë geword. Twee groot
navorsingsfasiliteite is die Universiteitsentrum in Svalbard en die Svalbard
Wêreldsaadkelder. Daar is geen paaie tussen nedersettings nie en daar word van
sneeumobiele, vliegtuie en bote gebruik gemaak. Svalbard Lughawe, Longyear dien
as die poort na Europa.

Die argipel het ’n Arktiese klimaat maar het heelwat hoër temperature as ander
areas wat op dieselfde breedtegraad lê. Die flora trek voordeel uit die lang
middernagson om op te maak vir die poolnag. Svalbard is die broeiplek vir baie
seevoëls en daar is ook ysbere, rendiere en seesoogdiere. Twee derdes van die
argipel word ingeneem deur sewe nasionale parke en 23 natuurreservate, wat die
grootliks onaangeraakte dog brose omgewing beskerm. Sestig persent van die
argipel is gletser en daar is baie berge en fjords.

Svalbard is ’n argipel tussen die Arktiese Oseaan, Barentssee, Groenlandsee en
die Noorse See en maak die noordelikste deel van Noorweë uit. Die verdrag
definieer Svalbard as alle eilande, eilandjies en rotse van 74° tot 81°
noorderbreedte en van 10° tot 35° oosterlengte. Die eilande beslaan ’n oppervlak
van 61 022 km² en Spitsbergen, wat meer as die helfte van die argipel uitmaak,
is die grootste eiland, gevolg deur Nordaustlandet en Edgeøya. Al die
nedersettings is op Spitsbergen behalwe vir die meteorologiese buiteposte op
Beereiland en Hopen. Die Noorweegse staat het beheer geneem oor alle onopleëiste
grond (dit is 95.2% van die argipel) ten tyde van die inwerkingtreding van die
Spitsbergenverdrag; Store Norske besit 4%, Arktikugol besig 0.4% en ander
privaateienaars besit 0.4%.

Svalbard is geleë in die noordwestelike hoek van die Eurasiese plaat. Die
seebodem na die suide en ooste is vlak (ongeveer 200 tot 300 m) terwyl die
noorde en weste tot ongeveer 4 km diep is. Noord van Svalbard is pakys en die
Noordpool en die Noorweegse vasteland lê na die suide. Die Russiese argipel
Franz Josefland en Nowaja Zemlja lê na die ooste en Groenland na die weste.

Omdat dit noord van die Arktiese Sirkel geleë is, ervaar Svalbard die
middernagson in die somer asook die poolnag in die winter. By 74° noord duur die
middernagson 99 dae en die poolnag 84 dae terwyl dit by 81° noord onderskeidelik
141 en 128 dae duur. In Longyearbyen duur die middernagson van 20 April tot 23
Augustus en die poolnag van 26 Oktober tot 15 Februarie. In die winter kan die
kombinasie van ’n volmaan en reflekterende sneeu addisionele lig bied.

Vergletsering dek ongeveer 36 502 km², of 60% van Svalbard; 30% is onvrugbare
rots terwyl 10% begroei is. Die grootste gletser is Austfonna (8 412 km² op
Nordaustlandet, gevolg deur Olav V Land en Vestfonna. Gedurende die somer is dit
moontlik om van Sørkapp in die suide tot by die noorde van Spitsbergen te ski,
met slegs ’n klein gedeelte wat nie deur sneeu of gletser bedek is nie. Kvitøya
is 99,3% bedek deur gletser.

Die landvorme van Svalbard is geskep deur herhaaldelike ystydperke, waar
gletsers van die plato in die fjords, valleie en berge gesny het. Die hoogste
piek is Newtontoppen (1 712 m) gevolg deur Perriertoppen (1 712 m), Ceresfjellet
(1 675 m), Chadwickryggen (1 640 m) en Galileotoppen (1 637 m). Die langste
fjord is Wijdefjorden (108 km) gevolg deur Isfjorden (107 km), Van Mijenfjorden
(83 km), Woodfjorden (64 km) en Wahlenbergfjorden (46 km). Svalbard is deel van
die Hoog-Arktiese Groot Vulkaniese Provinsie en het Noorweë se grootste
aardbewing op 6 Maart 2009 beleef; die aardbewing het 6.5 op die Richterskaal
gemeet.

Noormanne het Svalbard waarskynlik so vroeg as die 12de eeu ontdek. Tradisionele
Noorse vertellings van ’n land genaamd Svalbarð — letterlik koue kus — maar dit
kan ook verwys na Jan Mayen of ’n deel van Oos-Groenland. Parallelle begrippe
was dat Svalbard en Groenland aan die Europese vasteland verbind was. Die
argipel kon in dié tydperk gebruik gewees het vir visvang en jag. Die
Nederlander Willem Barentsz het die eerste onbetwisbare ontdekking van Svalbard
in 1596 gemaak in ’n poging om die Noordelike Seeroete te vind. In 1604 het ’n
Engelse skip by Bjørnøya geland en walrusse begin jag; jaarlikse ekspedisies het
gevolg. Sedert 1611 het Spitsbergen ’n basis vir walvisjag geword waar die
Groenlandse walvis geteiken is. Weens die wetlose aard van die omgewing het
Engelse, Deense, Nederlandse en Franse maatskappye met mag probeer om die vlote
van ander lande weg te hou.

Smeerenburg, wat in 1619 deur die Nederlanders gestig is, was een van die eerste
nedersettings. Kleiner basisse is ook gebou deur die Engelse, Dene en Franse.
Aanvanklik was hierdie buiteposte slegs somerkampe, maar van die vroeë 1630’s af
het mense daar begin oorwinter. Walvisjag by Spitsbergen het tot die 1820’s
voortgeduur toe die Nederlandse, Britse en Deense walvisjagters elders in die
Noordpoolstreek gaan jag het. Teen die laat 17de eeu het Russiese jagters daar
aangekom; hulle het meer as die ander daar oorwinter en het jag gemaak op
landsoogdiere soos ysbere en poolvosse. Nadat Britse skepe die grootste gedeelte
van die Russiese vloot vernietig het, het Russiese aktiwiteit op Svalbard
afgeneem in so ’n mate dat dit in die 1820’s totaal gestaak is. Noorweegse
jagtogte — hoofsaaklik vir walrusse — het in die 1790’s begin maar het opgehou
in dieselfde tyd as wat die Russe Svalbard verlaat het. Walvisjag rondom
Spitsbergen het tot die 1830’s aangehou en rondom Bjørnøya tot die 1860’s.

Teen die 1890’s het Svalbard ’n bestemming vir Arktiese toerisme geword,
steenkoolafsettings is ontdek en die eilande is gebruik as ’n basis vir Arktiese
verkenning. Die eerste mynaktiwiteite is deur die Noorweërs in 1899 by Isfjorden
gedoen; teen 1904 het die Britte hulself in Adventfjorden gevestig en die eerste
heeljaaraktiwiteite begin. Produksie in Longyearbyen het in 1908 deur
Amerikaanse belange ’n aanvang geneem; Store Norske het homself in 1916 gevestig
en gedurende die oorlog het ander Noorweegse belange het begin om Amerikaanse
belange uit te koop.

Samesprekings om die soewereiniteit van die argipel te vestig het in die 1910’s
begin, maar is onderbreek deur die Eerste Wêreldoorlog. Op 9 Februarie 1920, na
afloop van die Vredeskonferensie van Parys is die Spitsbergenverdrag geteken;
dit het volle soewereiniteit aan Noorweë gegee. Alle ondertekenaars is egter
nie-diskriminerende regte op visvang, jag en minerale hulpbronne gebied. Die
verdrag het op 14 Augustus 1925 van krag geword; op dieselfde tyd het die
Svalbardwet aktiwiteite op die eilandgroep begin reguleer en het die eerste
Sysselmann (goewerneur), Johannes Gerckens Bassøe, in die amp getree. Die
argipel het tradisioneel as Spitsbergen bekend gestaan en die hoofeiland self as
Wes-Spitsbergen. In die 1920’s het Noorweë die argipel tot Svalbard hernoem en
die hoofeiland het Spitsbergen geword. Kvitøya, Kong Karls Land, Hopen en
Bjørnøya is nie as deel van die Spitsbergen-argipel beskou nie. Die Russe het
die argipel Grumat (Грумант) genoem. Die Sowjetunie het die naam Spitsbergen
(Шпицберген) behou om ongedokumenteerde eise dat die Russe die eerste was om die
plek te ontdek, te ondersteun. In 1928 het die Italiaanse ontdekkingsreisiger
Umberto Nobile en die bemanning van die lugskip Italia in die ys naby die kus
van Foynøya vasgevaar. Die gevolglike reddingspogings het baie nuusdekking
geniet en Svalbard het kortstondige roem beleef.

In 1941 is alle Noorweegse en Sowjet-nedersettings op Svalbard tydens Operasie
Gauntlet ontruim, ’n Duitse teenwoordigheid met ’n meteorologiese buitepos is
daar gevestig maar ’n klein Noorweegse garnisoen is op Spitsbergen gehou. Die
Duitse Operasie Zitronella het hierdie garnisoen in 1943 met mag oorgeneem en
het in daardie tyd ook Longyearbyen en Barentsburg vernietig. Ná die oorlog het
die Sowjetunie ’n gemeenskaplike administrasie en weermag met Noorweë vir
Svalbard voorgestel. Dit is in 1947 verwerp deur Noorweë wat twee jaar later by
NAVO aangesluit het. Die Sowjetunie het burgerlike aktiwiteit op Svalbard
gehandhaaf, deels om te verseker dat die argipel nie deur NAVO gebruik word nie.

Ná die oorlog het Noorweë operasies by Longyearbyen en Ny-Ålesund hervat, terwyl
die Sowjetunie mynbou in Barentsburg, Pyramiden en Grumant gevestig het. Die myn
by Ny-Ålesund het verskeie dodelike ongelukke gehad en 71 mense is dood van 1945
tot 1954 en 1960-1963 toe die myn aktief was. Die Kings Bay-saak, wat gevolg het
op die 1962-ongeluk waarin 21 mynwerkers oorlede is, het Einar Gerhardsen se
derde kabinet gedwing om te onttrek. In 1964 het Ny-Ålesund ’n
navorsingsbuitepos en fasiliteit vir die Europese Ruimtenavorsingsorganisasie
geword. Aardolieproefboorwerk is in 1963 begin en het tot 1984 aangehou, maar
geen kommersieel lewensvatbare velde is gevind nie. Sedert 1960 is gereelde
huurvlugte van die vasteland na ’n vliegveld by Hotellneset gemaak; in 1975, is
Svalbard Lughawe, Longyear geopen wat dienste deur die jaar aanbied.

Gedurende die Koue Oorlog het die Sowjetunie ongeveer twee derdes van die
bevolking van ongeveer 4 000 van die eilande uitgemaak (met Noorweërs as die
ander derde). Russiese aktiwiteit het sedertdien aansienlik afgeneem van 2 500
in 1990 tot 450 in 2010. Grumant is gesluit nadat dit in 1962 uitgeput is.
Pyramiden is in 1998 gesluit en sedert 2006 word steenkool ook nie meer vanuit
Barentsburg uitgevoer nie. Die Russiese gemeenskap het ook twee lugongelukke
meegemaak; Vnukovo Airlines-vlug 2801 waarin 141 mense oorlede is en die
Heerodden-helikopterongeluk.

Longyearbyen het ’n suiwer maatskappydorp gebly tot 1989 toe nutsdienste,
kultuur en opvoeding verdeel is in Svalbard Samfunnsdrift. In 1993 is die dorp
aan die nasionale regering verkoop en die Universiteitsentrum op gestig.
Gedurende die 1990’s het toerisme in die dorp ontwikkel en ekonomiese
onafhanklikheid van Store Norske en die mynbedryf het toegeneem. Longyearbyen is
op 1 Januarie 2002 geïnkorporeer en het ’n gemeenskapsraad gekry.

In 2009 het Svalbard ’n populasie van 2 735 gehad waarvan 423 Russies en
Oekraïns, 10 Pools en 322 nie-Noorweërs was wat in Noorweegse nedersettings
gewoon het. Die grootste nie-Noorweegse groepe in Longyearbyen in 2005 was van
Thailand, Swede, Denemarke, Rusland en Duitsland. Svalbard is een van die
veiligste plekke in die wêreld met byna geen misdaad.

Longyearbyen is die grootste nedersetting op die argipel, die setel van die
Sysselmann is daar en dit is die enigste dorp wat geïnkorporeer is. Die dorp het
’n hospitaal, laer- en hoërskool, universiteit, sportsentrum met swembad,
biblioteek, kultuursentrum, bioskoop, busvervoer, hotelle, ’n bank, en verskeie
museums. Die koerant Svalbardposten word weekliks uitgegee. Slegs ’n klein deel
van die mynbouaktiwiteite is nog aktief in Longyearbyen; werkers pendeleerder na
Sveagruva (of Svea) waar Store Norske ’n myn bedryf. Sveagruva is ’n tentdorp
met werkers wat op ’n weeklikse basis vanaf Longyearbyen pendel.

Ny-Ålesund is ’n permanente nedersetting wat in sy geheel rondom navorsing
gebaseer is. Dit was voorheen ’n myndorp en is steeds ’n maatskappydorp wat deur
die staatsbeheerde Noorweegse Kings Bay bedryf word. Hoewel daar ’n klein
toerismebedryf is word toegang na dié buitepos deur die Noorweegse owerhede
beperk om die impak op wetenskaplike werk te verklein. Ny-Ålesund het ’n
winterpopulasie van 35 en ’n somerpopulasie van 180. Die Noorweegse
Meteorologiese Instituut het buiteposte op Bjørnøya en Hopen, met onderskeidelik
tien en vier mense wat dié poste beman. Albei buiteposte kan tydelike personeel
huisves. Pole bedryf die Poolse Ysbeerstasie by Hornsund met tien permanente
inwoners.

Barentsburg is die enigste oorblywende Russiese nedersetting nadat Pyramiden in
1998 verlaat is (sedert April 2010 is daar egter ’n klein Russiese gemeenskap
van 15 na 20 mense by Pyramiden wat betrokke is by die afbreek en vervoer van
bruikbare toerusting na Barentsburg). Dit is ook ’n maatskappydorp en alle
fasiliteite behoort aan Artikugol, wat ’n steenkoolmyn bedryf (waarvan die
operasie in 2006 gestaak is). Bykomend tot die mynfasiliteite het Artikugol ’n
hotel en aandenkingswinkel oopgemaak om vir toeriste voorsiening te maak. Die
dorp het fasiliteite soos ’n skool, biblioteek, sportsentrum, gemeenskapsentrum,
swembad, plaas en kweekhuis. Pyramiden het soortgelyke fasiliteite; albei
nedersettings is gebou in tipiese post-Tweede Wêreldoorlog Sowjet argitektoniese
en beplanningstyl en bevat twee van die wêreld se mees noordelike standbeelde
van Lenin en ander kunswerke in sosialistiese realistiese styl.

Die Spitsbergenverdrag van 1920 het volle Noorweegse soewereiniteit oor die
argipel gevestig. Anders as die Noorweegse Antarktiese Gebied is die eilande
deel van die Koninkryk van Noorweë en nie ’n afhanklikheid nie. Die verdrag het
in 1925 in werking getree na die Svalbardwet. Al 40 verdragsluitende lande het
die reg om kommersiële aktiwiteite op die argipel te bedryf sonder diskriminasie
maar al die aktiwiteite is onderhewig aan Noorweegse wetgewing. Die verdrag
beperk Noorweë se reg om belasting te vorder tot die lewering van dienste op
Svalbard. Om hierdie rede is inkomstebelasting op Svalbard laer as op die
Noorgwwese vasteland en daar is ook geen belasting op toegevoegde waarde nie.
Daar is ’n afsonderlike begroting vir Svalbard om inskiklikheid te verseker.
Svalbard is ’n gedemilitariseerde gebied en die verdrag verbied die oprigting
van militêre instellings. Noorweegse militêre aktiwiteit is beperk tot
visserybeheer deur die Noorweegse Kuswag aangesien die verdrag van Noorweë
vereis om die natuurlike omgewing te beskerm.

Die Svalbardwet het die instelling van die Sysselmann van Svalbard (die
Goewerneur) gevestig. Hy hou die verantwoordelikheid van provinsiale goewerneur
en hoof van die polisie asook ander outoriteite wat deur die uitvoerende tak aan
hom verleen word. Pligte sluit in die omgewingsbeleid, gesinsreg,
wetshandhawing, soek- en reddingsoperasies, toerismebestuur, inligtingsdienste,
kontak met vreemde nedersettings en regter in sommige areas van maritieme navrae
en geregtelike ondersoeke hoewel dit nooit in dieselfde sake is as waar hy as
polisielid optree nie. Sedert 2009 is Odd Olsen Ingerø die Sysselmann; hy word
bygestaan deur ’n personeel van 26 kundiges. Die instelling is onderhewig aan
die Ministerie van Justisie en Polisie, maar rapporteer aan ander ministeries
oor sake binne hul portefeuljes

Sedert 2002 het die Longyearbyen Gemeenskapsraad baie van dieselfde
verantwoordelikhede gehad as ’n munisipaliteit, insluitend nutsdienste,
onderwys, kulturele fasiliteite, brandweer, paaie en hawens. Geen sorg- of
verpleeginrigtings en daar word ook geen welsynsbbetalings gemaak nie.
Noorweegse burgers behou pensioen en mediese regte deur hul vastelandse
munisipaliteite. Die hospitaal is deel van die Universiteitshospitaal van
Noord-Noorweë en die lughawe word bedryf deur die staatsbeheerde Avinor.
Ny-Ålesund en Barentsburg is steeds matskappydorpe met al die infrastruktuur wat
besit word deur Kings Bay en Arktikugol. Ander openbare kantore met ’n
teenwoordigheid op Svalbard is die Noorweegse Mynboudirektoraat, die Noorweegse
Poolinstituut, die Noorweegse Belastingadministrasie en die Kerk van Noorweë.
Svalbard is onderhewig aan die Nord-Troms Distriksraad en die Håloalang Appèlhof
wat albei in Tromsø geleë is.

Hoewel Noorweë deel is van die Europese Ekonomiese Gebied (EEG) en die
Schengen-ooreenkoms, is Svalbard nie deel van die Schengen-area of die EEG nie.
Nie-Noorweegse inwoners van Svalbard het nie Schengen-visums nodig nie, maar mag
dan nie vanaf die Noorweegse vasteland tot in Svalbard kom nie. Mense sonder ’n
bron van inkomste kan deur die Sysselmann toegang tot die argipel verwyder word.
Burgers van enige van die verdragsluitende lande mag die argipel sonder ’n visum
besoek. Rusland behou ’n konsulaar in Barentsburg.

In September 2010 is 'n verdrag gesluit tussen Rusland en Noorweë wat die grens
tussen die Svalbard-argipel en die Nowaja Zemlja-argipel vasstel. Toenemende
belange in aardolie-ontginning in die Noordpoolstreek het die oplos van die
dispuut genoodsaak. Die ooreenkoms neem die relatiewe posisies van die argipels
in ag, eerder as wat dit bloot gebaseer is op noordwaartse uitbreiding in die
kontinentale grens van Noorweë en Rusland.

Die drie kernindustrieë op Svalbard is steenkool, toerisme en navorsing. In 2007
was daar 484 mense wat in die mynbedryf gewerk het, 211 mense in die
toerismebedryf en 111 in die opvoedingsektor. Dieselfde jaar het die mynbedryf
’n inkomste van NOK 2 008 miljoen gehad, toerisme NOK 317 miljoen en navorsing
NOK 142 miljoen. In 2006 was die gemiddelde inkome vir ekonomies aktiewe mense
NOK 494 700 — 23% hoër as op die vasteland. Naastenby alle behuising word besit
deur die verskeie werkgewers en instellings wat daan aan die werknemers verhuur
word; daar is slegs ’n paar huise in privaat besit, waarvan die meeste
ontspanningshutte is. As gevolg hiervan is dit so te sê onmoontlik om op
Svalbard te leef sonder om vir ’n gevestigde instelling te werk.

Sedert die hervestiging van Svalbard in die vroeë 20ste eeu is die
steenkoolmynbedryf die oorheersende kommersiële aktiwiteit. Store Norske
Spitsbergen Kulkompani, ’n filiaal van die Noorweegse Ministerie van Handel en
Nywerheyd, bedryf Svea Nord en Sveagruva en Myn 7 in Longyearbyen. Die
eersgenoemde het 3.4 miljoen ton in 2008 vervaardig terwyl die laasgenoemde 35%
van sy uitsette na die Longyearbyen-kragstasie versit. Sedert 2007 is daar geen
noemenswaardige aktiwiteit deur die Russiese staatsbeheerde Arktikugol in
Barentsburg. Daar is voorheen geproefboor vir aardolies maar die resultaat was
nie bevredigend genoem om permanente aksie te regverdig nie. Die Noorweegse
owerhede laat nie aardolie-aktiwiteite van die kus af toe nie as gevolg van
omgewingsredes en die grond waarop vroeër geboor is, is nou verklaar tot
reservate of nasionale parke. In 2011 is ’n 20-jaar plan vir die ontwikkling van
olie- en gashulpbronne aan die Svalbardse kus bekendgestel.

Svalbard het ’n geskiedenis van die basis wees vir walvisjag en visvangs,
Noorweë het in 1977 ’n eksklusiewe ekonomiese sone (EES) van 200 seemyl om
Svalbard opgeëis, met 31 688 km² se interne water en 770 565 km² van EES.
Noorweë behou ’n beperkendevisserybeleid in die sone en die eise word deur
Rusland betwis. Toerisme is gefokus op die omgewing en is rondom Longyearbyen
gesentreer. Aktiwiteite sluit in voetslaantogte, kayakritte, grottogte in
gletsers en sneeumobiel en hondesleesafari’s. Passasierskepe genereer ’n
noemenswaardige deel van die verkeer, insluitend ontdekkingsreise wat in
Svalbard begin en eindig en stoppe deur aflandige vaartuie. Die argipel is die
besigste tussen Maart en Augustus; oornagverblyf het vervyfvoudig van 1991 tot
2008, toe daat 93,000 gaste oorgebly het.

Navorsing op Svalbard is rondom Longyearbyen en Ny-Ålesund gesentreer, wat die
mees toeganklike gebiede in die Noorpoolstreek is. Noorweë verleen toestemming
vir enige land om navorsing op Svalbard te doen met die gevolg dat daar ’n
Poolse Poolstasie en ’n Sjinese Arktiese Geelrivierstasie is, tesame met die
Russiese fasiliteite in Barentsburg Die Universiteitsentrum in Svalbard in
Longyearbyen bied voorgraadse en nagraadse kursusse aan 350 studente in verskeie
arktiese wetenskappe, veral in biologie, geologie en geofisika. Kursusse word
aangebied as aanvullend tot studies op die vastelandse universiteite; daar is
geen klasgelde nie en klasse word in Engels aangebied met Noorweegse en
internasionale studente wat in ’n gelyke mate verteenwoordig word. Die Svalbard
Wêreldsaadkelder is ’n saadkelder wat sade van so veel as moontlik van die
wêreld se gewasvariëteite en hul wilde botaniese verwante plante, stoor. Dit is
’n samewerkingsooreenkoms tussen die regering van Noorweë en die
Wêreldtrustfonds vir Gewasdiversiteit en die kluis is gesny in rotse naby
Longyearbyen waar die sade teen ’n natuurlike -6°C bewaar word en verkoel word
tot -18°C. Die Svalbard Ondersese Kabelstelsel is ’n 1 440 km optiese vesellyn
van Svalbard na Harstad en word gebruik vir kommunikasie met satelliete wat in
’n polêre baan om die aarde wentel; dit word beheer deur die Svalbard
Satellietstasie en inrigtings by Ny-Ålesund.

Binne Longyearbyen, Barentsburg en Ny-Ålesnud is daar paaie maar hulle is nie
met mekaar verbind nie. Viertrekvoertuie word verbied waar geen paaie is nie,
maar sneeumobiele word wyd gebruik in die winter — vir kommersiële en
ontspanningsaktiwiteite. Vervoer van Longyearbyen na Barentsburg (45 km) en
Pyramiden (100 km) is moontlik met ’n seeumobiel in die winter, of per skip
regdeur die jaar. Alle nedersettings het hawens en Longyearbyen het ’n
busstelsel.

Svalbard Lughawe, Longyearbyen, 3 km van Longyearbyen af, is die enigste lughawe
na en van die argipel. Scandinavian Airlines het daaglikse geskeduleerde dienste
na Tromsø en Oslo; daar is ook onreëlmatige huurdienste na Rusland.
Lufttransport bied gereelde korporatiewe huurdienste van Longyearbyen na
Ny-Ålesund Lughawe en Svea Lughawe vir Kings Bay en Store Norske; hierdie vlugte
is gewoonlik nie oop vir die publiek nie. Daar is helikopterhawens in
Barentsburg en Pyramiden en helikopters word dikwels deur die goewerneur en in
’n mindere mate deur Arktikugol gebruik.

Die klimaat van Svalbard word deur sy hoë breedtegraad gedomineer met die
gemiddelde somertemeratuur wat tussen 4°C en 6°C is en die gemiddeld vir
Januarie wat tussen −16°C en −12°C is. Die Noord-Atlantiese seestroom hou die
temperatuur van Svalbard gematig deurdat dit tot 20°C meer is as areas in
Rusland en Kanada wat op dieselfde breedtegraad lê. Dit beteken ook dat die
omliggende water vir die grootste gedeelte van die jaar oop en navigeerbaar is.
Die binnelandse fjordareas en valleie, wat deur berge beskut word, het groter
temperatuurverskille as by die kus met somers wat ongeveer 2°C warmer en winters
wat ongeveer 3°C kouer is. Op die suide van Spitsbergen is die temperatuur
effens hoër as verder noord en wes. Gedurende die winter is die
temperatuurverskil tussen suid en noord naastenby 5°C en in die somer ongeveer
3°C. Bjørnøya het gemiddelde hoër temperature as die res van die argipel.

Koue poollug van die noorde en nat seelud van die suide ontmoet by Svalbard. Dit
skep ’n lae druk en lei veral in die winter tot verandering in die weer en
vinnige winde; in Januarie registreer ’n sterk bries 17% van die tyd by Isfjord
Radio, maar slegs 1% van die tyd in Julie. In die somer is mis baie algemeen op
die see (veral by Hopen en Bjørnøya) en 20% van die tyd is die sigbaarheid
minder as 1 km, waar dit in Januarie slegs 1% van die tyd die geval is. Neerslag
vind gereeld plaas maar die val in klein hoeveelhede, dikwels minder as 400 mm
in wes-Spitsbergen. Meer reën val in die onbewoonde ooste waar dit meer as 1000
mm kan wees.

Naas mense is daar vier primêr terrestriële soogdierspesies wat die argipel
bewoon: die poolvos, die Svalbard-rendier, ysbere en die oostelike veldmuis —
wat per abuis op die eilande beland het en tradisioneel slegs in Grumant te
vinde is. Pogings om die poolhaas en die muskusos op die eilande te vestig het
misluk. Daar is tussen vyftien en twintig tipes seesoogdiere insluitend
walvisse, dolfyne, robbe en walrusse.

Ysbere is die ikoniese simbool van Svalbard en een van die hoof
toeristeaantreklikhede. Hoewel die diere ’n kwesbare spesie is, word vereis van
enigiemand wat hulself buite die nedersettings bevind, om ’n geweer te dra vir
selfverdediging in die geval van ’n ysbeeraanval. Svalbard en Franz Josefland
het ’n gedeelde ysbeerbevolking van 3 000 ysbere, met Kong Karlsland wat die
belangrikste broeiarea is. Die Svalbard-rendier (R. tarandus platyrhynchus) is
’n aparte subspesie en hoewel die dier vroeër byne uitgesterf het, word die jag
op hulle en die poolvos toegestaan. Daar is ’n beperkte aantal mak rendiere in
Russiese nedersettings.

Ongeveer dertig voëlspesies is op Svalbard te vinde waarvan die meeste trekvoëls
is. Die Barentssee is een van die areas in die wêreld met die meeste seevoëls,
met ongeveer 20 miljoen in die laat somer. Die mees algemene voëls is die klein
alk, noordse stormvoël, kortbekseekoet en drietoonmeeu. Daar is sestien spesies
op die IUBN Rooilys. Veral Bjørnøya, Storfjorden, Nordvest-Spitsbergen en Hopen
is belandrige broeiareas vir seevoëls. Die noordse stern migreer al die pad tot
by Antarktika. Slegs twee sangvoëls, die sneeugors en die bontrokkie migreer na
Svalbard om te broei. Die rotspatrys is die enigste voël wat op Svalbard
oorwinter. Oorblyfsels van Predator X van die Jura-era is al daar gevind; dit is
die grootste seereptiel van die dinosourus-era wat nog gevind is — dit is
waarskynlik ’n pliosaurus van ongeveer 15 meter in lengte.

Svalbard het ysgrond en toendra met lae, middelslag en hoë Arktiese plantegroei.
165 plantspesies is reeds op die argipel ontdek. Slegs die areas wat in die
somer ontdooi, dit is ongeveer 10% van die totale oppervlak, het plantegroei.
Plantegroei is die meeste volop in Nordenskiöld Land, om die Isfjorden en waar
dit deur mis beïnvloed word. Hoewel daar min neerslag is, en gevolglik ’n
steppeklimaat, kry plante goeie toegang tot water want die koue klimaat
verminder verdamping. Die groeiseisoen is baie kort en kan tot so kort as een
week duur.

Daar is sewe nasionale parke in Svalbard: Forlandet, Indre Wijdefjorden,
Nordenskiöld Land, Nordre Isfjorden, Nordvest-Spitsbergen, Sassen-Bünsow Land en
Sør-Spitsbergen. Die argipel het ook vyftien voëlreservate, een geotopies
beskermde area en ses natuurreservate — met Nordaust-Svalbard en
Søraust-Svalbard wat albei groter is as enige van die nasionale parke. Die
meeste van die natuurreservate en drie van die nasionale parke is in 1973
beskerm, met die res wat in die 2000’s beskerming gekry het. Alle menslike spore
wat van voor 1946 dateer is outomaties beskermd. Die beskermde gebiede maak 65%
van die argipel uit. Svalbard is op Noorweë se tentatiewe lys vir nominasie as
’n UNESCO Wêrelderfenisgebied.



https://af.wikipedia.org/wiki/Steenkool

Steenkool is 'n harde, vaste, swart sedimentêre gesteente, wat as gevolg van
karbonisasie (verkoling) uit die plantreste van prehistoriese oerwoude gevorm
is. Koolstof beslaan meer as 50 persent van sy gewig en meer as 70 persent van
sy volume. Steenkool speel 'n belangrike rol as fossielbrandstof en word saam
met koolstof vir die staalvervaardiging gebruik. Vanweë sy ekonomiese
belangrikheid word steenkool soms ook "swart goud" genoem.

As gevolg van die stygende hitte en druk, het dooie plantemateriaal veen gevorm.
Die veen het ligniet (bruinkool) geword. Dit het verhard en eers bitumineuse
steenkool gevorm voordat energieryke antrasiet uiteindelik ontstaan het. Hoe
groter die hitte en druk, hoe hoër is die persentasie suiwer koolstof in die
steenkool. Veen het 'n koolstofinhoud van ongeveer 60% en 'n energiewaarde van
minder as 14 MJ per kilogram, terwyl antrasiet 'n koolstofinhoud van 94% en 'n
energiewaarde van meer as 30 MJ per kilogram het.

Daar is twee soorte steenkoolmyne: die oopgroefmyn, en die mynskag. Dagmynbou
(die oop myn) is geskik vir oppervlaklae waar die deklaag grond en rots
eenvoudig weggeskraap kan word om die steenkool te bereik. Waar steenkoollae
dieper geleë is, moet 'n skag gegrawe word. Moderne masjiene vergemaklik die
taak van die mynwerkers. Reuse-aardbore boor in die blootgelegde steenkoollaag
en gooi tonne steenkool op 'n vervoerband agter die boor. Terwyl die boormasjien
vorder, word die dak ondersteun deur hidrouliese mynstutte wat hulle outomaties
aanpas by die vrag wat hulle moet dra. Vroeër het oop myne die landskap ontsier,
maar vandag grawe meganiese grawers die steenkool uit, terwyl groot meganiese
skopgrawe die bogrond terugplaas sodat die landskap weer gou kan herstel.

Gedurende die afgelope dekades het steenkool se aandeel in die wêreld se
energiemark geleidelik gekrimp ten gunste van die olie- en gasnywerheid. Baie
produkte wat eers uit koolteer vervaardig is, word nou van olie gemaak. Daar is
voorheen gespekuleer dat die bordjies egter teen die jaar 2000 verhang sou word,
aangesien meer en meer steenkool in verskillende brandstowwe omgesit word.
Brittanje en Amerika werk saam aan die ontwikkeling van die KOGAS-proses
waardeur steenkool in vloeibare brandstowwe omgesit word en aardgas vervang.
Suid-Afrika skakel al sedert 1955 steenkool in petroleum om via SASOL en verkry
tans 40% van sy petroleum op hierdie wyse[verwysing benodig].

Soos brandstowwe duurder word en die tegnologie verbeter, word dit ekonomies om
steenkool te delf wat voorheen as onbruikbaar beskou is as gevolg van die
ligging of dunheid van steenkoollae. Na raming besit die VSA ongeveer 31% van
die bruikbare steenkoolreserwes van 652 miljard ton, Rusland ongeveer 23%,
Wes-Europa 18%, en Sjina 14%.



https://af.wikipedia.org/wiki/Slawerny

Slawerny is 'n toestand waarin 'n mens, bekend as 'n slaaf, gedwonge en sonder
vergoeding onder die beheer van 'n ander persoon werk. Die doel daarvan is
omtrent altyd om die arbeid van die slaaf uit te buit. Slawe word die wettige of
onwettige eiendom van hulle eienaars, en kan dus na willekeur gekoop of verkoop
word.

Volgens Aristoteles is slawerny 'n natuurlike toestand vir sommige rasse, indien
nie deur instink nie, dan wel deur afkoms. In die 16de eeu het die Spanjaarde en
Portugese begin om Afrika-slawe na die Amerikas te verskeep. Hierdie lande het
kolonies in die tropiese klimaat van Suid- en Sentraal-Amerika begin vestig en
produkte van hierdie gebiede, soos tabak, suiker, koffie, katoen en rys, na
Europa en Groot-Brittanje uitgevoer. Die aanvraag na hierdie produkte het al hoe
groter geword en die enigste manier hoe hulle kon met produksie voorbly, was om
slawe van Afrika af in te voer. Gedurende die 1760's het slawerny sonder enige
teenkanting plaasgevind. Maar tydens die 18de eeu het die regte van mense en
politiek na vore begin tree en morele kwessies het aandag begin kry. Slawerny is
in 1772 in Engeland onwettig verklaar. Kort ná Engeland het Skotland in 1778
slawerny ook onwettig verklaar.

Slawerny is deel van Suid-Afrika se vroeë koloniale geskiedenis. Die eerste
slaaf wat aan die Kaap aangekom het, was Abraham van Batavia. Hy het in 1653, op
die skip Malacca, weggekruip en is gevang toe hy aan land gestap het. Hy was die
slaaf van Cornelis Lichthart van Batavia en moes vir drie jaar in die Kaap werk
voordat hy teruggestuur is na Batavia.

Jan van Riebeeck het aansoek gedoen om meer slawe omdat slawe ’n goedkoper vorm
van arbeid was as personeel van die kompanjie aangesien slawe nie kon aandring
op ’n salaris nie. Die eerste groot groep slawe het op 28 Maart 1658 op die skip
Amersfoort gearriveer. 82 slawe het in die Kaap geland en hulle was gebruik om
in die lande en tuine van die te werk. Sommige slawe is oorhandig om as slawe te
dien vir die amptenare van die Kompanjie. ’n Tweede groep van 148 slawe het in
Mei 1658 gearriveer aan boord van die Hasselt, waarvan ’n aantal verkoop is aan
die vryburgers as slawe. Alle slawe het nie slawerny aanvaar nie. Sommige slawe
soos Alexander van Colombo het ontsnap uit die Kaap.

Dokumente van die Hasselt toon aan hoe slawe aan die kus van Guinee verkry is.
Hieruit bleik dit dat konings uit Afrika lande gedien het as middelmanne in die
slawehandel. Hulle het eenvoudig mense van naburige state gevang en te koop
aangebied aan slawerny skepe. Die Europeërs het nie self slawehandel in Afrika
begin nie maar bloot dit uitgebuit. Slawehandel in Afrika was reeds ’n ou
praktyk wat deur die Arabiere gevestig is van die 7de eeu af. Tot een derde van
die bevolking van vroeë state van Islam in die westelike Soedan, was slawe.
Slawehandel was die produk van Afrika leiers wat oorlog gemaak het met naburige
stamme en hulle gevang en verkoop het as slawe.

Slawe het ’n groot rol gespeel in die vestiging van Europeërs in die Kaap en het
slawe was byvoorbeeld aangewend in die bou van die Kasteel die Goeie Hoop asook
in die begin van die wynbedryf in Suid-Afrika.



https://af.wikipedia.org/wiki/Russiese_Ryk

Die Russiese Ryk (moderne Russies: Российская империя, transliterasie:
Rossiiskaja Imperija) was ’n staat wat van 1721 tot met die Russiese Rewolusie
van 1917 bestaan het. Dit was die opvolger van die Tsaredom van Rusland en die
voorganger van die Sowjetunie.

Die Russiese Ryk was een van die grootstes in die geskiedenis. Op een tydstip in
1866 het dit van Oos-Europa, oor Noord-Asië tot in Noord-Amerika gestrek. Aan
die begin van die 19de eeu was Rusland die grootste land in die wêreld en het
dit van die Arktiese Oseaan in die noorde tot by die Swartsee in die suide
gestrek en van die Oossee in die weste tot by die Stille Oseaan in die ooste.
Oor hierdie uitgestrekte ryk was die ryk se 150 miljoen onderdane gestrooi: van
arm, ongeletterde plattelanders tot ryk adellike families. Die ryk, met die
keiser aan die hoof, was een van die laaste absolute monargieë in Europa.

Die Russiese Ryk was die natuurlike opvolger van die Tsaredom van Rusland.
Hoewel tsaar Pieter I die ryk eers amptelik ná die Verdrag van Nystad (1721)
geproklameer het, meen sommige geskiedkundiges dat dit eintlik ontstaan het toe
Pieter I die troon vroeg in 1682 bestyg het.

Die administratiewe grense van Europese Rusland, Finland uitgesluit, het rofweg
die natuurlike grense van die Oos-Europese vlaktes gevolg. In die noorde het dit
die Arktiese Oseaan ontmoet (die eilande van Nowaja Semlja, Kolgoejef en
Waigatsj het ook daartoe behoort), maar die Karasee is as deel van Siberië
beskou. In die ooste was daar die ryk se Asiatiese heerskappye: Siberië en die
Kirgisiese steppe; albei was egter deur die Oeralgebergte, die Oeralrivier en
die Kaspiese See van die Russiese Ryk geskei. Die administratiewe grens het
egter gedeeltelik gestrek tot aan die Siberiese hang van die Oeralgebergte in
Asië. In die suide was daar die Swartsee en die Kaukasus; laasgenoemde is deur
die Manitsj-laagte van die ryk geskei. Dié laagte het in Post-Plioseense tye die
See van Azof met die Kaspiese See verbind. Die westelike grens was suiwer
konvensioneel: dit het die skiereiland van Kola gekruis vanaf die Varangerfjord
tot by die Golf van Botnië; daarvandaan het dit gestrek tot by die Koerse
strandmeer in die Suidelike Oossee en daarvandaan tot by die mond van die Donau.
Uit die Donau het dit in ’n sirkelvorm na die Weste geswaai om Pole te omarm en
Rusland van Pruise, Oostenrykse Galisië en Roemenië te skei.



https://af.wikipedia.org/wiki/Patent

'n Patent is 'n stel uitsluitlike regte wat deur die staat aan 'n persoon
toegeken word vir 'n vaste tydperk in ruil vir die beheerde, openbare
bekendmaking van sekere besonderhede van 'n toestel, tegniek, proses of
samestelling van materiale (wat as 'n uitvinding bekend staan) wat nuut is,
innoverend en nie voor-die-hand-liggend is nie en bruikbaar is of
nywerheidstoepassings het.

Die uitsluitlike regte wat aan die patenthouer gegee word is die reg om ander te
verhoed om die patent waarop aanspraak gemaak word te maak, gebruik, te verkoop,
aanbiedinge tot die verkoop daarvan te maak of dit in te voer. Die regte wat aan
die patenthouer toegeken word sluit nie noodwendig die reg in om die uitvinding
self te maak, te verkoop of te gebruik nie. Die patenthouer mag byvoorbeeld eers
aan ander wette en regulasies voldoen alvorens hy kan gebruik maak van die
uitvinding. 'n Farmaseutiese maatskappy mag byvoorbeeld 'n patent op 'n nuwe
medikasie verkry maar sal dit nie aan die mark kan bekend stel sonder die nodige
wetlike toestemming soos deur 'n betrokke land se wette voorgeskryf word nie. 'n
Uitvinder kan ook byvoorbeeld moontlik 'n patent verkry vir 'n verbetering tot
'n spesifieke soort laser, maar nie die nuwe ontwerp kan verkoop of vervaardig
sonder 'n lisensie (toestemming) van die eienaar van 'n vroeëre breër patent wat
alle lasers van die soort dek nie.

Die term "patent" vind sy oorsprong in die Latynse woord patere wat beteken om
te "oop te maak" (d.w.s. openbaar te maak).

Daar bestaan drie hoofregverdiginge vir die toekenning van patente. Eerstens,
ooreenkomstig die oorspronklike definisie van die term "patent", word daar
geredeneer dat patente die openbaarmaking van innovasies bevorder en aanmoedig
en sodoende in die openbare belang is. As uitvinders nie die wetlike beskerming
van patente geniet het nie, sou hul moontlik verkies het om hul uitvindings
geheim te hou. Die toekenning van patente maak die besonderhede van nuwe
tegnologie aan die publiek beskikbaar sodat dit uitgebuit kan word deur enigeen
nadat die patent se beskermingstydperk verstryk het of vir verdere verbetering
deur uitvinders (wat hierdie verbeteringe op hulle beurt kan patenteer). Verder
verseker die openbare rekord dat die patenthouer se idee nie aan die mensdom
verlore gaan wanneer die patent se termyn verstryk nie.

Tweedens word daar algemeen geglo dat patente mense aanspoor tot ekonomies
doeltreffende navorsing en ontwikkeling (N&O). Baie groot moderne korporasies
het jaarlikse begrotings van honderde- of selfs biljoene Rande. Sonder
patentbeskerming sou die spandering op N&O betekenisvol minder gewees het of
dalk selfs glad nie eers bestaan het nie, wat die moontlikhede vir tegnologiese
vooruitgang of -deurbrake ernstig sou kortwiek. Korporasies sou minder geneë
wees om geld op N&O te spandeer as derde party vry sou wees om enige gevolglike
ontwikkelinge uit te buit. Hierdie tweede regverdiging is nou verwant aan die
basiese beginsels wat die grondslag vorm van eiendomsreg (waarom 'n huis bou as
iemand anders vry is om daar in te trek?).

Derdens glo baie dat patentregte ander maatskappye of indiwidue aanspoor om
alternatiewe te ontwikkel om gepatenteerde uitvindings te omseil en sodoende
word nuwe alternatiewe tegnologieë ontwikkel wat anders nooit ontwikkel sou word
nie.

Daar is egter argumente wat patentregte teenstaan. Die toeken van 'n patent gee
aan die patenteienaar 'n "negatiewe reg" omdat hy of sy ander mededingers wettig
kan verhoed om die uitvinding te gebruik, selfs al het die mededinger dieselfde
uitvinding onafhanklik ontwikkel. Sommige mense glo dat die aansporing wat
patente bied nie noodsaaklik is vir die skep van nuwe uitvindings nie en dat die
aansporings wat die markkragte bied meer as voldoende is. In die geskiedenis is
daar vele voorbeelde waar patente deur heersers aan partye toegeken het wat nie
vir uitvindings verantwoordelik was nie met die uitsluitlike doel om voordeel
daaruit te trek. Ander glo dat patente mededinging onderdruk en lei tot hoër
pryse, laer kwaliteit en tekorte.

'n Meer subtiele probleem met patentregte is deur die regsgeleerdes Professors
Michael Heller en Rebecca Eisenberg voorgestel in 'n artikel wat hulle in 1998
in die tydskrif Science geskryf het. Die professore het gepostuleer dat nuttige
uitvindings wat op vroeëre gepatenteerde uitvindings bou ontmoedig kan word deur
die hoë transaksie kostes voortvloeiend uit die onderhandelinge met sulke
patenthouers. Volgens Heller en Eisenberg, kan intellektuele eiendomsregte so
breedweg gefragmenteerd raak dat niemand dit effektief kan benut nie. As 'n
moontlike voorbeeld identifiseer die professore terapeutiese proteïene en
genetiese diagnostiese toetse wat verskeie gepatenteerde geenfragmente vereis.
Om dit met tradisionele eiendomsreg te vergelyk kom dit daarop neer dat ses
verskillende partye byvoorbeeld 'n huis se twee slaapkamers, sy sitkamer,
kombuis, eetkamer en badkamers besit — die nut van die huis sou dus vermors wees
tensy die partye 'n ooreenkoms kan bereik waar óf elkeen toegelaat word om die
ander se area in die huis te kan gebruik óf dat een van die partye die
eienaarskap van die huis in sy geheel oorneem.

Omdat dit baie moeilik is om die voordele en nadele van patentregte te balanseer
is daar 'n voortdurende debat oor die mate waartoe patentregte toegestaan
behoort te word. Hierdie omstredenheid kan gesien word in die verskillende
maniere waarop verskillende regsgebiede besluit om patente toe te ken. Die
afgelope tyd kan 'n wêreldwye aanvaarding en aanvulling tot die bestek van
patentregte waargeneem word, soos blyk uit die WHO se Ooreenkoms oor die
Handelsverwante Aspekte van Intellektuele Eiendomsregte.

'n Moderne patent verskaf die reg om ander uit te sluit van die maak, gebruik,
verkoop, aanbied vir verkoop of die invoer van die gepatenteerde uitvinding. Oor
die algemeen kan patente slegs afgedwing word deur burgerlike regsgedinge.
Lisensie-ooreenkomste rondom patente is uiteraard kontrakte waarin die eienaar
van die patent (lisensieverskaffer) toestem dat die lisensiehouer van die
uitvinding gebruik kan maak sonder dat 'n regsgeding teen hom aanhangig gemaak
word deur die eienaar vir inbreuk op sy patenteregte. Party regerings behou die
reg voor om patente op te skort of te kanselleer soos hulle goed dink.

'n Patentaansoek vir 'n nutspatent in die Verenigde State (teenoor 'n
ontwerp-patent), moet na behore beskryf hoe 'n uitvinding gemaak en gebruik word
en moet ook die aanspraak beskryf op so 'n wyse dat die besonderhede van die
uitvinding uitgewys word en die bestek van die onderwerp waarvoor eksklusiewe
regte gevra word definieer. Die eksklusiewe regte word dan beperk tot die bestek
soos in die patentaansoek uiteengesit is. Patentaansprake neem tipies die vorm
aan van 'n lang selfstandige naamwoordfrase, bv:

Elke woord in 'n aanspraak word beskou as 'n "element" of "beperking" van die
aanspraak. Ten einde iemand in die hof te kan uitsluit van die gebruik van die
gepatenteerde uitvindsel, moet die patenthouer aan die hof bewys dat dit wat die
ander persoon gebruik by die bestek van ten minste een van die aansprake in die
patent val.

As 'n uitvinder 'n bestaande gepatenteerde ontwerp vir 'n muisval neem en 'n
nuwe eienskap daarby voeg om 'n verbeterde muisval te skep en 'n patent op die
verbetering verkry, kan hy of sy slegs die verbeterde muisval wettiglik
vervaardig met toestemming van die oorspronklike patenthouer, met die aanname
dat daardie oorspronklike patent nog geldig is.

Aan die ander kant, kan die eienaar van die verbeterde muisval die oorspronklike
patenthouer verhoed om van die verbetering gebruik te maak. In hierdie geval
gaan patenteienaars dikwels kruislisensiëringooreenkomste aan.

'n Kwessie wat dikwels verkeerd verstaan word is dat 'n patent 'n reg aan die
patenthouer verleen om die beskermde uitvinding te gebruik nie (ten minste nie
outomaties nie). Daar kan byvoorbeeld een of meer voorafgaande patenthindernisse
bestaan wat die gebruik daarvan verhoed (Dit is dikwels die geval, waar 'n nuwe
uitvinding 'n verbetering is van 'n bestaande breër gedefinieerde gepatenteerde
tegnologie). 'n Patent kan dus as 'n negatiewe reg gesien word wat die eienaar
kan gebruik om te verhoed dat mededingers 'n betrokke uitvinding gebruik, maar
nie noodwendig die reg verleen om die patent self te gebruik nie.

Alhoewel patente uit hul aard gebiedsgebonde is, bestaan daar tans verskeie
betekenisvolle internasionale verdrae wat van die belangrike aspekte van
patentereg bepaal.

Die belangrikste hiervan is die Wêreldhandelsorganisasie se TRIP Ooreenkoms,
waaraan bykans alle lande deelneem. Die Verenigde State, die lande van die
Europese Unie en Japan is lede van al die belangrikste ooreenkomste. Dit het
daartoe aanleiding gegee dat patentereg wêreldwyd geharmoniseer is, veral in die
laaste dekade van die 20ste eeu tot op hede.

Ten spyte van hierdie harmonisering is die patentereg in die V.S.A steeds in
baie opsigte uniek in verskeie belangrike opsigte. Die grootste verskil is dat,
as twee mense aansoek doen vir dieselfde uitvinding, ken die V.S.A se stelsel
dit toe aan die eerste om uit te vind, terwyl in die res van die wêreld dit
toegeken word aan die eerste aansoeker. 'n Ander unieke aspek van die V.S.A se
patentereg is dat 'n uitvinder 'n een jaar grasieperiode het na verkoop of
publikasie van die uitvinding om 'n aansoek om 'n patent in te dien, terwyl
patenteregte in die meeste ander lande verloor word as 'n aansoek nie op lêer is
ten tye van die eerste openbaarmaking, publikasie of verkoop van die uitvinding
nie.

Soos hierbo genoem het patente 'n gebiedsgebonde aard. Dus om patente in
verskeie lande te verkry is dit nodig om in elke land of streek waar 'n patent
verlang word aansoek te doen. Die Patentsamewerkingsooreenkoms laat aansoekers
egter toe om aanvanklik 'n enkele internasionale aansoek in te dien, wat dan
later in afsonderlike lande en streke ingedien kan word. Op soortgelyke wyse is
daar in Europa, 'n enkele patentaansoekprosedure wat beskikbaar is deur die
Europese patentekantoor. 'n Suksesvolle aansoek vir 'n Europese patent lei tot
'n groep nasionaal afdwingbare patente (soveel as 36) eerder as 'n enkele patent
wat dwarsoor Europa geldig is. So 'n Europawye patent of Gemeenskapspatent word
al sedert die 1970's in die Europese Unie bespreek maar geen vordering is nog in
die verband gemaak nie.

Baie internasionale verdrae is ontwerp om 'n mate van erkenning aan
aansoekdatums te verleen vir aansoeke wat in ander lande ingedien is. In hierdie
verband is die belangrikste verdrag die Parys Konvensie wat terugdateer tot
1883.

Tipies word uitvinders een jaar (die prioriteitsjaar) vanaf die indien van 'n
aansoek in 'n eerste land toegestaan om die aansoek in ander lande in te dien.

'n Patentaansoek word gewoonlik voorberei deur 'n professionele agent, wat as 'n
patenteprokureur bekend staan, wat dan die aansoek by die patentekantoor indien.

Die persoon wat om die patent aansoek doen hoef nie noodwendig die uitvinder te
wees wat die uitvinding geskep op uitgedink het nie. In die Verenigde State moet
'n patent egter onder die naam van die uitvinder of uitvinders ingedien word, al
kan die aansoek aan 'n ander party toegewys word soos byvoorbeeld die werkgewer
van die uitvinder. By die patentekantoor sal 'n ondersoeker die uitvinding se
patenteerbaarheid oorweeg en of dit andersins voldoen aan die vereistes vir 'n
toekenning.

Sommige lande het nie 'n formele oorsigproses vir patentaansoeke nie terwyl
ander die gevolgtrekkings van ander patentekantore aanvaar. Kleiner lande soos
België en Nederland staan 'n patent bykans outomaties toe met minimale
ondersoeke. In teenstelling daarmee stel die Verenigde State se kantoor vir
Patente en Handelsmerke, die Japannese Patentekantoor en die Europese
Patentekantoor streng vereistes.

Die standaard vir watter soort materiaal patenteerbaar is, is in die meeste
lande 'n mensgemaakte uitvinding wat nuut, nuttig en nie voor die hand liggend
is nie. Sommige lande sluit spesifieke kategorieë uitvindings uit. Onder die
Europese Konvensie op Patente is sagteware byvoorbeeld nie patenteerbaar nie.
Bykans alle lande verbied patente op wiskundige vergelykings, abstrakte idees,
wette van die natuur ensovoorts.

Die patenteerbaarheid van sagteware (en besigheidsmetodes) is wêreldwyd 'n
omstrede kwessie. Gevallereg in die Verenigde State laat patente toe vir
sagteware en besigheidsmetodes. Rekenaarprogramme is egter nie op sigself
patenteerbaar in Europa nie al bestaan daar wel uitvindings wat sagteware
gebruik wat gepatenteer is.

Patente wat verband hou met natuurlike verbindings (bv. stowwe wat in die
reënwoud gevind word) asook medisynes, mediese behandelingstegnieke en genetiese
reekse is ook omstrede. Daar bestaan betekenisvolle verskille en teenstrydighede
in die hantering van hierdie onderwerpe. In die V.S.A kan byvoorbeeld 'n patent
vir snykundige metodes verkry word maar 'n mediese praktisyn mag nie verhoed
word om die snykundige metode te gebruik nie.

'n Uitvinding is nie nuut as daar 'n bestaande toestel is of 'n toestel of
proses wat reeds aan die publiek openbaar gemaak is nie wat reeds al die
elemente van 'n aanspraak bevat nie. Die identifisering van so 'n vakstand deur
die ondersoeker van die patent word verrig deur 'n literatuurondersoek (tegniese
joernale, gepubliseerde patentaansoeke en toegekende patente en so meer) wat die
besondere patent se aansoekdatum voorafgaan.

Die maksimum moontlike termyn van 'n toegekende patent (met die aanname dat die
vereiste jaarlikse hernuwingsfooie betaal word) is normaalweg om en by 20 jaar
vanaf die aansoekdatum. Die TRIPS ooreenkoms vereis dat lidstate van die
Wêreldhandelsorganisasie ten minste 'n soortgelyke termyn moet toestaan onder
normale omstandighede. Verder is daar ook soms 'n ander vorm van beskerming in
sommige lande beskikbaar soos byvoorbeeld in die Europese Unie kan 'n
aanvullende beskermingsertifikaat verkry word vir medisinale- en
plantbeskermingsprodukte waar 'n lang vertragingsperiode kan voorkom as gevolg
van burokratiese rompslomp.

Daar is verder 'n groep mense wat glo dat enige vorm van intellektuele eiendom,
insluitend patente, meer skade doen as wat dit voordele inhou en van hulle noem
hulself info-anargiste.

Die eerste patentewet was 'n Venisiese Verordening van 1474 waar die Republiek
van Venisië 'n dekreet uitgevaardig het waarvolgens nuwe en vindingryke
toestelle wanneer dit in gebruik geneem word slegs beskerming teen nabootsers
kon ontvang indien dit aan die owerhede bekend gemaak is. Engeland het gevolg
met die wet op Monopolieë van 1623 onder Koning James die Eerste. Voor die tyd
het die koning 'n ope brief (letters patent) uitgegee wat aan 'n persoon 'n
monopolie gegee het om sekere goedere te verskaf of te vervaardig. Die eerste
hiervan is deur Henry die Sesde van Engeland in 1449 uitgevaardig aan 'n Vlaamse
man wat aan hom die 'n monopolie verskaf het op die vervaardiging van
brandskilderglas.



https://af.wikipedia.org/wiki/Panamakanaal

Die Panamakanaal (Spaans: Canal de Panamá) is 'n kanaal van 82 km lank wat deur
die Ismus van Panama sny en die Atlantiese en Stille Oseane in Sentraal-Amerika
verbind. As gevolg van Panama se S-vorm lê die Atlantiese Oseaan wes van die
kanaal en die Stille Oseaan oos daarvan, die omgekeerde van die gebruiklike
oriëntasie van hierdie oseane tot land in die Amerikas. Panama se hoofstad,
Panama-stad, is net oos van die kanaal se suidelike ingang geleë. Aan die
noordelike einde in die Karibiese See is Colón geleë.

Reeds in die sestiende eeu is daar al gespekuleer oor die bou van die kanaal,
maar dit is eers 400 jaar later voltooi toe die kanaal geopen is op 15 Augustus
1914. As gevolg van die Eerste Wêreldoorlog se uitbreek is die openingseremonie
eers in 1920 gehou. Sedertdien word die kanaal deur ongeveer 12 000 skepe per
jaar gebruik. Dit neem 'n skip sowat nege ure om van een punt na die ander te
vaar en sedert die kanaal geopen is, het ongeveer 800 000 skepe die kanaal
gebruik. Tussen 2007 en 2016 is die kanaal uitgebrei.



https://af.wikipedia.org/wiki/Paarl

Die Paarl is naas Kaapstad en Stellenbosch een van die drie oudste Europese
nedersettings in Suid-Afrika. Die dorp het 112 000 inwoners in 2011 gehad en lê
in die provinsie Wes-Kaap, sowat 60 kilometer noordoos van Kaapstad, aan die
oewers van die Bergrivier en 132 meter bo seevlak. Paarl is die grootste dorp in
die Kaapse Wynlande-distriksmunisipaliteit en is bekend vir sy roemryke
geskiedenis en pragtige natuurskoon.

Die Paarl lê in die Kaapse winterreënstreek en sowat 80% van die jaarlikse
reënval (700 millimeter) word gedurende die wintermaande aangeteken. Die
Paarlberg beskik oor 'n geologiese besonderheid. Die reusagtige granietrots word
deur drie geronde dagsome gevorm – dit is die grootste granietdagsoom ter wêreld
en een van die min berge in Suid-Afrika wat tot 'n nasionale gedenkwaardigheid
verklaar is. Dit is ook die tweede grootste dagsoom naas die sedimentêre Uluru,
voorheen bekend as Ayers Rock, in Australië.

Gedurende 1657 was die fiskaal Abraham Gabbema op soek na nuwe vleisbronne vir
die nedersetting aan die Kaap die Goeie Hoop, toe hy 'n reusagtige granietrots
ontdek het, wat ná 'n reënstorm in die sonskyn geblink het. Hy het dit Diamandt
ende Peerlebergh genoem.

In 1687, net 35 jaar nadat Jan van Riebeeck in Tafelbaai voet aan wal gesit het,
het die destydse Kaapse goewerneur Simon van der Stel die eerste 23 plase aan
die oewer van die nabygeleë Bergrivier aan vryburgers toegeken. 'n Jaar later,
in 1688, het ook Franse Hugenote-vlugtelinge plase in die gebied ontvang. Vyf
Franse gesinne is landgoedere teen die hang van die Paarlberg toegeken: Jean
Clouden op De Hoop, Gabriel le Roux op La Concorde, Isaac Taillefer op Picardie,
Jean Taillefer op Laborie, en Pierre Viviers op Nantes. Die vrugbare bodem en
die Mediterreense-tipe klimaat van die gebied het geblyk om uiters geskik vir
landbou te wees. Die setlaars het boorde, groentetuine en veral wingerde
aangeplant. Die granietgrond van die omgewing was veral 'n seën vir die wynbou
aangesien wingerde hier baie goed geaard het.

Die eerste nuus oor die Kaapse wyne, wat ook oorsee vinnig gewild geraak het,
het reeds in die jaar 1711 versprei. Ingevolge Napoléon Bonaparte se seeblokkade
in die begin van die 19de eeu was Franse wyne onverkrygbaar in Engeland, en die
Kaapse wynbedryf het 'n ongekende uitbreiding beleef om in die Engelse mark se
behoeftes te voorsien.

Die Paarl was die eerste dorp in Suid-Afrika waar 'n Afrikaanse koerant verskyn
het. Di Patriot, wat aanvanklik hoofsaaklik oor kulturele sake verslag gedoen
het en tegelykertyd 'n poging aangewend het om die Afrikaanse taal met sy eie
fonetiese spelling te bevorder, is die eerste keer op 15 Januarie 1876 uitgegee.

Munisipaliteit (1) — Die munisipale raad het in 1905 'n dorpswapen aanvaar wat
ds Adriaan Moorrees aangebied het. Dit was die familiewapen van Hendrik van
Reede van Drakenstein na wie die Drakensteingebied vernoem is : In silwer, twee
hoekige swart dwarsbalke. Die skildhouers was twee goue griffioene, die helm is
met 'n goue kroon oortop, en die wapenspreuk was "Pour le salut public".
Blykbaar was die kleure van die wapen later na silwer dwarsbalke op 'n blou
agtergrond verander.

Munisipaliteit (2) — Die wapen is in 1950 hersien en heraldies verbeter, en in
1951 deur die Engelse College of Arms aan die munisipaliteit verleen. Die nuwe
wapen was: In silwer, twee hoekige dwarsbalke van swart, elk belaai met twee
perels van natuurlike kleur. Die helmteken was 'n uitkomende rooi griffioen met
blou vlerke wat 'n tros druiwe in sy voorpote vashou; die skildhouers was twee
rooi griffioene met blou vlerke besaai met goue fleurs-de-lis; en die
wapenspreuk was "Pour le salut du peuple". Die afgetrede hoofargivaris Colin
Graham Botha het die wapen herontwerp.

Die wapen is in 1955 by die Kaapse Provinsiale Administrasie geregistreer, in
1967 deur die provinsiale administrateur weer aan die raad verleen, en in 1969
by die Buro vir Heraldiek geregistreer.

Afdelingsraad — Paarl se afdelingsraad (d.w.s die plaaslike owerheid vir die
landelike gebiede buite die dorpsgrense) het in 1978 'n wapen by die Buro
geregistreer: In silwer, twee versmalde hoekige dwarsbalke van swart, oor alles
heen 'n rooi paal belaai met 'n gestengelde en geblaarde druiwetros van goud, bo
en onder vergesel van 'n perel van natuurlike kleur. Die helmteken was 'n goue
fleur-de-lis, en die wapenspreuk "Animus et fata".

Mbekweni — Die Swart woongebied Mbekweni se dorpskomitee het in 1989 'n wapen by
die Buro geregistreer: Kepersgewys verdeel, rooi en groen, 'n goue gebroke
keper, op die middelpunt 'n silwer knopkruis. Die helmteken was 'n groen
muurkroon, en die wapenspreuk "Uxolo nempumelelo".

Die gunstige ligging naby die N1 nasionale pad, wat Kaapstad met Johannesburg
verbind, die spoorlyn na die noordelike provinsies en die metropolitaanse gebied
van Kaapstad met sy internasionale lughawe en Tafelbaaihawe het verseker dat die
Paarl tot een van die grootste nywerheidsentrums in die Wes-Kaap ontwikkel het.

As die Kaapse landbouhoofstad beskik die Paarl oor voedsel- en
tabakverwerkingsfabrieke.

Soos talle dorpe in die Kaapse Wynland, is die Paarl 'n welvarende gemeenskap
met statige Kaapse huise in puik toestand, pragtige tuine en strate wat deur ou
eikebome omsoom word. Die Strooidakkerk in Hoofstraat is op 28 April 1805 deur
die NG gemeente Paarl ingewy. Dit is die oudste kerkgebou in die land.

Die Oude Pastorie in Hoofstraat, wat in 1786 opgerig is, is een van die mooiste
voorbeelde van die Kaaps-Hollandse argitektuur en huisves 'n museum met 'n
versameling antieke meubels, silwer- en koperware.

Die feit dat Paarl die bakermat van die Afrikaanse Taalbeweging is, maak dit
besonder aantreklik. In 1869 word in die plaaslike Gimnasiumsaal, wat ook die
geboortehuis van die bekende digter en Bybelvertaler J.D. du Toit (Totius) is,
die eerste Afrikaanse Taalkongres gehou.

In weerwil van die destydse regering se verengelsingbeleid, vergader agt mans op
14 Augustus 1875 in die eetkamer van die Huis Gideon Malherbe, die huidige
Afrikaanse Taalmuseum, vir 'n geheime samespreking: Gideon Malherbe, 'n
welgestelde boer en eienaar van die huis, Arnoldus Pannevis, die joernalis D.F.
du Toit, die predikant S.J. du Toit, "Dokter" D.F. du Toit, die drukker Petrus
Malherbe, C.P. Hoogenhout, 'n Nederlandse immigrant, en August Ahrbeck. Hulle
word die stigterslede van die Genootskap van Regte Afrikaners (GRA).

Die Patriotgebou in Hoofstraat huisves vir enkele jare die drukkery van die GRA,
asook 'n boekwinkel. Ds. S.J. du Toit, bekende leier van die GRA en redakteur
van die eerste Afrikaanse nuusblad, Die Afrikaanse Patriot, bewoon die huis van
1889 tot 1904.

Vir taalkenners en belangstellendes is 'n toeristeroete ingestel. Die Afrikaanse
Taalroete het die Paarl en Daljosafat as sy spil, en daar is talle plase en
geboue in die gebied, waarin belangrike taalstryders gewoon het. Die Afrikaanse
Taalmonument teen die hange van die Paarlberg is deur Jan van Wijk ontwerp en in
1975 opgerig. Dit herinner aan die gebeure rondom die tydperk van die
taalstryders.

Paarl is ook die sentrum van die Suid-Afrikaanse wynbedryf; hier is die setel
van die Koöperatieve Wijnbouwers Vereeniging van Zuid-Afrika (KWV), wat in 1918
gestig is. Die KWV het hier 'n aantal groot wynkelders laat oprig.

Die omgewing van Paarl lok met voetslaanpaaie, die Paarlse Wynroete met die
Nederburglandgoed en uitstekende restourante vele toeriste. Die Laborielandgoed
naby Paarl beskik oor 'n versameling Kaap-Hollandse meubels en glasies.



https://af.wikipedia.org/wiki/Noors

Noors (norsk [nɔʁsk] of [nɔʃk]) maak deel uit van die Noord-Germaanse tak van
die Indo-Europese taalfamilie en word deur sowat 4,7 miljoen mense as moedertaal
gepraat, veral in Noorweë waar dit ook as ampstaal dien.

Bokmål/Riksmål, waarna in die omgangstaal dikwels onpresies as Norsk ("Noors")
verwys word, word deur tussen 85 en 90 persent van die Noorse bevolking as
skryftaal gebruik en het in taalkundige opsig aanvanklik geen selfstandige taal
gevorm nie, maar was eerder 'n variant of dogtertaal van Deens wat eers
geleidelik by die oorspronklike Noorse woordeskat, spelling en
uitspraakgewoontes aangepas is. Riksmål is 'n nie-amptelike variant wat baie
ooreenkomste met die gematigde Bokmål toon – dit staan in die tradisie van die
Deens-Noorse literatuur en is minder aangepas by die oorspronklike Noorse
dialekte.

Nynorsk toon daarenteen meer ooreenkomste met die Wes-Skandinawiese tale Faroëes
en Yslands as Bokmål, Deens en Sweeds. Nynorsk word deur tussen 10 en 15 persent
van die Noorse bevolking as skryftaal gebruik. Ten spyte van die voorsetsel Ny-
("Nieu-") is Nynorsk of Nieu-Noors die ouere van die twee amptelike Noorse
taalvariante.

Die twee variante Bokmål en Nynorsk bevat 'n groot aantal elemente wat ook in
die Sweedse taal voorkom. Noorweërs, Dene en Swede kan mekaar in die algemeen
goed verstaan.

Die huidige Skandinawiese tale Noors, Sweeds, Deens, Yslands en Faroëes het
almal uit Oud-Nordies ontwikkel, 'n Noord-Germaanse taal of groep van dialekte
wat sowel Oud-Noors asook Oud-Yslands ingesluit het. Taalkundiges gebruik
gewoonlik 'n chronologie wat die ontwikkeling van Noors in drie fases verdeel:

Hierdie chronologiese indeling baseer in die algemeen op taalkundige kenmerke:
Oud-Noors (Noors: Norrønt) is nog 'n klassieke sintetiese taal met 'n meer
ingewikkelde grammatika, terwyl die moderne Noorse taal al die analitiese
karakter het wat in die Noorse dialekte reeds in die 16de eeu ontwikkel het,
maar eers met die standaardisering van die Noorse skryftaalvariant Nynorsk
omstreeks 1850 ingang tot die kultuurtaal gevind het. Middel-Noors was
daarenteen die taalvorm van 'n oorgangsfase wat deur sterk variasies en
fluktuasies in sy geskrewe tekste, asook groot invloede vanuit Deens gekenmerk
was.

Die spreektaal was heel waarskynlik al voor 1300 aan taalkundige prosesse
onderhewig wat sy latere analitiese struktuur bevorder het, alhoewel hierdie
veranderings nie gelyktydig orals in Noorweë plaasgevind het nie. Oud-Noors is
as 'n skryftaal al vroeër en op 'n groter skaal gebruik as byvoorbeeld Oud-Deens
of Oud-Sweeds – die eerste manuskripte het in die 11de eeu ontstaan. Die oudste
tekste wat bewaar gebly het dateer egter uit die 12de eeu.

Vanweë sy skryftaalfunksie is Oud-Noors – net soos byvoorbeeld moderne Engels –
al in 'n vroeë stadium van sy ontwikkeling gestabiliseer, en hierdie behoudende
taalvorm het die taalveranderinge wat in die spreektaal nog aan die gang was nie
meer weerspieël nie. Hierdie skryftaalvorm is nogtans tot by die middel van die
14de eeu gebruik.

Vanaf hierdie tydstip het die taal geleidelik tot Middel-Noors met sy
impressionistiese skryfwyse ontwikkel. Op hierdie stadium het die politieke
gebeure as gevolg van Denemarke se oorheersing ook hul stempel op die Noorse
taal begin afdruk. Kenmerkende Noorse skryfwyses het nog tot by die jaar 1525
voorgekom toe Deens die inheemse taal volledig begin vervang het. Toe Latyn as
gevolg van die Lutherse Reformasie in 1536 sy rol as kerktaal kwytgeraak het,
het Deens sy funksie oorgeneem. Die Deense Bybelvertaling van koning Christiaan
III is ook in Noorweë ingevoer en eers in die moderne tyd in Noors vertaal.
Slegs ou Noorse tekste wat die oorspronklike Noorse wette behandel en uit die
13de eeu dateer het, was in die periode ná 1536 nog in gebruik en is omtrent
1600 deur Deense tekste vervang.

Die taal van die Noorse hoërklas het ten opsigte van sy uitspraak grotendeels op
die spelling baseer en het foneties by die Noord-Skandinawiese dialekte
aangesluit, terwyl alle ander kenmerke aan Deens ontleen was. Vanweë sy
uitspraak het hierdie variant meer ooreenkomste met die Deense spelling getoon
as die gewone Deense spreektaal wat deur 'n sterk verskil tussen sy behoudende
Middeleeuse spelling en sy moderne uitspraak gekenmerk word.

Die taalsituasie het ook ná die afskeiding van Noorweë in 1814 nie verander nie,
alhoewel dit in 'n toenemende mate as onbevredigend ervaar is. Net soos ander
dele van Europa het ook Skandinawië in hierdie periode onder die indruk van die
Romantiese beweging gestaan wat onder meer die nou verbintenis tussen 'n volk en
sy taal beklemtoon het. Die manier waarop Noorweë sy taalkundige selfstandigheid
sou kon herstel is in die tydperk tussen 1830 en 1860 openbare debatte bespreek.

Die taalkundige outodidak Ivar Aasen (1813–1896) het in die 1840's meer as vier
jaar lank in Suid-Noorweë rondgereis om navorsing oor die plaaslike dialekte te
doen. Die vergelykende studie, wat Aasen vervolgens gepubliseer het, het die
basis van die Noorse dialektologie geword. Aasen het gebruik gemaak van metodes
wat deur internasionaal bekende taalkundiges soos Rasmus Rask en Jacob Grimm
ontwikkel is en 'n moderne skryftaalvariant van Noors ontwikkel wat op sy
bevindinge in Suid-Noorweë berus het. Sy grammatika (1864) en sy woordeboek
(1873) het die basis van Nynorsk, een van die huidige twee amptelike Noorse
standaardskryftale. geword.

Die tweede metode wat ingespan is om 'n Noorse standaardskryftaal te ontwikkel
was minder opspraakwekkend, maar nogtans omstrede en het die gebruik van die
Deense skryftaal behels wat volgens die taalnorme van die stedelike hoërklas aan
Noorse uitspraakgewoontes aangepas en met inheemse woorde verryk is. Hierdie
metode is nou verbind met sy bekendste aanhanger in die 19de eeu, die onderwyser
Knud Knudsen (1812–1895). Die skryftaalvariant, wat sodoende geskep is, is deur
Knudsen en sy aanhangers Dansk-Norsk of Deens-Noors genoem en het die basis van
die moderne Bokmål gevorm, die tweede amptelike skryftaalvariant van Noors.

Die Noorse taalstryd, wat nou ontwikkel het, was aanvanklik 'n wedstryd tussen
die praktiese toepassings van die twee metodes en die taalvariante wat hieruit
voortgespruit het. Die stryd het omstreeks 1880 gepaardgaande met die algemene
politieke debat oor 'n parlementêre stelsel en die unie met Swede begin
versterk. Die taalkundige vraagstuk is sodoende ook in 'n politieke lig beskou.

Nynorsk het ná die invoering van 'n parlementêre stelsel veral in landelike
gebiede gewild geraak, en die nuwe radikale parlement het in 1885 aan Nynorsk
dieselfde status toegeken wat Deens reeds geniet het. Met die uitbreiding van
die elementêre onderwys kon leerders vanaf 1892 Nynorsk as hulle onderwystaal
kies. Tot by die jaar 1920 is Nynorsk in die meeste gebiede van Wes-Noorweë
asook die valleie in die binneland, in groot dele van Trøndelag en ander streke
as onderwystaal ingevoer. In Wes-Noorweë en die binnelandse valleie het Nynorsk
vandag nog steeds die meeste aanhangers, terwyl dit in ander gebiede geleidelik
deur Bokmål verdring word.

Die groot stede en dorpe het net soos die digbevolkte suidooste van die land die
voorkeur aan Bokmål gegee wat met twee spellinghervormings in die jare 1907 en
1917 beter by die Noorse spreektaal aangepas is. Bokmål is sedertdien sowel in
Noorweë asook in Denemarke steeds as 'n selfstandige taal beskou. In 1919 het
die eerste boek verskyn wat van Deens na Noors vertaal is.

Ondanks die snelle uitbreiding van Nynorsk het 'n meerderheid steeds die
voorkeur aan Bokmål as skryftaal gegee. Die taalstryd het die destydse politieke
lewe in Noorweë oorheers, en daar is gevolglik pogings onderneem om die twee
taalgroepe met mekaar te versoen. Aangesien die taalkundige verskille tussen die
twee skryftaalvariante nie onoorbrugbaar groot gelyk het nie, het die idee om
die twee variante in 'n enkele gemeenskaplike Noorse taal (Noors: Samnorsk) te
versmelt geleidelik gestalte gekry.

Die eerste voorstelle in hierdie verband is al in die 1880's gemaak, maar het
eers ná die eeuwisseling in 1900 meer aandag gekry. Die grootste destydse party,
die liberaal-radikale Venstre, het net soos die latere Werkersparty (Noors: Det
Norske Arbeiderparti) sy steun aan hierdie voorneme verleen. In taalkundige
opsig het die dialekte in die digbevolkte gebiede van die land baie
grondliggende ooreenkomste met albei skryftaalvariante getoon sodat hulle as die
basis vir 'n versmelting sou kon dien. Nadat enkele jare lank debatte oor die
saak gevoer is, is in die jare 1917 en 1938 ambisieuse spellinghervormings
ingestel wat op 'n versmelting van Nynorsk en Bokmål gemik was.

Nogtans het hierdie beleid ná die Tweede Wêreldoorlog 'n teenreaksie van
Bokmål-aanhangers se kant af uitgelok. In die 1950 en vroeë 1960's het die stryd
oor 'n gemeenskaplike skryftaal dus weer opgevlam, terwyl baie distrikte Nynorsk
as 'n onderwystaal laat vaar het. Net in sy Wes-Noorse hartland het Nynorsk sy
sterk posisie steeds gehandhaaf.

Terwyl die twee taalvariante ten opsigte van styl en idiome nader aan mekaar
beweeg het, is die beleid van versmelting in die 1960's vir goed of tenminste
voorlopig laat vaar, alhoewel in Bokmål in 1981 nog 'n spellinghervorming
deurgevoer is. Sowel Bokmål asook Nynorsk behels vandag verskeie tradisionele en
radikale variante waardeur hulle sowel ooreenkomste met mekaar asook met die
mees algemene dialekvorme toon.

Alhoewel daar geen sensus ten opsigte van die verspreiding van Bokmål en Nynorsk
geneem is nie, leer 15 persent van leerders in Noorweë Nynorsk as hulle eerste
skryftaal, terwyl die res Bokmål leer. Aangesien die meeste stedelike gebiede
deur Bokmål oorheers word, skakel baie gebruikers van Nynorsk na Bokmål oor
sodra hulle in hul latere lewe na 'n stedelike Bokmål-omgewing verhuis, en die
persentasie aktiewe Nynorsk-gebruikers kan dus laer wees as 15 persent.

Die Noorse dialekte geniet in Noorweë 'n hoër status as in ander Skandinawiese
lande en word in die meeste taalkontekste vrylik gebruik.



https://af.wikipedia.org/wiki/Madagaskar

Madagaskar (Frans: Madagascar, Malgassies: Madagasikara), amptelik die Republiek
van Madagaskar (Frans: République de Madagascar, Malgassies: Repoblikan'i
Madagasikara [republiˈkʲan madaɡasˈkʲarə̥]), is 'n eilandnasie in Afrika, die
grootste in die Indiese Oseaan, sowat 400 kilometer oos van die Mosambiekse kus.
Met sowat 'n half miljoen vierkante kilometer is die eiland so groot soos
Frankryk, sy voormalige koloniseerder. Die hoofstad en grootste stad is
Antananarivo wat in die sentrum van die land geleë is.

Madagaskar is in die ooste van die Mosambiekkanaal teenoor Mosambiek net suidoos
van die Comore-eilande en Mayotte asook wes van Mauritius en Réunion geleë.
Volgens oppervlakte is Madagaskar die wêreld se vierde grootste eiland en naas
Indonesië die tweede grootste eilandnasie ter wêreld.

Indien 'n mens die bruto nasionale produk van Madagaskar as 'n maatstaf gebruik,
is die eiland die vierde armste land ter wêreld. Die landbou is nog steeds die
belangrikste bron van inkomste; baie kleinboere voer net 'n bestaansboerdery.
Madagaskar, wat ook as die "eiland van speserye" bekend staan, is die vernaamste
uitvoerder van vanielje op die internasionale mark en voorsien in sowat 80
persent van die wêreld se jaarlikse behoefte. Ander belangrike uitvoerprodukte
is koffie, vis, katoenprodukte, suiker, chroom, grafiet en naeltjies. Frankryk,
die Verenigde State en Duitsland is die grootste handelsvennote.

Die toerisme is nog nouliks ontwikkel; in die jaar 2004 besoek sowat 230 000
mense die eiland, veral toeriste uit Frankryk en Duitsland. Die regering beywer
hom om die toerisme, nou die tweede grootste sektor van die ekonomie, vinnig te
ontwikkel deur veral die infrastruktuur te verbeter. Tans kan die land nog geen
groot getalle besoekers handhaaf nie; dienste soos elektrisiteit en water word
net aan sowat 'n vyfde van die bevolking verskaf. Die uitbou van die toerisme en
oprigting van hotelle sal dus net geleidelik moontlik wees.



https://af.wikipedia.org/wiki/Laos

Laos, amptelik die Demokratiese Volksrepubliek van Laos (Laosiaans: ສາທາລະນະລັດ
ປະຊາທິປະໄຕ ປະຊາຊົນລາວ Sathalanalat Paxathipatai Paxaxon Lao), is 'n
landingeslote land in Suidoos-Asië. Dié land beslaan 'n oppervlakte van
236 800 km² en 'n bevolking van 6 803 699 in 2014 gehad.

Laos is in die noordooste van Thailand, in die weste van Viëtnam, in die
suidooste van Mianmar en die Volksrepubliek van Sjina, en in die noorde van
Kambodja geleë. Die hoofstad en grootste stad is Vientiane wat aan die
Mekongrivier net noord van Thailand geleë is.

60% van die bevolking is Laote en minder as 2% is van Viëtnamese afkoms.
Daarbenewens leef sowat 180 000 Thai in Laos.

Die meeste van die mense praat Laosiaans, 'n Tai-Kadai-tale wat verwant is aan
Thai en die amptelike taal van Laos vorm. Frans is die belangrikste lingua
franca, gevolg deur Engels.

Theravada-Boeddhisme is die belangrikste godsdiens, gevolg deur klein minderhede
soos Satsana Phi en Christene.



https://af.wikipedia.org/wiki/Landbou

Landbou is 'n ekonomiese aktiwiteit waartydens voedsel, voer, vesels en ander
goedere geproduseer word deur die sistematiese aanplanting van plante en die
aanteling en bestuur van vee.

’n Bestaansboerdery is gemik op selfvoorsiening. Die boer verbou of teel net
genoeg voedsel om in sy familie se behoeftes te voorsien. ’n Tipiese
bestaansplaas het net die diere wat nodig is om die familie deur die jaar te
voed en te klee, byvoorbeeld skape, beeste, kalkoene en hoenders. Die diere kan
meesal vry loop en wei. Daar is ook ’n verskeidenheid van gewasse wat in kleiner
hoeveelhede aangeplant word soos mielies, pampoen, spinasie en marog. Die keuse
van gewasse en besluite rakende aanplantings berus hoofsaaklik op die familie se
eie behoeftes en tweedens op markpryse. 

Arm huishoudings is afhanklik vir hul voedsel van die handel, ander huishoudings
of van staatsprogramme. In die verlede het landelike huishoudings grootliks in
hul eie voedselbehoeftes voorsien, maar daar is ’n stygende neiging dat sowel
stedelike as landelike huishoudings al hoe afhankliker raak van die handel.

In dele van Afrika suid van die Sahara kan gesinne se voedseluitgawes tussen 60%
en 80% van die totale huishoudelike inkomste bedra. Bestaansboerdery kan ’n
belangrike rol speel in die verbetering van die lewenstandaard en
voedselsekerheid van landelike en stedelike families, en kan ook bydra om hoë
voedselprysinflasie te verlig. 

Kommersiële boerdery is die bedryf in Suid-Afrika wat die meeste vars water
gebruik. 

Suid-Afrika se landbou bestaan hoofsaaklik uit twee sektore: veeboerdery en
saaiboerdery. Die land is verdeel in verskillende landboustreke na gelang van
klimaat, landboupraktyke, natuurlike plantegroei en grondsoorte.

Beesboerdery word hoofsaaklik bedryf in die Oos-Kaap, dele van die Vrystaat en
KwaZulu-Natal, Limpopo en die Noord-Kaap. Nguni- en Afrikanerbeeste is inheems
en baie gewild – so ook die Bonsmara- en Drakensbergerras wat in Suid-Afrika
ontwikkel is.

Daar is ook talle boerderye waar suksesvol met bokke, perde, kamele, volstruise
en visse geteel word.

Die primêre gewasse in Suid-Afrika is graan, suiker, vrugte, katoen, tee,
aartappels, tamaties en tabak.

Graan, wat koring en mielies insluit, is die grootste aanplanting en die
meerderheid produsente is in Noordwes geleë. Die tweede grootste gewas is
suikerriet, wat uitgevoer word na Asië en Noord-Amerika, gevolg deur sonneblom.

Suid-Afrika is die grootste produseerder van mielies in die Suider-Afrikaanse
Ontwikkelingsgemeenskap. Mielies is die belangrikste bron van koolhidrate in
Suider-Afrika. Mielies word ook as dierevoer gebruik vir die braaikuiken-,
suiwel- en rooivleisbedryf. Mielies word hoofsaaklik verbou in die Vrystaat,
Noordwes, die KwaZulu-Natal Middelande en die hoëveld van Mpumalanga.

Koring word saam met mielies as ’n stapelvoedsel in Suid-Afrika verbou en was
tradisioneel verbou in die winterreënvalstreek van die Wes-Kaap, maar kan
deesdae in byna alle provinsies verbou word vanweë die aanpasbaarheid van nuwe
kweekvariëteite. Koring word gemaal tot meel en word ook in nywerheidsprodukte
of veevoer gebruik.

Suiker is ’n baie arbeidsintensiewe boerdery en omdat dit baie water benodig,
word dit in tropiese en subtropiese gebiede verbou waar dit baie reën. Dit word
geproduseer in 15 areas wat strek vanaf Pondoland in die Oos-Kaap, deur die
kusstreke en KwaZulu-Natal Middelande na die Laeveld van Mpumalanga.  Wanneer
suikerriet met die hand geoes word, word die ryp suikerriet aan die brand
gesteek sodat al die blare en onkruid wegbrand en sodoende word die oesproses
vergemaklik. Daar is egter baie boerderye wat nou groot masjiene gebruik om die
suikerriet te sny – dit word groensuikerrietinsameling genoem. In Suid-Afrika
word daar sowat 2,2 miljoen ton suiker per seisoen geproduseer. Ongeveer 60% van
die suiker word in die Suider-Afrika-streek bemark en die oorskot word uitgevoer
na die Midde-Ooste en Asië.

Sagtevrugte kom voor in die beskutte valleie van die Wes-Kaap, in die
Oos-Vrystaat, Limpopo, Noord-Kaap, Mpumalanga en Gauteng. Die verbouing van
sagtevrugte is gekoppel aan die seisoene en boere sorg dat die vrugteboorde
versorg word en die beproeiingstelsels goed beplan word. Die bome moet in die
winter gesnoei word en goeie snoeipraktyke lei tot beter gehalte vrugte. 

Daar word verskeie subtropiese gewasse in Suid-Afrika verbou wat nie as vrugte
beskryf kan word nie. Onder hierdie gewasse tel koffie, tee, katoen, peper,
gemmer en tabak.

Sitrusvrugte groei in tropiese en subtropiese klimaat waar die somers warm is en
die winters gematig. In Suid-Afrika word sitrus byna in alle provinsies verbou,
maar veral in besproeiingsgebiede in Limpopo, Mpumalanga en die Oos-Kaap.



https://af.wikipedia.org/wiki/Kopiereg

'n Kopiereg of outeursreg is 'n vorm van intellektuele eiendom wat die houer
daarvan geregtig om die kopieer en gebruik van 'n oorspronklike, kreatiewe
uiting, soos 'n literêre werk, rolprente, musikale werk of klankopname,
skildery, rekenaarprogram of 'n industriële ontwerp te beperk vir 'n
gedefinieerde tydperk. In Suid-Afrika word kopiereg gereël deur die Wet op
outeursreg en word die tydperk waarvolgens die beskerming voor geldig is
gedefinieer as 50 jaar na die eerste bekendstelling aan die publiek of 50 jaar
na die afsterwe van die outeur indien die werk nie tydens die outeur se leeftyd
gepubliseer is nie.

Die regte afdwingbaar onder kopieregbeskerming dek slegs die gebruik van
ontasbare goedere— die storie wat in 'n boek vertel word is beskerm teen
misbruik eerder as die kopie self, of die vorm van 'n beeldhouwerk eerder as die
fisiese gekerfde rots. Kopieregte beskerm nie idees nie, wat eerder die domein
van patente beslaan (indien enigsins), maar eerder die uitdrukking van die idee.
'n Kopiereg op 'n tekenprentkarakter soos bv. Mickey Muis, kan nie ander verhoed
om ook pratende muise te skep nie, maar slegs keer dat hulle nie die karakter en
kenmerke van die muis te naby kan namaak nie.

Kopiereg funksioneer soortgelyk aan patente in die sin dat hulle albei die
uitsluitlike regte toeken oor hulle onderskeie onderwerpe en wat afdwingbaar is
teen enigeen (behalwe vir 'n paar uitsonderings hieronder bespreek). Dit staan
in teenstelling met handelsmerkbeskerming, wat byna altyd slegs teen mededingers
in dieselfde mark afgedwing kan word en slegs vir beperkte kommersiële gebruike.
Verder word kopiereg- en patentbeskerming, in teenstelling met handelsmerke,
vasgestel vir 'n statutêr gedefinieerde tydperk, waartydens die kopiereg eienaar
nie noodwendig van sy werk gebruik hoef te maak om te keer dat ander dit wel
doen nie.

Na afloop van die termyn betree die beskermde werk die publieke domein en is
vrylik beskikbaar vir gebruik deur enigeen.

Wat beteken word deur die term "uitsluitlike reg" is dat die kopieregeienaar en
slegs die eienaar van die kopiereg die reg het om bostaande aksies te neem; alle
ander persone word verbied om dit te doen sonder die kopieregeienaar se
toestemming. Kopiereg word dikwels 'n "negatiewe reg" genoem, om te beklemtoon
dat dit minder te doen het met mense toestemming (bv. skrywers) te gee om iets
te doen, as wat dit te doen het met mense te verbied (bv. lesers, kykers of
luisteraars) om iets te doen d.w.s. die beskermde werk te kopieer.

Kopiereg mag toegeken, verkoop of opgesê word. Dikwels sal 'n kopiereghouer deur
middel van 'n kontrak sy kopiereg oordra aan 'n maatskappy. 'n Musikant wat 'n
opname maak kan byvoorbeeld 'n onderneming aangaan met 'n platemaatskappy waarin
hy instem om al sy kopieregte in die opnames aan die maatskappy oor te dra in
ruil vir tantième of ander voorwaardes. Die vraag mag dalk opduik oor waarom 'n
kopieregeienaar dan ooit sy regte sou opsê. Die antwoord is natuurlik dat groot
maatskappye vervaardigings- en bemarkingsvermoëns vêr buite die bereik van die
betrokke skrywer het. In die digitale era van musiek kan musiek gekopieer en
versprei word teen minimale koste oor die internet, maar plate etikette (Engels:
Record label) poog om 'n promosie- en bemarkingsdiens te lewer wat die
kunstenaar aan 'n wyer publiek bekend stel. 'n Kopiereghouer hoef egter nie
noodwendig al sy regte oor te dra nie. Sommige van die regte kan oorgedra word,
of die kopiereghouer kan 'n ander party 'n nie-uitsluitlike lisensie gee om die
werk te kopieer en te versprei in 'n bepaalde gebied.

Kopiereg sluit die uitdrukking van 'n idee in en nie die idee self nie — dit
word genoem die idee-uitdrukking verdeling. As 'n boek byvoorbeeld geskryf word
wat 'n nuwe manier beskryf om boeke in 'n biblioteek te organiseer, kan die
leser vryelik gebruik maak van die metode daarin beskryf en dit ook aan ander
verduidelik sonder om regsaanspreeklik te wees; dit is slegs die manier waarop
die oorspronklike skrywer die proses beskryf het wat deur kopiereg beskerm word.
'n Patent kan verkry word om 'n metode te beskerm. Samestellings van feite of
data kan beskerm word as die feite geselekteer en gerangskik is op 'n
oorspronklike metode, maar dit sal slegs die grootskaalse reproduksie van die
seleksie en rangskikking keer aangesien die data en feite nie self beskerm word
nie.

In sommige gevalle kan 'n idee slegs op een of 'n beperkte aantal maniere
uitgedruk word. Die uitdrukking is in sulke gevalle onbeskermd of die beskerming
is slegs beperk tot woordelikse kopiëring. In die Verenigde State staan dit
bekend as die verbindingsleerstelling (Engels: merger doctrine), omdat die
uitdrukking beskou word as sou dit onlosmaakbaar verbind te wees aan die idee.

Neem kennis dat kopiereg nie die verkoop of herverkoop van kopieë van werke
beskerm nie, op voorwaarde dat daardie kopieë gemaak is met die goedkeuring van
die oorspronklike eienaar van die kopiereg. Dit is wettig om dus byvoorbeeld 'n
boek te herverkoop wat jy aangekoop het op voorwaarde dat jy nie 'n kopie vir
jouself hou nie. In die Verenigde State staan dit bekend as die eerste verkoping
leerstelling, en is daar in die howe gevestig om die wetlike aspekte van die
herverkoop van boeke uit te klaar.

Onderhewig aan morele regte, verhoed kopiereg ook nie die eienaar van 'n fisiese
kopie van 'n werk om dit te wysig, te ontsier, vernietig ens. nie, solank as wat
die aksie nie duplisering behels nie.

Kopiereg verbied nie alle vorme van kopiëring nie. In die VSA, word die billike
gebruik leersteling in die wet opgeneem en laat reproduksie en verspreiding toe.
Die wet daar definieer nie duidelik wat billike gebruik is nie, maar gee eerder
vier nie-eksklusiwiteitsfaktore om te oorweeg vir die evaluering van billike
gebruik. Ander lande het ook wette wat die konsep van billike gebruik insluit,
maar dit word hoofsaaklik gebou deur geregtelike presedent en is swak
gedefinieer (veral in die Suid-Afrikaanse wet).

In sommige regsgebiede word daar voorsiening gemaak vir 'n sekere klas beskermde
werke (bv. musikale werke in die V.S.A) wat onderhewig is aan 'n statutêre
lisensie (wat blykbaar nie in die R.S.A. van toepassing is nie). Dit word ook 'n
verpligte lisensie genoem aangesien onder hierdie reëling enigeen wat 'n kopie
van sodanig beskermde werk wil maak dit kan kopieer sonder toestemming van die
eienaar van die kopiereg, maar moet eenvoudig die vereiste kennisgewing indien
en die voorgeskrewe fooi deur die statuut, betaal. Aangesien dit moeilik is om
die proses vir elke indiwiduele werk te volg is organisasies soos
kopieregverenigings en uitvoerende kunste-organisasies gestig. Voorbeelde
hiervan is BMI, RIAA, en MPAA wat gevorm is om die regte op baie werke op een
slag te kan verkoop. Hierdie markgedrewe oplossing omseil die statutêre
lisensies maar die beskikbaarheid van statutêre lisensies help om die prys binne
perke te hou. Dit wil sê so laag as wat die vermyding van burokratiese prosedure
dit regverdig.

Tipies moet 'n werk aan sekere minimum standaarde van oorspronklikheid voldoen
om te kwalifiseer vir kopiereg. Verskillende lande het verskillende toetse
waaraan die werk moet voldoen, al is die toets oor die algemeen nie baie streng
nie; in die Verenigde Koninkryk moet daar bewys wees van 'n mate van
'vaardigheid, oorspronklikheid en werk' wat in die werk ingesit is. Oor die
algemeen is klein hoeveelhede van dié elemente egter voldoende.

In die Verenigde State van Amerika, kan die oorspronklike eienaar van die
kopiereg die werkgewer van die eintlike outeur wees eerder as die eienaar self
as die werk 'n werk vir vergoeding is. Die Engelse reg maak voorsiening dat waar
'n werk wat deur kopiereg beskerm word en geskep is deur 'n werkgewer as deel
van sy werk, die kopiereg outomaties aan die werkgewer toegeken word.

Kopiereg word algemeen afgedwing deur die eienaar in 'n siviele hof, maar daar
bestaan ook statute wat kriminele vervolging moontlik maak. Kriminele sanksies
word algemeen gemik op ernstige vervalsingsaktiwiteite, maar mag meer algemeen
begin word noudat kopieregverenigings soos die RIAA meer en meer hulle visiere
op lêerdeling deur tuis internetgebruikers stel. Tot dusver is die meeste van
hierdie gevalle buite die hof geskik na eise van betaling van etlike duisende
dollar deur die organisasie onder die dreigement van eise. Dus bereik baie van
die sake uiteindelik selde selfs die siviele howe.

Hierdie vereiste is egter sedert 1989 in die V.S.A., byna geheel en al opsioneel
gemaak. Met die uitsondering van 'n paar lande wat steeds die kennisgewing op
die werk vereis, is die vereiste ook algemeen opsioneel behalwe waar die werke
geskep is voordat daardie land 'n lid geword het van die Berne Konvensie vir die
beskerming van literêre en artistieke werke, andersyds ook bekend as die Berne
Unie, of Berne Konvensie.

Die simbool, ©, is die Unicode simbool 00A9 in heksadesimaal, en kan in (X)HTML
ingevoer word as &copy;, &#x00A9;, of &#169;

Die uitdrukking, Alle regte voorbehou was 'n formele kennisgewing dat alle
kopieregte onder die kopieregwet behou word deur die kopiereg eienaar en dat
enige kopieregskendingwetlike vervolging tot gevolg sou hê. Dit was 'n gevolg
van die Buenos Aires Konvensie van 1910 wat vereis het dat 'n stelling oor die
reservering van regte gemaak moes word om die regte internasionaal van
toepassing te maak op lidlande van die Buenos Aires Konvensie. Terwyl die
stelling nog algemeen voorkom is die kennisgewing nou oorbodig aangesien elke
land wat lede was van die Buenos Aires Konvensie nou ook lede is van die Berne
Konvensie, wat bepaal dat kopiereg geldig kan wees sonder enige formele
kennisgewing.

In Europa, Duitsland (in 1981) en die Verenigde Koninkryk (in 1989) is wette
uitgevaardig om beskerming aan lettertipes te verleen. Die wet in die Verenigde
Koninkryk is selfs terugwerkend, dus kan ontwerpe wat voor 1989 geproduser is
ook beskerming verkry, op voorwaarde dat die kopieregtermyn nie reeds verval het
nie. Die Duitse wet is nie terugwerkend nie.

Baie Europese lande (en ander lande as 'n gevolg van die GATT Handelverwante
Intellektuele Eiendom of "TRIPS" ooreenkoms) maak voorsiening vir bykomende
morele regte vir kopiereg wat outeurs besit, soos die reg tot erkenning van
hulle werk en dat hul werk nie verkleineer mag word nie.

Terwyl regerings voorheen dikwels monopolie regte aan uitgewers toegeken het om
gedrukte werke te verkoop, het die moderne begrip van kopiereg sy oorsprong in
1710 met die Britse Statuut van Anne. Die statuut het vir die eerste keer
erkenning verleen aan outeurs en nie uitgewers nie, as die primêre bevoordeeldes
van sodanige wette en het ook beskerming verleen aan verbruikers om te verseker
dat uitgewers nie die gebruik van die werk kon beheer na dit verkoop is nie. Dit
het ook die tydperk van sodanige eksklusiewe regte tot 28 jaar beperk, waarna al
die werke die publieke domein betree het.

Die Berne Konvensie van 1886 het vir die eerste keer kopiereg erken tussen
onafhanklike, soewereine state (Kopiereg is ook voorsien deur die Universele
Kopiereg Konvensie van 1952 maar daardie konvensie is vandag slegs van
geskiedkundige belang). onder die bepalings van die Berne konvensie word
kopiereg outomaties toegeken aan kreatiewe werke; 'n outeur hoef nie die werk te
"registreer" of "aansoek" te doen vir 'n kopiereg nie. Sodra die werk vasgestel,
d.w.s. geskryf of opgeneem is op een of ander fisiese medium, word die outeur
outomaties alle eksklusiewe regte toegeken en vir enige afgeleide werke daarvan
tensy die outeur die reg uitdruklik opsê.

Kritiek op kopiereg in geheel kan breedweg in twee kampe verdeel word. Die een
wat beweer dat die begrip van kopiereg nooit tot voordeel van die samelewing was
nie en bloot gedien het om 'n minderheid te verryk ten koste van kreatiwiteit en
die een wat beweer dat die huidige kopieregstelsel nie kan werk in die nuwe
Inligtingsamelewing nie. Die algemene probleem is dat die huidige
(internasionale) kopieregsisteem sy eie doelwitte ondermyn (Boyle, 1996, 142).
Die konsep van publieke domein wat benodig word as 'n poel vir toekomstige
skeppers word stadig maar seker verweer omdat kopiereg tydperke verleng word en
langer duur as die leeftyd van die gehoor wat die oorspronklike werke ervaar en
geken het.

Die gemak waarmee digitale materiale gekopieer kan word en die gebrek aan
ernstige nagevolge vir die produsente of verbruikers van sodanige kopieë, het
stelselmatig die geloof dat kopiereg soos dit tans daar uitsien onmisbaar is,
begin verweer. Daar kan geargumenteer word dat eerder as om die vele miljoene
lêerdelers rondom die wêreld (wat tans die internet op 'n gereelde basis benut
om kopiereg te skend omdat kopiereg byna onafdwingbaar geword het) te
kriminaliseer, dat dit eintlik die kopiereghouers is wat die wet misbruik om
mense uit te buit deur hulle te laat betaal vir produkte wat geredelik en gratis
beskikbaar is. Bill Gates is op rekord dat hy gesê het dat daar geen manier is
om te keer dat materiaal onder kopieregbeskerming gereproduseer word nie, en dat
hy glo dat toekomstige pogings om kopieregbeskerming af te dwing onekonomies
asook polities ongewild kan word. Oopbron sagteware en projekte soos Wikipedia
het bewys dat selfs in die afwesigheid van die gedwonge monopolieë deur middel
van kopiereg, werke van hoogstaande gehalte steeds geskep kan word. Outeurs soos
Cory Doctorow behou hul kopiereg tot hulle werk maar gee daaraan 'n lisensie vir
vrye verspreiding (soos byvoorbeeld die Creative Commons License). Dit het die
voordeel dat dit die outeur toelaat om sommige van die beperkings van kopiereg
te verminder sonder om beheer oor ander aspekte van die werk te verloor.
Kopiereg kan ook potensieel gebruik word om politieke kritiek in die kiem te
smoor en daar is al gevalle in die V.S.A aangeteken in die verband.

In seldsame gevalle kan regte toegeken word buite die gewone wetgewing. Toe die
kopieregwet van die Verenigde Koninkryk bespreek is, het James Callaghan ('n
Voormalige Eerste Minister) 'n suksesvolle voorstel gemaak om die Great Ormond
Street Hospitaal vir siek kinders toe te laat om hul reg tot tantième onbepaald
te behou vir opvoerings van Peter Pan. Hierdie bepaling kan hier gelees word
(Schedule 6 ).

Volgens die IIPA (International Intellectual Property Alliance) word kopiereg in
Afrika suid van die Sahara nie voldoende afgedwing nie aangesien howe
kopieregsake as lae prioriteit beskou. (2005 verslag)



https://af.wikipedia.org/wiki/Klooster

'n Klooster is 'n gebouekompleks met woonvertrekke en werkplekke waarin mense –
meestal monnike en nonne – hulle toewy aan 'n leefwyse wat van die wêreldlike
sfeer afgesonder en heeltemal op die beoefening van 'n bepaalde godsdiens
toegespits is.

Die huidige Afrikaanse, Nederlandse en Duitse terme klooster en Kloster is
afgelei van die Latynse claustrum (letterlik "afgeslote plek"). Later het
hierdie Latynse term veral na die tipiese kruisgang van die westerse
kloosterargitektuur begin verwys. Die Latynse wortel leef in tale soos Engels
(cloister), Frans (cloître), Italiaans (chiostro) en Spaans (claustro) in
hierdie spesifieke betekenis voort.

In Nederlands en Duits is die term egter veralgemeen en verwys nou na die hele
kloostergebou of die instelling as sulks. In die westerse kultuur staan veral
Christelike kloosters bekend wat grotendeels met die Rooms-Katolieke en die
Ortodokse Kerke verbind word, alhoewel daar ook Protestantse (soos die Duitse
vroueklooster Ebstorf) en ekumeniese (soos die Franse gemeenskap van Taizé)
kloostergemeenskappe bestaan.

Protestantse kloosters in Duitsland was oorspronklik instellings vir ongetroude
adellike vroue of ongetroude dogters van predikante. Die huidige vroueklooster
Ebstorf staan oop vir alle Evangelies-Lutherse vroue. Die monnike van die
klooster Loccum (tans in Rehburg-Loccum, 'n stad in die Duitse deelstaat
Nedersakse) het tydens die Reformasie die Lutherse geloofsbelydenis aangeneem
sonder om hulle kloostergemeenskap te ontbind. Die klooster is tans 'n
instelling wat vikarisse as Evangelies-Lutherse pastore oplei.

Die kloosterlike leefwyse word in die Christendom ook monasties genoem – afgelei
van die Latynse monachus ("monnik"). Die Griekse monasterion en die
gelatiniseerde afleiding monasterium het in 'n aantal tale die wortel van
leenwoorde geword wat "klooster" beteken: Monastery (Engels), monastère (Frans),
monasterio (Spaans).

Die kloosters (abdye) van monastiese ordes soos die Benediktyne of
Cisterciënsers word deur abte ("geestelike vaders") of abdisse ("geestelike
moeders") gelei. Hulle oefen die gesag oor die abdy uit en is slegs aan die
plaaslike biskop of regstreeks aan die pous verantwoordelik. Vanaf die 10de eeu
tot by die laat Middeleeue was abdye meestal feodale instellings wat oor
landgoedere beskik en politieke, regterlike en ekonomiese gesag uitgeoefen het.

Die kloostergemeenskappe het hulle vroegste oorspronge in die asketiese lewe van
die eerste Christelike gemeentes. Hierdie asketisme was aanvanklik tot die gesin
beperk, maar het geleidelik tot 'n afsonderlike godsdienstige wêreld begin
ontwikkel wat sedert die 3de eeu as 'n nuwe orde tussen die leke en die klerus
bestaan het. Die askete was nou afgesonder van hul gesinne en Christelike
gemeentes, maar het nogtans 'n deel van die kerkorganisasie gebly. Ondanks die
spanninge, wat hierdie besondere status geskep het, was dit dikwels aan die
monnike te danke dat die kerk en Christelike leke hul wêreldlike gesindheid laat
vaar het en weer op die spirituele betekenis van hul geloof gaan besin het.

Die eerste monnike, wat 'n strenge godsdienstige ideaal van die Christendom
nagestreef het, het in die laat-antieke tydperk in Egipte en Sirië geleef. Die
eerste Christelike kloosters het in die 4de eeu uit kluisenaargemeenskappe in
Egipte en Palestina ontstaan. Omtrent 300 het Antonius as 'n kluisenaar na die
woestyn gegaan, terwyl Pachomius (292–346) die eerste kloosterlike gemeenskappe
van die sogenaamde anachorete gestig het, en in die 4de eeu het steeds meer
Christene die Egiptiese ideaal van 'n monnikslewe gevolg.

Die oudste Christelike klooster, wat nog steeds bestaan, is Mor Gabriël in die
Turkse dorp Toer Abdin; hierdie gemeenskap is in 397 deur ene Shmuel (Samuel) en
sy dissipel Shem'un (Simon) gestig, en die plaaslike nonne en monnike sit met
hulle gebede dus 'n tradisie voort wat reeds meer as 1600 jaar lank bestaan.

Die monnikewese in die Griekse ooste het uiteindelik ook in die Westers-Latynse
kerk posgevat, en as die eerste Wes-Europese kloosters het Marmoutier aan die
Loire-rivier (Frankryk) en die abdy Sint-Maximyn in Trier (Duitsland) ontstaan.
Die kloosterlewe in Gallië en in die Frankiese Ryk, wat reeds duidelik van sy
Oosterse voorbeelde verskil het, het 'n groot invloed op die monnikewese in
Sentraal-Europa en selfs die kulturele geskiedenis van die vasteland uitgeoefen.
Die monastiese lewenstyl het vanuit die Mediterreense wêreld in die 4de eeu na
Gallië en die Donaugebied uitgebrei. Die nuwe beweging, wat vir sy uitbreiding
van die ou handelspaaie langs die Rhône-rivier gebruik gemaak het, was feitlik
'n tweede fase in die kerstening van Europa wat die nuwe geloof versterk het.

Tot by die einde van die 8ste eeu is in die Wes-Europese gebiede tot by die
Elbe-rivier en die middelloop van die Donau sowat 1 000 kloosters gestig.
Benedictus van Nursia het in 529 die voorbeeld vir 'n groot aantal westerse
kloosters gestig en reëls van die kloosterlewe saamgestel wat as Regula
Benedicti eeue lank die ontwikkeling van kloosters sterk beïnvloed het. Die
Regula S. Benedicti of Benediktynse reëls het vanaf die 7de eeu die kloosterlewe
in die Latynse Weste gedefinieer.

In Ierland het kloosters tot belangrike sentrums van die Keltiese kultuur
ontwikkel; monnike het Keltiese mites en literêre werke neergeskryf en sodoende
bewaar, meesterwerke van die destydse Keltiese kuns geskep soos boekskilderye,
metaalkunswerke en die kenmerkende Iers-Keltiese hoogkruise. As welvarende
kulturele sentrums het Ierse kloosters nie net in konflik met die
Rooms-Katolieke Kerk van die Europese vasteland gekom, hulle was in die vroeë
8ste eeu ook 'n gewilde teiken vir Wiking-rooftogte.

Die kloosterkerk, wat deur ab Angilbert van Centula, 'n vriend van Karel die
Grote, wat ook nou verwant aan hom was, vanaf 790 opgerig is, het 'n soort
modelkerk en -klooster in Karel se ryk geword. Die nou verbinding tussen
kloosterorde en heerserhuis was 'n tipiese kenmerk van die Middeleeuse
samelewing, aangesien heersers kloosters dikwels ingespan het om hulle etnies
diverse ryke te kersten en tot 'n kulturele eenheid saam te smelt. Vanaf die
tweede derde van die 8ste eeu het 'n aantal beduidende kloosters soos dié van
Hersfeld, Fulda, Sint Gallen, die eiland Reichenau en Lotsch ontstaan.

Die kerk het monnike as volkome Christene beskou. Nogtans het die politieke en
ekonomiese verwêreldliking van kloosters steeds weer die aanleiding tot
hervormingsbewegings gegee soos byvoorbeeld die Cluniasensiese hervorming wat
van die Franse abdy Cluny uitgegaan het.

Die monastiese lewe het egter ook 'n groot invloed op die samelewing uitgeoefen.
Daar word beraam dat sowat 'n kwart van die manlike bevolking van die 16de eeuse
Spanje priesters was of as monnike in kloosters geleef het.

Ná die Protestantse Hervorming is talle kloosters ontbind, terwyl sommige
monastiese instellings as gevolg van oorlogshandelinge verwoes en daarna nie
meer herstel is nie. As gevolg van sekularisasie is die geboue of deur die staat
of deur adellike gesinne (in enkele gevalle ook nie-adellikes) oorgeneem.

Die Reformasie in Engeland het tot die ontbinding van die meeste kloosters in
die land gelei, en hul besittings is deur die staat gekonfiskeer. 'n Aantal
Benediktynse priorye (kloosters wat deur 'n prioor gelei is) uit die Normandiese
tydperk soos dié van Gloucester, Ely, Chester, Durham, Norwich, St. Albans,
Peterborough en Winchester is in katedrale omgeskep.

In Oostenryk het keiser Joseph II in 1781 alle suiwer kontemplatiewe kloosters –
dit wil sê instellings wat geen skole of parogieë onderhou het of nie by enige
vorm van welsynsorg betrokke was nie – laat sluit.

In Frankryk is monniksordes en kloosters as gevolg van die Franse Rewolusie op
13 Februarie 1790 amptelik ontbind. Ook in Spanje, Portugal, Italië en
Switserland is kloosters in die loop van die 19de eeu deur liberale regerings
ontbind.

In Duitsland is in die vroeë 19de eeu meer as 300 kloosters en abdye
gesekulariseer as gevolg van die sogenaamde Reichsdeputationshauptschluss, die
laaste belangrike wet van die Heilige Romeinse Ryk uit die jaar 1803, gesluit;
die geboue is afgebreek, deur staatsinstellings oorgeneem en tot skole,
gevangenisse, stoorhuise en kasarms omgeskep, of verkoop. Dikwels het die
gelowiges daarop gedring dat kloosterkerke as parogiekerke bewaar moes bly. Die
kloosterbiblioteke is egter meestal ontbind; boeke het soms verlore gegaan of is
aan staats- of privaat biblioteke oorhandig. Eers in die laat 19de eeu kon ordes
kloosters terugkoop of weer in gebruik neem, en daar is ook nuwe kloosters
gestig. Terwyl die Nasionaal-Sosialistiese diktatuur die kloosters nie aangetas
het nie, het die Kommunistiese bewind in Oos-Duitsland talle kloosters
gesekulariseer. Ná die Duitse hereniging is enkele Oos-Duitse
kloostergemeenskappe herstig.

En selfs in voormalige sentrums van die Calvinisme is aan die begin van die
21ste eeu kloosterprojekte aangepak wat 'n nuwe betekenis aan die tradisionele
monastiese lewe wil gee. In die Noord-Duitse stad Bremen het Birgittyne-nonne
naby die vroeëre Fransiskane-klooster 'n nuwe bontgekleurde kloostergebou in die
postmoderne styl laat oprig waar stadsbewoners, wat aan die gejaag van die stad
wil ontsnap, die stilte en meditasie van 'n klooster kan ervaar. Die nonne
beskryf hul projek as 'n "vulstasie vir spiritualiteit en transendensie".

Terwyl sommige kloosters soos die Nuwe Klooster Johannisberg (Rheingau,
Duitsland) om finansiële redes gesluit is – Johannisberg is in 'n hotel omgeskep
– het ander begin om as winsgewende ondernemings op te tree wat sosiale dienste
of produkte soos gebottelde mineraalwater, konfyt, likeur, kerse en seep self
bemark of deur middel van handelsmaatskappye aanbied. Adelholzener Alpenquelle
is 'n handelsmerk in besit van die Barmherzige Schwestern vom heiligen Vinzenz
von Paul, en hierdie kloosterlike onderneming met 'n jaarlikse omset van 125
miljoen € en 426 werknemers voer sy mineraalwater al na 22 lande uit, terwyl die
handelsmaatskappy Manufactum met sy handelsmerk Gutes aus Klöstern produkte van
kleiner kloosters bemark. Die kloostergemeenskappe het as winsgwewende
maatskappye weer selfvoorsienend geword soos hul Middeleeuse voorlopers en belê
hul winste in hul hospitale en ander sosiale instellings.

Kloosters in Suid-Afrika, soos die Grieks-Ortodokse Sint Nektarios-klooster by
die Hartebeespoort Dam sowat 45 minute se motorrit vanaf Johannesburg, het as
gevolg van sendingwerk of danksy die immigrasie van nie-Protestantse etniese
groepe soos byvoorbeeld Grieke ontstaan. In Pinetown (KwaZulu-Natal) het die
Trappiste-ab Franz Pfanner in 1882 'n klooster gestig wat in 1909 deur die
Mariannhill-sendingorde oorgeneem is. In Grahamstad (Oos-Kaap) is die Mariya
uMama weThemba-klooster gestig.

Die grootste inspirasie vir vroeg-Christelike en middeleeuse boumeesters was die
belofte van 'n ewige hemelse lewe. So het hulle hul intense godsdienstige
gevoelens met aardse boumateriale op 'n volmaakte manier tot uitdrukking probeer
bring.

Die kruisgang (soms ook kloostergang of ambulatorium genoem) is 'n sentraal
geleë vierkante hof met arkades wat toegang tot verskillende geboue van 'n
kloosterkompleks bied, maar ook as 'n plek van gebed en meditasie of as 'n
begraafplaas gebruik word. Die belangrikste argitektoniese elemente van 'n
kruisgang is die booggang (arkatuur), die gewelf en die fontein (cantharus) wat
as sy middelpunt dien. Vanweë die tuinagtige ontwerp word die kruisgang
tradisioneel ook "paradys" genoem, 'n verwysing na die paradystuin in die
Bybelse boek Genesis en die Nuwe Jerusalem in die Openbaringe.

Die argitektoniese oorsprong is tans nie duidelik nie. Volgens deskundiges kan
die Vroeg-Christelike narthex (voorhal of portaal, gewoonlik aan die westelike
kant van 'n sakrale gebou), Romeinse villas met hul patio's of Laat-antieke
Siriese kloosterhowe as moontlike voorlopers van die latere Europese
kloosterkruisgang geïdentifiseer word. Onlangse ondersoeke deur onder meer Rolf
Legler toon egter dat die kruisgang eers in die loop van die Aniaanse hervorming
omstreeks 820 ingang in die Westerse kloosterargitektuur gevind het.

Skryfkuns, die Vrye Kunste en teologie het 'n sentrale rol in die reëls van die
meeste monniksordes gespeel, en elke kloosterskool het dus sy eie biblioteek
benodig. Die Middeleeuse kloosterbiblioteke het daarnaas 'n onskatbare rol by
die bewaring van die Middeleeuse kulturele erfenis, maar veral ook die
oorblyfsels van die klassieke Grieks-Romeinse literatuur gespeel.

Veral in Suid-Duitsland en Oostenryk het Benediktynse abdye tydens die woelinge
van die Dertigjarige Oorlog begin om die werke van kleiner kloosterbiblioteke in
te samel en vir hulle representatiewe nuwe biblioteekssale gebruik. Die abdy
Admont in Oostenryk pronk tans met die grootste kloosterbiblioteek ter wêreld,
terwyl die meeste moderne kloosters oor teologiese vakbiblioteke beskik.

Die kloosterlike skriptoria het 'n sentrale rol in die Middeleeuse
onderwysstelsel gespeel. In hierdie kamers is die werke van antieke Griekse en
Romeinse skrywers gekopieer en sodoende basiswerke vir vakgebiede soos
geskiedenis, wysbegeerte, sterrekunde, geneeskunde, natuurkunde en letterkunde
beskikbaar gestel. Die monnike het ook self boeke vir die gebruik in kerke en
kloosterbiblioteke vervaardig en van pragtige boekomslae voorsien. Daarnaas is
alle belangrike dokumente oor die klooster se landbesit, inkomste, kopieë van
skenkingsoorkonde en korrespondensie hier vervaardig of geskryf.

Die werksomstandighede in 'n Middeleeuse skriptorium was baie power. Die
meubilering was allesbehalwe gerieflik en ergonomies, swak lig het net soos die
winterkoue die monnike se werk belemmer. 'n Bekende segswyse was: "Drie vingers
is besig om te skryf, terwyl die hele liggaam pyn ly."

Die groot eetsaal waar monnike en nonne hul maaltye gemeenskaplik nuttig word
refter of refektorium genoem. Die Latynse werkwoord reficere ("herstel") verwys
na die refter se funksie as die plek waar nonne en monnike liggaamlik herstel.
Die refter lê gewoonlik suid van die kruisgang en dien ook as vergadersaal.

Tot by die Tweede Vatikaanse Konsilie (Vaticanum II), wat tussen 11 Oktober 1962
en 8 Desember 1965 plaasgevind het, het sommige monastiese ordes soos
byvoorbeeld die Cisterciënsers, Trappiste en Kartuisers oor afsonderlike eetsale
vir monnike en lekebroeders beskik. Huidige Rooms-Katolieke het net een
gemeenskaplike eetsaal. 'n Uitsondering word egter vir gaste gemaak, en soms
beskik ook die ab oor 'n afsonderlike eetsaal vir spesiale gaste.

Die grootte van 'n refter was vroeër afhanklik van die periode waartydens dit
gebou is, asook die grootte en rykdom van 'n klooster. Daar was egter steeds
tipiese kenmerke soos die lang sitbanke; belangrike ampsdraers het hoër
sitplekke op spesiale sitbanke aan weerskante van die eetsaal ingeneem. 'n
Lavabo of wasbak was buite die refter te vinde.

Normandiese refters het soms 'n lengte van sowat vyftig meter en 'n wydte van
tien meter bereik soos in die abdy van Norwich. Vensters was reeds in vroeë
refters gebruiklik, maar het in die Hoë Middeleeue steeds groter en meer
gesofistikeerd gword. Die refektorium in die abdy van Cluny is deur 36 groot
glasvensters verlig.

Die dormitorium (afgelei van die Latynse werkwoord dormire "slaap") is die
slaapsaal van 'n klooster. Tot by die Middeleeue het nonne en monnike in 'n
gemeenskaplike slaapsaal op strooi geslaap, en net abte of abdisse het soms oor
hul eie slaapkamers beskik. Gewoonlik was die dormitorium deur 'n trap met die
koor van die kloosterkerk verbind sodat nonne en monnike dit vir hul nagtelike
gebede regstreeks kon bereik.

Aanvanklik het net domhere oor hul eie selle (afgelei van Latyns cella "klein
vertrek") beskik, terwyl die slaapplekke in 'n groot dormitorium slegs deur
voorhange of houtwande van mekaar geskei is. Eers in die loop van die 20ste eeu
het ook nonne en monnike in die meeste kloosters privaat selle gekry. Die term
dormitorium het dan na die gedeelte van die klooster verwys wat die selle
gehuisves het.

Die laat-antieke boekskilderkuns het met die oorgang van papirus na die meer
duursame perkament tot volle ontplooiing gekom – pragtige manuskripte het baie
gewild geraak, alhoewel die literêre gehalte van luukse uitgawes soms
verontagsaam is.

Antieke pragboeke het in die vroeë Middeleeue nog steeds as voorbeelde gedien en
die ontwikkeling van 'n selfstandige boekskilderkuns bevorder wat in Ierse
kloosters sy aanvang geneem het en vinnig deur Angel-Saksiese kloosters soos
Lindisfarne aan die ooskus van Northumbria, Wearmouth-Jarrow en die
katedraalklooster in Canterbury oorgeneem is. Die Angel-Saksiese boekskilderkuns
het met die Book of Durrow (tussen 660 en 680), die Book of Lindisfarne (698),
die Codex Amiatinus (die Codex Grandior van Cassiodorus wat voor 716 ontstaan
het) en die Ierse Book of Kells sy hoogtepunt bereik.

Die Ierse en Angel-Saksiese boekkuns het na die vasteland begin uitstraal, In
die oudste skriptorium in Luxeuil het monnike omtrent 700 manuskripte soos die
Missale Gothicum van pragtige illustrasies voorsien. Ander bekende werke uit
Luxeuil sluit 'n lectionarium ('n liturgiese teks) en 'n manuskrip met tekste
van pous Gregorius die Grote in. Nadat die klooster in 732 deur Sarrasene
verwoes is, het die vervaardiging van boeke in Luxeuil tot stilstand gekom.

Die klooster in Corbie (Picardie) is in 662 as 'n filiasie van Luxeuil gestig en
het aanvanklik die kunsvorme van sy moederklooster oorgeneem. Onder die invloed
van Angel-Saksiese, Galliese en Italiese werke het Corbie egter geleidelik sy
eie styl ontwikkel en in die 8ste eeu 'n belangrike rol by die ontwikkeling van
die Karolingiese minuskel-letters gespeel. Die Luxemburgse klooster Echternach
het eweneens Ierse, Angel-Saksiese en Merowingiese skryftradisies met mekaar
versmelt.

Voor die uitvinding van die boekdrukkuns is die literêre bedryf veral deur baie
hoë koste geknel – daar was geen uitgewerye, geen boekhandel en geen outeursreg
nie, en die feit dat die meeste Middeleeuse nog ongeletterd was het groot
beperkings op die literêre bedryf geplaas.

Aangesien gewoonlik slegs die Latynse alfabet vir die skryf van boeke gebruik
is, was net mense wat oor die nodige opleiding in Latynskole beskik het,
regstreeks by die vervaardiging van boeke betrokke.

Die literatuur van monnike en ander geestelikes was veral gemik op die kerklike
gebruik, en teologie, liturgie en eksegese was die oorheersende onderwerpe.
Daarnaas is apologetiese werke vir die Christelike sending, vakwetenskasplike en
didaktiese boeke geskryf. Wêreldlike digkuns was aanvanklik 'n uitsondering; die
verheerliking van monarge het hier sentraal gestaan.

'n Tipiese verskynsel in die Hoë Middeleeue was die nou verbintenis tussen
adellike howe en huiskloosters. Huiskloosters was kloosters wat deur adellike
gesinne op hul eie land gestig is en waaroor hulle steeds die wêreldlike gesag
uitgeoefen het. Naas die bou van kastele en die stigting van stede het ook die
stigting van kloosters 'n belangrike rol by die kolonisasie van 'n land gespeel.
Dikwels het huiskloosters ook as begraafplekke vir hul adellike stigtersgesinne
gedien, en monnike het generasies lank die nagedagtenis van die oorledenes laat
voortleef en vir hul sieleheil gebid.

Die verbintenis tussen adellike stigters en hul kloosters het al in die 11de eeu
uitwerkings op die literêre bedryf gehad. Die ontstaansgeskiedenis (Latyns:
fundatio) van 'n klooster het dikwels ook sy wêreldlike stigters ingesluit en is
soms selfs tot klein kronieke uitgebou. Die kloosterlike kronieke was sodoende
ook die bakermat van die dinastiese geskiedskrywing in baie Europese lande.

Genealogiese werke was die volgende stap in die literêre ontwikkeling – die
oudste genealogiese tekste het reeds in die 10de eeu in Vlaandere ontstaan en
behandel die afkoms van graaf Arnulf I († 965). Die Franse genealogie het in die
11de eeu 'n aanvang geneem met die grawe van Vendômes en Anjou.

Tot by die 13de was die meste geletterde mense geestelikes, en vorste het
monnike, teoloë en selfs biskoppe ingespan vir administratiewe doeleindes,
rekeningkunde en belastinginsameling. As kroniste en geskiedskrywers het monnike
egter nie geprobeer om soos huidige historici 'n rasionele en objektiewe
wetenskaplike ontleding van historiese gebeurtenisse te doen nie – hulle het
eerder die uitwerking van Gods wil in die gebeurtenisse beskryf en dus gewoonlik
met die Skepping begin. Morele en godsdienstige lesse was 'n integrale
bestanddeel van kloosterlike kronieke. Maar hierdie werke is steeds in die hoop
geskryf dat latere generasies hulle sou kopieer en voortsit.

Geneeskunde as wetenskaplike dissipline het sy oorsprong in die Griekse oudheid
– in die meeste ander beskawings was dit steeds aan godsdiens-beoefening en aan
tempelrituele gekoppel. Eers met die rasionele benadering van die Griekse arts
Hippokrates (460–375 v.C.) is geneeskunde van sy religieuse konteks geskei. Die
Corpus Hippocraticum, 'n versamelwerk van sowat 60 tekste, was die grondleggende
werk van die wetenskaplike geneeskunde. Die laaste beduidende arts van die
klassieke oudheid, Galenos van Pergamon (129–199 n.C.), het die leerstellings
van Hippokrates van kommentare voorsien en 'n stelselmatige bewerking geskryf
wat in die Middeleeue en selfs tot by die 16de eeu as gesaghebbend beskou is.

Met die Christendom as nuwe staatsgodsdiens het die geneeskunde weer begin om na
sy religieuse oorsprong terug te keer en het – naas Joodse, Arabiese en
Italiaanse artse wat by die vorstehowe werksaam was – tot die
kloostergeneeskunde van die vroeë Middeleeue ontwikkel. Aangesien die ontbinding
van antieke heiligdomme soos die Serapis-tempel in Alexandrië deur keiser
Theodosius die Grote in 391 ook 'n einde aan die georganiseerde mediese
versorging en opleiding gemaak het, was die vroeë Middeleeuse geneeskunde eerder
'n mengsel van wetenskaplike kennis en volksgeneeskunde.

Die kloosters het in hulle biblioteke oor die meeste geneeskundige tekste en
kommentare beskik wat uit die klassieke oudheid oorgeërf is. Die monnike het
sodoende ook toegang tot plantkundige werke gehad en 'n verskeidenheid
natuurlike medisyne berei. Die kloosterreëls van Sint Benedictus uit die 6de eeu
behels onder meer die geneeskundige siekesorg in afgesonderde siekesale, terwyl
die Switserse klooster St. Gallen oor sy eie artsehuis beskik het wat nou
verbind was met die aderlatingshuis, die geneeskundige kruietuin, die kombuis,
die hospitaalbad en die dubbelkapel.

Die kloostergeneeskunde was sodoende 'n belangrike voorloper van die geneeskunde
in die Hoë Middeleeue wat danksy die brugfunksie van die Islamitiese wêreld en
die geneeskundige skool van Salerno (Italië) in die laat 10de en 11de eeu begin
het om die Griekse wetenskaplike geneeskunde stelselmatig te bestudeer en toe te
pas.

Siddhartha Gautama, die stigter van die Boeddhistiese religie, was sy lewe lank
'n rondtrekkende leraar, en die eerste Boeddhistiese monnike het sy voorbeeld
gevolg. Gedurende die reënseisoen, wat hul reis deur die land belemmer het, het
die monnike egter 'n verblyfplek benodig. Gelowiges het derhalwe erwe geskenk
waar hulle 'n tydelike huisvesting kon oprig. In later periodes het die monnike
ook geboue ontvang wat naas woonvertrekke ook 'n vergadersaal behels het.
Huidige Boeddhistiese kloosters is verplig om 'n vergadersaal beskikbaar te stel
en moet oor 'n leier beskik wat tot monnik gewy is.

Sodra 'n religieuse gebou as Boeddhistiese klooster gewy is, word dit vir ewig
as 'n klooster beskou, selfs al sou die monnike dit op 'n later tydstip verlaat
en die klooster tot 'n bouval word. Net soos die gee van aalmoese vir die monike
se daaglikse lewe word ook skenkings van erwe en geboue as religieuse offergawes
beskou. Die monnike is ni in sttat om die eiendomme later terug te gee of te
verkoop nie aangesien hulle die goeie daad van die skenker sodoende tot niet sou
maak. Die weiering om aalmoese of offergawes te aanvaar is die enigste straf wat
monnike vir leke kan oplê.

Gedurende Japan se tydperk van wetteloosheid in die 11de en 12de eeu het groot
kloosters soos dié in Kyoto en Nara selfs oor hul eie leërs beskik, en sohei of
"kryger-monnike" het 'n belangrike rol in die oorlogvoering teen mededingende
kloosters of teen samoerai-leërs gespeel. Die klooster Enryaku-ji op die
Hiei-berg noordoos van Kyoto, wat vanweë sy ligging as 'n natuurlike fort gedien
het, het tot by die 16de eeu vir sy leër met duisende van kryger-monnike bekend
gestaan.

In Hindoeïsme word na kloosters as mathas verwys, terwyl ashrams ondanks hulle
kloosteragtige karakter net as meditasiesentrums dien.

Hindoe-kloosters is net soos in die Christendom en Boeddhisme plekke waar mense
'n geleentheid kry om hulself aan die materiële wêreld te onttrek en God nader
te kom. Hindoeïsme ken vier pilare of periodes wat 'n gelowige in sy lewe moet
deurloop. Hy is aanvanklik 'n leerder of Brahmacarin, daarna 'n huishouer
(Grihastha), later iemand wat as Vanaprashta die eensaamheid van afsondering in
'n bos mens soek, en uiteindelik 'n mens wat as Samnysin verlossing soek.

Naas Brahmaanse priesters, wat in kloosters bly, is daar ook Sadhoes (askete wat
rondtrek sonder om in 'n klooster te lewe), Rishis (wyse manne wat hoë en
diepere kennis in afsondering probeer vind) en Swamis (ook Goeroes genoem, wat
dikwels as leiers van 'n ashram fungeer, meditasie beoefen en religieuse
onderwys aan leerders gee)

Mathas, Hindoe-kloosters wat oor hul eie tempels beskik het, het eers in die
tydperk omstreeks 800 VAJ ontstaan en as religieuse, onderwys- en geestelike
sentrums gedien. Kloosters beskik daarnaas dikwels oor hul eie skole, hospitale
of weeshuise. Die eerste monniksorde het in die tydperk van die geleerde
Shankara (788–820) ontstaan, en sy kloosters, wat hoofsaaklik in die side van
Indië gestig is en deur sogenaamde Mahants gelei word, word deur vele
Hindoe-gelowiges as 'n belangrike geestelike outoriteite beskou.



https://af.wikipedia.org/wiki/Indonesi%C3%AB

Indonesië, wat amptelik as Republiek van Indonesië (Indonesies: Republik
Indonesia) bekend staan, is 'n land in Suidoos-Asië, wat uit 17 508 eilande
bestaan. Indonesië is die grootste eilandnasie ter wêreld en met meer as 230
miljoen inwoners die land met die meeste Moslems. Die hoofstad en grootste stad
is Djakarta en dit grens aan Maleisië, Oos-Timor en Papoea-Nieu-Guinee.

Indonesië het in 1949 na 350 jaar Nederlandse besetting van Nederland se
onafhankelikheid gekry. Die naam van dié land is afgelei van die Griekse woorde
Indós vir Indië en nèsos vir eiland, en beteken "Eilandindië".

Volgens 'n 2011-sensus is daar ongeveer 237 000 000 mense in Indonesië.
130 000 000 van die bevolking woon op Java woon, die wêreld se mees bevolkte
eiland.

Indonesië het die meeste Islam-aanhangers in die wêreld: 80% van die bevolking
is Moslem. Van die orige 12% is 10% Christene en 2% Hindoe of Boeddhisties.

Die amptelike taal is Indonesies (Bahasa Indonesia), maar meeste van die mense
praat Javaans en daar is talle ander tale. Nederlands word nog baie min gepraat.



https://af.wikipedia.org/wiki/Heilige_Romeinse_Ryk

Die Heilige Romeinse Ryk was die magsgebied van die Romeins-Duitse keisers van
die Middeleeue tot 1806.

Die Heilige Romeinse Ryk is vanaf die 10de eeu onder die heerskappy van die
Ottone-dinastie uit die voormalige Karolingiese Oos-Frankiese Ryk gevorm. Die
Oos-Frankiese koning het na homself as die rex Francorum orientalium verwys -
"koning van die Oos-Franke" - en was in feite die heerser oor 'n ryk met 'n
verskeidenheid opstandige stamme.

Die term Romanum Imperium (Latyns "Romeinse Ryk") was eers vanaf 1034
gebruiklik, Sacrum Imperium ("Heilige Ryk") vanaf 1157, terwyl die titel Sacrum
Romanum Imperium vir die eerste keer in 1254 in 'n historiese dokument gebruik
is.

Vanaf die 15de eeu is ook die bynaam "van die Duitse Nasie" (Nationis Germaniae)
gebruik om spesifiek na die Duitssprekende gebiede van die ryk te verwys, en die
bewoners het geleidelik 'n soort kulturele gemeenskapsgevoel ontwikkel. Die term
"Duitse Nasie" verwys daarnaas ook na die Duitse herkoms en moedertaal van alle
Romeinse keisers vanaf 962 (toe Otto I die kroon van die ryk verwerf het) tot
die einde van die Heilige Romeinse Ryk in 1806. Geskiedkundiges verwys na die
Heilige Romeinse Ryk soms ook as die Ou Ryk, ter onderskeiding van die Duitse
Ryk, wat in 1871 gestig is.

Danksy sy swak strukture was die Heilige Romeinse Ryk ná die Middeleeue ook nie
meer in staat om 'n oorlog te voer of sy magsgebied uit te brei nie. Die ryk se
bevoegdhede was in die algemeen beperk tot gebiede soos die regssekerheid en die
bewaring van vrede. Die ryk het sorg gedra vir politieke stabiliteit en die
vreedsame beslegting van konflikte deur die magsdinamiek binne perke te hou: dit
het die onderdane beskerm teen willekeurige magsmisbruik van plaaslike heersers
en kleiner ryksstande teen regsverkragting deur die magtige ryksstande en die
keiser.

Ná die Vredesluiting van Münster (Wesfalen) in 1648 was ook die buurlande as
ryksstande 'n deel van die bedeling. Die Heilige Romeinse Ryk het sodoende ook
'n rol gespeel by die bewaring van vrede binne die Europese konstellasie van
state.

Sedert die middel van die 18de eeu was die ryk nogtans te swak om sy deelstate
teen die magsuitbreiding van interne en eksterne magte te beskerm. Sy politieke
onmag was uiteindelik ook een van die redes vir sy agteruitgang. Napoléon
Bonaparte se verowerings en die stigting van die Rynbond het die ryk byna
heeltemal verlam. Nadat keiser Frans II op 6 Augustus 1806 afstand van die
rykskroon gedoen het, is die Heilige Romeinse Ryk van die Duitse Nasie
uiteindelik ontbind.

Volgens hierdie idee is die heerskappy (Latyns: imperium) oor die ryk vir die
eerste keer deur keiser Konstantyn vanuit die weste na Griekeland oorgedra. Met
die kroning van Karel die Grote het die pous die imperium later aan die Franke
oorgedra, en uiteindelik is dit aan die Romeinse koning Otto I gegee wat
eweneens deur die pous gekroon is. Die translatio imperii of oordrag van die
ryksheerskappy was 'n uitsluitlike voorreg van die pous.

Nadat geskille tussen pous en keiserdom begin verskerp het, het die twee
heersers na mekaar as leenhere en vasalle verwys. Gelyktydig het albei pogings
onderneem om hulself ook as die leenhere van alle Christelike Europese
koninkryke te vestig.

In teenstelling met baie ander Europese lande was Duitsland tot in die moderne
tydperk nie as 'n nasionale staat georganiseer nie, maar eerder 'n voormoderne
ryk beskou waarin 'n groot aantal selfregerende gebiede volgens 'n ingewikkelde
staatsbedeling bestaan het. Geeneen van die verskillende gebiede het belang
gestel in die opbou van 'n sentrale, nasionale gesag nie, en die Heilige
Romeinse Ryk was ook allesbehalwe 'n staat van uitsluitlik Duitssprekendes: die
ryk het steeds ook Slawiese, Romaanse en Baltiese landsdele - Boheme, Morawië,
die huidige Slowenië, Istrië en 'n tyd lank ook Lyfland as deel van die Duitse
Ordenstaat, dele van Noord-Italië, Switserland, die Lae Lande asook Lotaringe,
Boergondië en - tydelik - Provence en Savoie ingesluit.

As 'n veeltalige en supranasionale instelling, wat geleidelik tot 'n statebond
op die basis van leenregtelike beginsels (en juis nie die moderne volkereg nie)
ontwikkel het, het die Heilige Romeinse Ryk tot in die vroeë moderne tydperk
voortbestaan. Alhoewel die ryk in die loop van sy geskiedenis gedwing is om
gebiede aan Frankryk - as 'n nasionale staat aan sy westelike grens - af te
staan en Switserland en Nederland met die Vredesluiting van Münster in 1648 (die
sogenaamde Wesfaliese Vrede) amptelik onafhanklik geword het, is die
internasionalisering van die Heilige Romeinse Ryk deur die
geïnstitusionaliseerde belange van Europese moondhede bevestig: die koning van
Denemarke het van oudsher gelyktydig as hertog van Holstein geregeer en was
sodoende 'n lid van die Ryksstate. Swede en Frankryk, wat as Europese moondhede
die bepalings van die Vrede van Münster en die Ryk se politieke bedeling
gewaarborg het, het hom in 1648 vergesel. Vanaf 1714 het ook die Engelse koning
- vanweë sy dinastiese verbintenis met Hannover - as derde buitelandse monarg 'n
afgevaardigde op die Regensburgse Ryksdag geword.

Duitsland het nie net vanweë sy ligging in die sentrum van die Europese
vasteland veral in die vroeë moderne tydperk die belangstelling van sy buurlande
gewek nie. Dit was ook aan die feit te danke dat die Duitse Ryk 'n
supranasionale karakter gehad het. Die politieke gebeure in die hartland van
Europa het sodoende steeds 'n internasionale dimensie gekry - state soos
Frankryk het die politieke en staatkundige orde van die Heilige Romeinse Ryk as
'n saak van nasionale belang beskou omdat die politieke ewewig in
Sentraal-Europa regstreeks daaraan gekoppel was. Gevolglik is 'n aantal Europese
oorloë, waaronder die Dertigjarige Oorlog, die Franse uitbreidingsoorloë onder
koning Lodewyk XIV asook die Spaanse, Poolse en Oostenrykse Opvolgingsoorloë op
Duitse bodem uitgeveg.



https://af.wikipedia.org/wiki/Griep

Griep of influensa is 'n akute en hoogs aansteeklike siekte wat onverwags en
onverklaarbaar toeslaan. In die dae voor wetenskaplike geneeskunde is dit
dikwels toegeskryf aan die "vreemde magte" wat die planete glo op die mens
uitgeoefen het. In die tydperk toe Robert Koch en Louis Pasteur bewys het dat
sekere siektes deur bakterieë veroorsaak word, het die wetenskaplike Richard
Pfeiffer beweer dat 'n spesifieke bakterie, wat tans as Haemophilus influenzae
bekend staan, die oorsaak is van griep-epidemies.

In 1933 het drie Britse wetenskaplikes, Wilson Smith, Christopher Andrews en
Patrick Laidlaw, egter getoon dat griep nie deur bakterieë nie, maar deur 'n
virus veroorsaak word. Hulle het ook daarin geslaag om die griepvirus te
isoleer. Latere navorsing het die geldigheid van hierdie ontdekking bevestig.
Die griepvirus is meer intensief bestudeer as die virus van enige ander siekte,
en daar bestaan geen twyfel meer dat dit wél die oorsaak van epidemiese griep is
nie. Daaropvolgende navorsing het getoon dat daar nie net één virus is nie, maar
verskeie soorte. Sommige van hulle het heelwat met mekaar gemeen en is die
Influensa A-virusse genoem. Dit het geblyk dat hierdie virusse die oorsaak van
die groot epidemies is. 'n Tweede groep is bekend as die Influensa B-virusse.
Hoewel hulle ook 'n hoogs aansteeklike griep met onaangename simptome tot gevolg
het, veroorsaak hulle nie grootskaalse epidemies soos die Influensa A-virusse
nie. Ook die Influensa C-virusse, wat in 1950 vir die eerste keer geïsoleer is,
is nie so gevaarlik nie.

Wanneer 'n mens griep opdoen, bou die liggaam immuniteit op teen 'n tweede
aanval deur dieselfde virussoort. Hierdie immuniteit verleen egter nie volkome
beskerming teen 'n aanval deur 'n ander virussoort nie, en dit verklaar waarom
'n persoon meer as een keer griep kan opdoen. Daar is in die 1940's reeds bevind
dat griep deur middel van inenting beheer kan word. Dit was egter gou duidelik
dat inenting teen griep minder geslaagd is as teen ander virussiektes soos pokke
of geelkoors. Die rede is dat griepvirusse die vermoë het om hul genetiese
samestelling voortdurend subtiel te verander. Gevolglik kan griepslagoffers jaar
na jaar opnuut griep opdoen. Elke griepepidemie verskil dus van vorige epidemies
en die entstof teen een virus is dus nie altyd so doeltreffend teen 'n ander
virussoort nie. Griep-entstof word gewoonlik vervaardig teen virussoorte wat
tydens die vorige seisoen voorgekom het. Die ideaal sou wees om die veranderde
virus te isoleer sodra dit voorkom en om dan so gou moontlik entstof daarteen te
vervaardig om ander moontlike slagoffers te beskerm. As gevolg van die probleme
wat met entstofvervaardiging gepaard gaan, kan dit egter selde gedoen word.

Die griepvirus tas die asemhalingsweë aan, veral die lugpyp. Die eerste simptome
is gewoonlik 'n toe of loperige neus, seer keel, droë hoes, hoofpyn en warm en
koue koors. Wanneer die virus sy loop neem, kan dit aanleiding gee tot hoë
koors, spier- en gewrigspyne en aptytverlies. Omdat daar geen geneesmiddel is
teen griep nie, word pasiënte gewoonlik aangeraai om drie tot vier dae lank in
die bed te bly, pynstillers op voorgeskrewe tye te neem en baie vloeistof in te
neem. In ongekompliseerde gevalle van die siekte sal die koors ná 'n paar dae na
normaal daal en die pyne verdwyn. In sommige gevalle word 'n griepaanval deur 'n
depressiewe gemoedstoestand gevolg en gevoelens van lusteloosheid en
terneergedruktheid kan die volkome herstel van die pasiënt tot vier weke lank
vertraag. Die grootste gevaar van griep is dat sekondêre bakteriële of
virusinfeksies kan ontstaan en dat 'n pasiënt longontsteking kan ontwikkel. Dit
is sulke infeksies wat aanleiding gee tot griepsterftes.

Griep is 'n uiters aansteeklike siekte. Mense wat aangesteek word, dra die virus
in hul neus en keel rond, en wanneer hulle praat, hoes, nies of asemhaal,
versprei hulle die virusse in die lug rondom hulle. Enigiemand in die omgewing
wat die virusse inasem, kan aangesteek word en 'n griepaanval kry. Die
inkubasietydperk, dit wil sê die periode tussen die infeksie en die eerste
tekens van die siekte, duur omtrent twee dae.

Daar is al verskeie pogings aangewend om griep te voorkom met behulp van
natuurlike en sintetiese middels. Tot dusver is egter nog geen noemenswaardige
sukses hiermee bereik nie. Die doeltreffendste beskerming teen griepaanvalle is
die sogenaamde griepinspuiting. Dit is 'n entstof wat jaarliks vervaardig word
teen die jongste stam van die griepvirus en dit is gewoonlik minstens 60 persent
suksesvol in die voorkoming van griep. Hierdie inspuiting word veral aanbeveel
vir mense bo die ouderdom van 65, sowel as vir mense wat aan asemhalingsiektes
ly of wie se immuniteitstelsel afgetakel is. Die entstof bied geen beskerming
teen gewone verkoues nie.

Die nuwe griepvirus-stamme wat jaarliks verskyn, verskil gewoonlik net in
geringe mate van die vorige jaar se virus en veroorsaak selde ernstige probleme.
Tog gebeur dit soms dat 'n nuwe stam verskyn wat so radikaal van vorige virusse
verskil dat daar geen doeltreffende entstof beskikbaar is om dit teen te werk
nie. Dit is sulke virusse wat aanleiding kan gee tot globale pandemies. Die
virusse is gewoonlik meer virulent en daar is aanduidings dat hulle van diere
afkomstig kan wees.

Volgens viroloë het die mees virulente griepvirusse hul oorsprong in varke en
pluimvee. Die laaste twee grieppandemies – in 1957 en 1968 – is waarskynlik
veroorsaak deur virusse wat van varke en pluimvee afkomstig was.

In 1986 het 'n Nederlander baie ernstige longontsteking ontwikkel nadat hy met
'n varkvirus geïnfekteer is, en in 1977 het 'n soortgelyke virus 'n aantal mense
in New Jersey in die VSA aangetas.

In 1997 is die wêreld die skrik op die lyf gejaag deur so 'n griepvirus wat
agtien mense in Hongkong aangetas het; ses van hulle is dood. Hierdie virus het
skynbaar sy oorsprong in hoenders gehad.

Nie een van die griepvirusse van die afgelope paar dekades was egter so kragtig
en so aansteeklik soos die 1918-virus nie. Dit is juis hierdie potensieel
dodelike kombinasie van virulensie en aansteeklikheid wat aanleiding gee tot
pandemies.



https://af.wikipedia.org/wiki/Gereformeerde_kerk_Brits

Die Gereformeerde kerk Brits is die vierde oudste van die sewe gemeentes in die
GKSA se Klassis Krokdodilrivier. Die gemeente se middelpunt is die dorp Brits in
die provinsie Noordwes waar in 1972 ook die Gereformeerde kerk Brits-Wes tot
stand gekom het.

Lidmate in die oostelike wyke van die Gereformeerde kerk Rustenburg, die eerste
Gereformeerde gemeente in Suid-Afrika, het op 28 Oktober 1911 as die
Gereformeerde kerk Soutpansdrift afgestig, waarvan die naam later Krokodilrivier
geword het. Vyf en twintig jaar later en wel in 1936 het Brits van Soutpansdrift
afgestig. Ses maande later het lidmate van Schietfontein – ’n wyk van die
Gereformeerde kerk Pretoria – en van Hartbeesfontein en Sandfontein – wyke van
Die Moot – by die gemeente Brits aangesluit.

Destyds het die gemeente nog nie grond besit nie waarop hulle ’n kerkgebou kon
bou nie, maar ene Karouzki het deur Paul Fouché ’n erf aan die gemeente geskenk.
Dié skenking egter van die hand gewys, bes moontlik as gevolg van ’n probleem
wat die kerkraad met die skenker gehad het. Later het hulle ’n erf bekom en in
Mei 1941 het bouwerk aan die kerk begin. Chrisjan Briel, ’n lidmaat, was die
bouaannemer. Ds. P.W. van der Walt het die hoeksteen op 15 Januarie 1942 gelê en
vier maande later is die gebou in gebruik geneem. Dié gebou is in die styl van
destyds en in die vorm van ’n saalkerk opgerig. Aan die voorkant was ’n groot,
eenvoudige Kaaps-Hollandse gewel. Die voordeur is afgeskut met ’n kleiner gewel,
soortgelyk aan die grote. Die toring is aan die linkerkant teenaan die kerkgebou
opgerig met ’n eie ingang vir die koster om die klok te lui. ’n Weerhaan van
metaal is bo-op die toring aangebring. Chrisjan Briel het glo die patroon van
die skaduwee van ’n lewende hoenderhaan afgeteken terwyl ’n lantern die haan se
silhoeët teen ’n muur van sy huis afgebeeld het.

In die vroeë 1950's het die gebou te klein geword en het die kerkraad ’n nuwe
kerk begin beplan. Die firma Neethling en Bosman het die plan geteken, Van
Heerden was die bou-ingenieur en die bouaannemer was P.R. de Jager. Dié gebou is
in die tipiese tentstyl (die sogenaamde kappiekerk) ontwerp; in dié geval laag
agter en hoog voor. Dit het ’n teëldak en die voor- en agtermure is van
gekleurde glas. Die preekstoel het ’n breë basis wat skuins na bo vernou. Ds.
P.W. van der Walt het ook die tweede kerk se hoeksteen gelê, en wel op 12
Oktober 1957, 21 jaar ná die gemeente se stigting.



https://af.wikipedia.org/wiki/Fotosintese

Fotosintese is 'n belangrike biochemiese proses waarmee plante, alge, en sommige
bakterieë die energie van sonlig benut om voedsel te vervaardig. Die meeste
lewende organismes is per slot van rekening direk of indirek afhanklik van
fotosintese vir hulle voedsel. Dit is verantwoordelik vir die vervaardiging van
suurstof wat 'n groot deel van die aarde se atmosfeer uitmaak. Organismes wat
energie omskakel deur middel van fotosintese word fototrowe genoem. Daar word
geraam dat meer as die helfte van alle fotosintese wat op aarde plaasvind nie
vanaf plante afkomstig is nie maar vanaf bakterieë en alge.

Plante is foto-outotrowe, wat beteken dat hulle hul voedsel sintetiseer vanuit
anorganiese verbindings deur gebruik te maak van ligenergie, in plaas daarvan om
ander organismes te verorber of om op materiaal deur hulle vervaardig staat te
maak. Hulle moet onderskei word van die chemo-outotrowe wat nie op ligenergie
staatmaak nie maar die energie wat in anorganiese verbindings opgesluit is om
hulle voedsel te maak.

Die energie vir die fotosintese proses is uiteindelik afkomstig vanaf die
geabsorbeerde fotone en behels 'n reduseermiddel, water in die geval van plante
met suurstof wat as afvalproduk uitgeskei word. Die ligenergie word omgeskakel
na chemiese energie in die vorm van ATP en NADPH deur gebruik te maak van die
lig-afhanklike reaksies waar dit dan beskikbaar gemaak word vir die vaslegging
van koolstof. Die bekendste reaksies gebruik die chemiese energie om
koolstofdioksied in koolhidrate en ander organiese verbindings vas te lê deur
lig-afhanklike reaksies. Die oorhoofse chemiese vergelyking vir fotosintese in
groen plante is:

Waar n gedefinieer word na aanleiding van die struktuur van die gevolglike
koolhidraat. Heksose, suikers en stysel is egter die primêre produkte en daarom
word die volgende veralgemeende vergelyking gebruik om fotosintese voor te stel:

Om meer spesifiek te wees het fotosintese reaksies gewoonlik 'n intermediêre
produk tot gevolg wat daarna na die finale heksose koolhidraat produkte
omgeskakel word. Hierdie koolhidraatprodukte word dan gebruik om ander organiese
verbindings te maak, soos die boumateriaal sellulose, as voorganger vir lipied-
en aminosuur-biosintese of as brandstof in selrespirasie. Laasgenoemde vind nie
net in plante plaas nie maar ook in diere wanneer die energie afkomstig vanuit
plante deur die voedselketting verwerk word. Vereenvoudig gesproke is
selrespirasie die teenoorgestelde van fotosintese: glukose en ander verbindings
word geoksideer om koolstofdioksied, water en chemiese energie vry te stel. Die
twee prosesse vind egter deur verskillende reaksiestappe plaas en in
verskillende dele van die sel.

Plante gebruik hoofsaaklik die pigment chlorofil om ligenergie vas te lê, wat
dan ook die hoofrede is waarom die meeste plante 'n groen kleur het. Die werking
van chlorofil word ondersteun deur ander bykomende pigmente soos karotenoïede en
xantofille. Beide chlorofil en bykomende pigmente is geleë in organelle
(kompartemente in die sel) wat chloroplaste genoem word. Alhoewel alle selle in
die groen dele van plante chloroplaste bevat word die meeste energie in die
blare omgeskakel. Die sell in die binneste weefsels van 'n blaar, wat die
mesofiel genoem word, bevat ongeveer 'n halfmiljoen chloroplaste vir elke
vierkante millimeter van 'n blaaroppervlak. Die oppervlak van 'n blaar word
eenvormig bedek met 'n waterbestande wasagtige kutikula wat die blaar teen
oormatige verdamping van water beskerm en ook die absorpsie van ultraviolet of
blou lig verhinder om oorverhitting teen te werk. Die deursigtige kleurlose
epidermis laat lig deur die palisade mesofilselle waar die meeste fotosintese
dan plaasvind.

Alge wissel vanaf veelsellige vorms soos kelp tot mikroskopiese enkelsellige
organismes. Alhoewel hulle nie so kompleks is soos plante op land nie vind
fotosintese op dieselfde manier in hulle plaas. Soos plante het alge ook
chloroplaste en chlorofil, maar bevat hulle ook ander bykomstige pigmente wat 'n
wye verskeidenheid kleure aan hulle verleen. Alle alge vervaardig suurstof en
vele is outotrofies. Sommiges is egter heterotrofies, en maak ook staat op
materiale wat deur ander organismes vervaardig is.

Fotosintetiese bakterieë bevat nie chloroplaste nie. In plaas daarvan vind
fotosintese direk aan die binnekant van die sel plaas. Die sianobakterieë bevat
chlorofil en suurstof op dieselfde wyse as chloroplaste en daar word gereken dat
chloroplaste waarskynlik ontstaan het vanuit die sianobakterieë deur
endosimbiose. Die ander fotosintetiese bakterieë bevat 'n verskeidenheid
pigmente, wat bakteriochlorofil genoem word en vervaardig nie suurstof nie.

Die ligenergie word omgeskakel na chemiese energie deur van lig-afhanklike
reaksies gebruik te maak. Die produkte van die reaksies is ATP deur
fotofosforilasie en NADPH (nikotienadeniendinukleotiedfosfaat) vanuit
fotoreduksie. Beide word dan as energiebron benut vir die lig-onafhanklike
reaksies.

In plante vind die lig-afhanklike reaksies in die tikaloïedmembrane van die
chloroplaste plaas en word die ligenergie gebruik om ATP en NADPH te
sintetiseer. Die fotone word vasgevang in die antennakomplekse van fotosisteem I
en II deur chlorofil en bykomstige pigmente (sien diagram regs). Wanneer 'n
chlorofil a molekule by 'n fotosisteem se reaksiepunt, energie absorbeer word 'n
elektron opgewek en oorgedra na 'n ander elektronontvanger-molekule deur middel
van 'n proses wat fotogeïnduseerde ladingskeiding genoem word. Hierdie elektrone
word vervoer deur 'n elektronoordragketting wat eerstens 'n chemiese osmotiese
potensiaal oor die membraan daarstel, die sogenaamde “Z-Skema” wat in die
diagram aangetoon word. 'n ATP sintase ensiem gebruik hierdie chemiese osmotiese
potensiaal om die ATP te maak tydens die fotofosforilasie terwyl NADPH 'n produk
is van die terminale redoksreaksie in die Z-skema.

Die NADPH is die hoof reduseermiddel in chloroplaste, wat 'n bron van energieke
elektrone aan ander reaksies verskaf. Die vervaardiging daarvan laat chlorofil
met 'n tekort aan elektrone (geoksideer), wat dan weer deur 'n ander
reduseermiddel vervang moet word. Die opgewekte elektrone wat vanaf die
chlorofil verlore gaan in fotosisteem I word vervang vanaf die
elektronvervoerketting deur plastosianien. Aangesien fotosisteem II die eerste
stappe van die Z-skema insluit, word 'n eksterne bron van elektrone benodig om
die geoksideerde chlorofil a molekules te reduseer. Hierdie rol word deur water
vervul tydens 'n reaksie wat bekend staan as fotolise en het die splitsing van
water tot gevolg om elektrone, suurstof en waterstofione te lewer. Fotosisteem
II is die enigste bekende biologiese ensiem wat hierdie oksidasie van water
bewerkstellig. Aanvanklik dra die waterstofione vanaf die fotolise by tot die
chemiese osmotiese potensiaal maar uiteindelik bind hulle aan die
waterstofdraermolekule NADP+ om NADPH te vorm. Suurstof is 'n afvalproduk van
fotosintese maar speel 'n belangrike rol in die selrespirasie van die oorgrote
meerderheid lewende organismes.

Die begrip dat suurstofproduksie nie direk met die vaslegging van
koolstofdioksied verband hou nie is eerste deur Cornelis Bernadus van Neil, wat
fotosintetiese bakterieë bestudeer het, in die 1930's voorgestel. Behalwe vir
die sianobakterieë het bakterieë net een fotosisteem en gebruik ander
reduseermiddels as water. Hulle kry hulle elektrone vanaf 'n verskeidenheid
anorganiese chemikalieë wat sulfiede of waterstof insluit, dus word suurstof nie
by die meerherheid fotosintetiese bakterieë vervaardig nie.

Die vaslegging van koolstofdioksied is 'n lig-afhanklike proses waarin
koolstofdioksied met 'n vyf-koolstofsuiker, ribulosebifosfaat (RuBP), om twee
molekules van 'n drie-koolstofverbinding, gliseraat 3-fosfaat (GP). Hierdie
verbinding staan ook bekend as 3-fosfogliseraat (PGA). GP, in die
teenwoordigheid van ATP en NADPH vanuit die lig-afhanklike stappe word
gereduseer na gliseraldehied 3-fosfaat (G3P). Hierdie produk ook na verwys as
3-fosfogliseraldehied (PGAL) of selfs as triose fosfaat (a drie-koolstofsuiker).
Hierdie is die punt waar koolhidrate gevorm word tydens fotosintese. Sommige van
die triose fosfate kondenseer om heksose-fosfate, sukrose, stysel en sellulose
te vorm of word andersins omgeskakel na asetielkoensieme A om aminosure en
lipiede te vorm. Ander gaan verder om RuBP te hergenereer sodat die proses kan
voortduur (sien Calvin siklus).

Al word sommige van die stappe in fotosintese steeds nie volkome verstaan nie,
is die oorhoofse chemiese vergelyking van fotosintese al sedert die 1800's
bekend. Jan van Helmont het navorsing oor die proses in die middel 1600's begin
doen toe hy versigtige metings gedoen het oor die massa van die grond wat deur
'n plant gebruik word en die massa van die plant self soos dit gegroei het.
Nadat hy opgemerk het dat die grondmassa baie min verander het, het hy die
hipotese voorgestel dat die massa van die groeiende plant vanaf die water moes
kom, die enigste stof wat tot die plant in die pot toegevoeg is. Dit was 'n
gedeeltelik akkurate hipotese – baie van die massa wat bygekom het kom vanaf die
koolstofdioksied asook die water. Hierdie navorsing was egter 'n keerpunt en
hierdeur is die idee gevestig dat die meeste van die plant se biomassa afkomstig
was vanuit die insette van fotosintese en nie die grond alleen nie.

Joseph Priestly, 'n chemikus en prediker, het ontdek dat wanneer hy 'n
hoeveelheid lug onder 'n omgekeerde fles vasgevang het en 'n kers daarin gebrand
het, dat die kers vinnig sou uitbrand, lank voordat die kerswas verbruik was. Hy
het ook ontdek dat 'n muis die lug op soortgelyke wyse kon "beskadig". Hy het
toe getoon dat die lug wat sodoende deur 'n muis of 'n kers "beskadig" is, weer
deur 'n plant herstel kon word.

In 1778 het Jan Ingenhousz, 'n dokter verbonde aan die hof van die Oostenrykse
Keiserin, Priestly se eksperimente herhaal. Hy het ontdek dat dit die invloed
van die son en lig op die plant was wat veroorsaak het dat 'n muis onder die
omstandighede gered kon word.

In 1796 het Jean Senebier, 'n Franse pastoor, getoon dat CO2 die "beskadiging"
van die lug veroorsaak het en dat dit deur plante opgeneem is tydens
fotosintese. Kort daarna het Nicholas-Théodore de Saussure getoon dat die
toename in massa van die plant soos dit groei nie alleen deur die opname van CO2
verduidelik kon word nie maar ook deur die insluiting van water. Die basiese
reaksie waardeur fotosintese gebruik is om voedsel (soos glukose) te vorm is dus
toe reeds vasgestel.

Cornelius van Niel het deurslaggewende ontdekkings gemaak wat die chemie van
fotosintese verder toegelig het. Deur die pers swaelbakterieë en groenbakterieë
te bestudeer was hy die eerste wetenskaplike om te toon dat fotosintese 'n
lig-afhanklike redoksreaksie was waarin waterstof koolstofdioksied reduseer.

Verder eksperimente om te bewys dat die suurstof wat vrygestel word tydens
fotosintese van groen plante van water afkomstig was is deur Robert Hill in 1937
en 1939 gedoen. Hy het getoon dat geïsoleerde chloroplast suurstof afgegee het
in die teenwoordigheid van onnatuurlike reduseermiddels soos ysteroksalaat,
ystersianied of benzokinoon na blootstelling aan lig. Die Hill reaksie is as
volg:

Samuel Ruben en Martin Camen het radio-aktiewe isotope gebruik om te bepaal dat
die suurstof wat vrygestel is tydens fotosintese vanaf die water afkomstig was.

Melvin Calvin en sy vennoot Benson was in staat om elke stadium van die donker
of lig-onafhanklike fases van fotosintese uit te pluis en die donker-reaksies
staan bekend as die Calvin siklus.

'n Nobelpryswenner, Rudolph A. Marcus, het die belangrikheid en funksie van die
elektronvervoerketting ontdek.

Fotosintese is 'n fisiologiese verskynsel waar sonenergie na
fotochemiese-energie omgeskakel word. Hierdie fisiologiese verskynsel kan
termodinamies beskryf word in terme van die veranderinge in energie, entropie en
vrye energie. Die termodinamika van fotosintese behels die omsetting van
ligenergie om 'n entropie verandering teweeg te bring om sodoende 'n bruikbare
bron van energie vir die plant te verskaf.

Die volgende chemiese vergelyking som die produkte en reaktante van fotosintese
in tipiese groen fotosinterende plante op:

Vrye energiebronne op aarde kan afkomstig wees vanaf lig vanaf die son of dit
kan aardgebonde bronne soos vulkane, warmbronne en die radio-aktiewe straling
vanaf sekere elemente wees. Sigbare lig, wat deur groen plante vir fotosintese
aangewend word, het die opwekking van elektrone in seker stowwe wat pigmente
genoem word tot gevolg. Die Chlofil a pigment byvoorbeeld dien as 'n katalis wat
sonenergie na fotochemiese energie omskakel wat noodsaaklik is vir fotosintese.

Die teenwoordigheid van sonenergie op die aardoppervlak verskaf aan plante 'n
bruikbare bron van energie, wat die vrye energie (G) van die stelsel genoem
word. Termiese energie is egter nie volledig omskakelbaar nie wat beteken dat
uit die aard van die sonenergie daar beperkte vorme is wat deur die plant benut
kan word. Dit hou verband met die gevolgtrekkings uit die werk wat deur Josiah
Willard Gibbs gedoen is: naamlik dat die verandering in vrye energie (ΔrG)
verband hou met beide die veranderinge in entropie (ΔrS) en die verandering in
entalpie (ΔrH) van die stelsel en word wiskundig as volg uitgedruk:

Eksperimente het in die verlede aangetoon dat die totale energie wat deur
fotosintese geproduseer word 112 kcal/mol is. Die vrye energie van die lig was
egter 120 kcal/mol. 'n Totale verlies van 8 kcal/mol kon toegeskryf word aan die
entropieverandering soos beskryf deur die Gibbs vergelyking. Met ander woorde
aangesien die bruikbare energie van die stelsel direk verwant is aan die
entropie en temperatuur van die stelsel, is die beskikbare hoeveelheid termiese
energie vir omskakeling na bruikbare energievorme (wat meganiese en chemiese
energie insluit) kleiner. Die begrip hou verband met die tweede wet van
termodinamika in die sin dat 'n toename in entropie noodwendig met die
omskakeling van ligenergie na die chemiese energie in die plant gepaard moet
gaan.

In die vroeë 1900's het F.F. Blackman die impak van lig intensiteit
(stralingsdighteid) en temperatuur op die snelheid van die fotosintese reaksie
bestudeer. By konstante temperature neem die reaksie aanvanklik toe soos die
stralingsdigtheid toeneem. By hoër stralingsdigthede bereik die snelheid van
fotosintese egter 'n plato. Die effek van temperatuur op die snelheid van
fotosintese teen 'n konstante stralingsdigtheid word deur die beeld hier links
geïllustreer. Teen hoë stralingsdigtheid neem die snelheid oor 'n beperkte
gebied toe met 'n styging in die temperatuur. By lae stralingsdigthede het 'n
styging in die temperatuur min invloed op die snelheid van die fotosintese
reaksie. Hierdie twee eksperimente illustreer belangrike punte: eerstens, is dit
uit navorsing bekend dat fotochemiese reaksies oor die algemeen nie deur
temperatuur beïnvloed word nie. Hierdie eksperimente toon egter duidelik dat
temperatuur wel die snelheid van fotosintese beïnvloed, wat beteken dat totale
reaksie uit twee verskillende reaksiestappe bestaan naamlik die lig-afhanklike
'fotochemiese' reaksiestap en die lig-onafhanklike, temperatuur-afhanklike stap.
Tweedens het Blackman se eksperimente die begrip van beperkende faktore
geïllustreer. 'n Beperkende faktor is die golflengte van lig. Sianobakterieë wat
etlike meters onder die water woon kan nie die golflengtes ontvang wat nodig is
om fotogeïnduseerde ladingskeidings soos in konvensionele fotosintetiese
reaksies te veroorsaak nie. Om hierdie probleem te oorkom het hulle 'n reeks
proteïene met verskillende fluoreserende pigmente rondom die reaksiepunte.
Hierdie eenheid word 'n fikobilisoom genoem.

Soos koolstofdioksiedkonsentrasies styg, styg die tempo waarteen suikers deur
die lig-onafhanklike reaksies gemaak word totdat ander beperkende faktore
intree. Een rede hiervoor is dat RuBisCO, die ensiem wat koolstofdioksied vaslê
tydens die lig-afhanklike reaksies, 'n bindingsaffiniteit het vir beide
koolstofdioksied en suurstof. Dus sal 'n toename in die
koolstofdioksiedkonsentrasie die waarskynlikheid verhoog dat RuBisCO die
koolstofdioksied sal vaslê eerder as die suurstof.

Die herwinnigsproses vir die produkte van RuBisCO oksigenase aktiwiteit staan
meer algemeen bekend as fotorespirasie aangesien dit gekenmerk word deur
lig-afhanklike suurstof verbruik en die vrystelling van koolstofdioksied.



https://af.wikipedia.org/wiki/Etanol

Etielalkohol, ook bekend as etanol of graanalkohol, is 'n vlambare, kleurlose
chemiese verbinding en een van die alkohole wat dikwels in alkoholiese drankies
gevind word. In die algemene spreektaal word daar dikwels eenvoudig daarna
verwys as alkohol. Sy chemiese formule is C2H5OH.

Etanol is al aan die mens bekend sedert die voorgeskiedenis as die aktiewe
bestanddeel van alkoholiese drank. Die skeiding daarvan om 'n relatiewe suiwer
verbinding te verkry is waarskynlik die eerste keer deur Persiese alchemiste
soos Geber (721-815) en Al-Razi (864-930) gedoen wat die kuns van distillasie
ontwikkel het.

Etanol vir gebruik in alkoholiese drank word deur gisting vervaardig: Dit is 'n
produk van die metabolisme van suiker in sekere gisspesies in die afwesigheid
van suurstof. Daar word na die kweekproses van gis onder toestande gunstig vir
die vervaardiging van alkohol as brouery verwys. Gis kan slegs groei as die
alkoholkonsentrasie teenwoordig minder as 14% is. Die alkoholkonsentrasie kan
egter verhoog word deur die distillasieproses.

Vir 'n alkohol-water mengsel, bestaan daar 'n maksimum kookpunt aseotroop by 96%
etanol en 4% water. Dit beteken dat fraksionele distillasie van etanol-water
mengsels (van 96% of laer suiwerheid) nie 'n suiwerheid van hoër as 96% etanol
kan lewer nie. Daarom word etanol met 'n 95% etanol in waterinhoud dikwels as
oplosmiddel verkoop.

Om suiwer etanol te vervaardig word 'n klein hoeveelheid benseen bygevoeg en
word die mengsel weer fraksioneel gedistilleer. Benseen vorm 'n tersiêre
aseotroop met water en etanol om die laaste bietjie water te verwyder en 'n
binêre aseotroop met etanol om die grootste hoeveelheid benseen te verwyder. Die
oorblywende etanol is dan watervry vir prosesse waar dit 'n vereiste is. Etlike
dpm benseen bly egter agter wat veroorsaak dat die verbruik daarvan deur mense
kan lei tot kenmerkende lewerskade.

Etanol vir industriële gebruik word dikwels vervaardig uit ru-olie bronne,
dikwels deur die katalitiese hidrering van etileen met swaelsuur as die
katalisator. Die proses is goedkoper as die gistingsproses. Etanol vir
industriële gebruik word normaalweg ongeskik vir menslike gebruik gemaak
("verderf") deur die insluiting van klein hoeveelhede chemikalieë wat of toksies
(soos metanol) of onaangenaam is (soos denatonium), wat gewoonlik die toepaslike
belasting of voorraadbeheermeganismes in die betrokke lande vermy.
Gedenatureerde alkohol het die VN-nommer UN 1987 en etanol wat "gedenatureer"
word deur dit giftig te maak se nommer is VN 1986.

Etanol word gebruik as brandstof (dikwels gemeng met petrol) en in 'n wye
verskeidenheid industriële prosesse. Etanol word ook in vriesweermiddels gebruik
vanweë sy lae vriespunt.

Dit los maklik op in water in alle verhoudings met 'n klein vermindering in
volume wanneer die twee gemeng word. Suiwer etanol en 95% etanol is self goeie
oplosmiddels wat ietwat minder polêr is as water en word gebruik in reukwater,
verwe en tinkture. Ander verhoudings van etanol met water of ander oplosmiddels
kan ook gebruik word as oplosmiddels. Alkoholiese drankies het 'n groot
verskeidenheid smake vanweë die verskillende verbindings wat tydens die
brouproses opgelos word.

'n Oplossing van 70-85% etanol word dikwels as ontsmettingsmiddel gebruik. Dit
maak organismes dood deur hulle proteïene te beskadig en deur hul lipiede op te
los en is doeltreffend teen die meeste bakterieë en swamme asook baie virusse,
maar is oneffektief teen bakteriële spore. Alkoholiese drankies kan as gevolg
van hierdie ontsmettingseienskappe vir lang tye gestoor word.

Die hidroksielgroep op die etanolmolekule is 'n uiters swak suur, maar wanneer
dit met 'n alkalimetaal of 'n baie sterk basis behandel word, word 'n H+-ioon
verwyder om 'n etoksied-ioon te vorm, C2H5O-.



https://af.wikipedia.org/wiki/Energie

Energie, algemeen en kwalitatief gesproke, is die eienskap (of die hoeveelheid
van daardie eienskap) waardeur die doen van dinge of die verskaffing van krag
moontlik gemaak word. Die uitdrukkings "energie" en "krag" word soms foutiewelik
uiteenlopend gebruik, maar dit het verskillende betekenisse op beide die
wetenskaplike en nie-wetenskaplike gebiede. Fisika poog om die eienskap
kwantitatief te beskryf en gee daaraan 'n definisie wat dit moontlik maak om
energie as 'n beskrywing van 'n algehele toestand te beskou en die verskillende
maniere waarop werk verrig word, word deur hierdie benadering verenig.

Energie is 'n fundamentele hoeveelheid wat elke fisiese stelsel besit; dit laat
ons toe om te kan voorspel tot hoeveel werk die stelsel in staat is, of hoeveel
hitte dit kan uitruil. In die verlede is energie bespreek in terme van maklik
waarneembare uitwerkinge wat dit op die eienskappe van voorwerpe of veranderinge
in toestand van verskeie stelsels gehad het. Basies kan die gevolgtrekking
gemaak word dat as iets verander, daar een of ander soort energie betrokke was
in daardie verandering. Toe mense besef het dat energie in voorwerpe gestoor kan
word, is die gedagte van energie uitgebrei om die potensiaal vir verandering
asook die verandering self in te sluit.

Hierdie uitwerkinge (beide potensieel en verwesenlik) kom in baie verskillende
vorms voor; voorbeelde is elektriese energie wat in batterye gestoor is, die
chemiese energie wat in 'n stukkie kos gestoor is, die termiese energie van 'n
warmwaterverhitter, of die kinetiese energie van 'n bewegende trein. Om energie
eenvoudig as verandering of die potensiaal vir verandering te definieer
veroorsaak egter dat baie voorbeelde van energie soos dit in die fisiese wêreld
bestaan uitgelaat word. Energie kan nie slegs gebruik word om sigbare
veranderinge teweeg te bring nie, maar kan ook gebruik word om veranderinge te
keer, in welke geval waarneming van hierdie soort energie sonder hulpmiddels
baie moeilik is. As mens byvoorbeeld na 'n standbeeld kyk wat 'n 50 kilogram
gewig vashou is die teenwoordigheid van energie wat nodig is om dit moontlik te
maak nie so voor die hand liggend nie. As mens self egter 'n 50 kilogram gewig
vashou dan is die noodsaaklikheid vir energie dadelik duidelik! Mens kan die
swaartekrag se uitwerking op jou voel wanneer jy die gewig beweeg en wanneer jy
dit nie beweeg nie. Energie kan geredelik omgeskakel word vanaf een vorm na 'n
ander; 'n mens kan byvoorbeeld chemiese energie in 'n battery omskakel na
termiese energie deur die battery aan 'n elektriese verhitter te koppel. In die
voorbeeld van die gewig word die kinetiese energie van beweging omgeskakel na
potensiële energie. As mens die gewig sou laat val word die potensiële energie
weer omgeskakel na kinetiese energie as gevolg van die uitwerking van
swaartekrag wat die gewig laat versnel. Die wet van die behoud van energie
bepaal dat tydens hierdie omskakelings die hoeveelheid energie altyd dieselfde
bly. Die begrip van energie is 'n kragtige beginsel in fisika en om die
geldigheid daarvan te verseker het wetenskaplikes verskeie addisionele
energievorme gedefinieer wat nie so maklik gemeet kan word deur die waarnemer
sonder hulpmiddele nie.

Die SI-eenheid vir beide energie en werk is die joule (J), ter ere van James
Prescott Joule en sy eksperimente oor die meganiese ekwivalent van warmte.
Afgebreek na meer fundamentele eenhede is 1 joule gelyk aan 1 newton·meter en in
SI-basiseenhede is 1 J gelyk aan 1 kg m2 s−2.

'n Energie-eenheid wat in partikelfisika gebruik word is die elektronvolt (eV).
Een eV  is gelyk aan 1,602176462×10−19 J.

(Neem kennis dat wringkrag dieselfde eenhede as energie het. Die energie wat
nodig is om 'n draai van een radiaal uit te voer by 'n wringkrag van een Joule
is een Joule. Eintlik is die eenheid van wringkrag dus 'Joule/rad' maar rad is
dimensieloos).

In cgs-eenhede is een erg gelyk aan 1 g cm2 s−2, gelyk aan 1,0×10−7 J. Die
Britse eenhede/VSA eenhede vir beide energie en werk is die voet-pond, en een
voet-pond is ongeveer 1,3558 J.

Die energie-eenheid wat gebruik word vir alledaagse elektrisiteitmeting is die
kilowatt-uur (kW h), en een kW h is gelyk aan 3,6×106 J  (3600 kJ of 3,6 MJ).

Die kalorie word meestal gebruik in voeding en is gelyk aan die hoeveelheid
hitte benodig om die temperatuur van een gram water met 1 graad Celsiuste laat
styg, teen 'n druk van 1 atmosfeer. Die hoeveelheid hitte hang so 'n bietjie af
van die begintemperatuur van die water, wat tot gevolg het dat daar verskeie
eenhede is wat die naam kalorie dra maar effe verskillende waardes het. Dit is
ongeveer gelyk aan 4,186 J.

Werk is 'n maatstaf van die energie wat verbruik word om 'n krag oor 'n sekere
afstande uit te oefen. Indien die krag nie verander oor 'n sekere weg nie, is in
die een-dimensionele geval die energie wat nodig is:

Indien die krag veranderlik is, word die energie E {\displaystyle E} wat vereis
word, gegee deur die integraal:

waar f ( x ) {\displaystyle f(x)} die grootte van die toegepaste krag is as 'n
funksie van die afstand x {\displaystyle x} wat beweeg is.

Hitte is 'n hoeveelheid energie wat normaalweg gekoppel word met 'n verandering
in temperatuur of in 'n verandering in die fase van materie. In chemie is hitte
die hoeveelheid energie wat geabsorbeer of vrygestel word deur 'n gegewe
chemiese reaksie.

Die eerste wet van termodinamika bepaal dat die totale invloei van energie in 'n
stelsel in, gelyk moet wees aan die totale uitvloei van energie uit die stelsel
uit plus die verandering van die energie wat die stelsel bevat. Hierdie wet word
gebruik in alle vertakkinge van fisika. Noether se teorie stel die verband
tussen die behoud van energie en die tydsonveranderlike aard van die wette van
fisika.

Kinetiese energie is die gedeelte van energie wat verband hou met die beweging
van 'n voorwerp.

Die vergelyking hierbo bepaal dat die kinetiese energie ( E k {\displaystyle
E_{k}} ) gelyk is aan die integraal van die puntproduk van die snelheid ( v
{\displaystyle \mathbf {v} } ) van 'n voorwerp en die infinitesimaal van die
voorwerp se momentum ( p {\displaystyle \mathbf {p} } ).

Vir nie-relatiwistiese snelhede, dit wil sê snelhede wat baie kleiner is as die
spoed van lig, kan ons die Newtoniese benadering gebruik:

In die vorm van 'n Taylorreeks, kan die relatiwistiese vergelyking geskryf word
as volg:

Dit kan gesien word dat die tweede hoër orde terme in die reeks ooreenkom met
die onakkuraatheid van die Newton benadering vir kinetiese energie relatief tot
die relatiwistiese vergelyking. Dit kan gesien word dat hierdie onakkuraatheid
baie klein is teen lae snelhede aangesien die tweede term baie na aan nul is.

Terwyl kinetiese energie die deel van 'n stelsel se energie is wat met beweging
verbind word, is potensiële energie die energie van 'n stelsel wat met die
ruimtelike rangskikking van 'n stelsel se komponente en hul wisselwerkings met
mekaar verbind word.

In 'n geïsoleerde stelsel wat bestaan uit twee voorwerpe in rus op die x-as wat
'n krag f ( x ) {\displaystyle f(x)} op mekaar uitoefen, word die potensiële
energie algemeen gedefinieer as:

waar die krag tussen die voorwerpe slegs met afstand x {\displaystyle x} varieer
en daar langs die lyn, wat die twee voorwerpe koppel, af geïntegreer word.

Om die verwantskap tussen krag en potensiële energie verder te illustreer, kan
ons dieselfde stelsel met twee voorwerpe op die x-as beskou. As die potensiële
energie as gevolg van een van die voorwerpe op enige punt x {\displaystyle x} ,
U ( x ) {\displaystyle U(x)} is, dan kan die krag op daardie voorwerp x
{\displaystyle x} uitgedruk word as:

'n Voorbeeld daarvan is dat wanneer 'n massa bo die aarde gelos word dit
aanvanklik potensiële energie het vanweë die aantrekking van die swaartekrag van
die aarde, wat dan omgeskakel word na kinetiese energie soos die swaartekrag op
die voorwerp uitgeoefen word en sy potensiële energie dan verminder soos hy val.

Interne energie is die kinetiese energie geassosieer met die beweging van
molekules en die potensiële energie geassosieer met die rotasie, vibrasie en
elektriese energie van atome binne-in molekules. Interne energie is 'n
kwantifiseerbare toestandsfunksie van 'n stelsel.

'n Voorbeeld van die omskakeling en behoud van energie is die slinger. By sy
hoogste punt is die kinetiese energie nul en die potensiële swaartekrag-energie
op sy maksimum. By die laagste punt is die kinetiese energie weer op sy maksimum
en gelyk aan die verlaging in potensiële energie. As 'n mens onrealisties
aanvaar dat daar geen wrywing is nie, dan sal die energie behoue bly in die
slinger en sal hy bly swaai tot in lengte van dae.

'n Ander voorbeeld is 'n chemiese ontploffing waardeur die potensiële chemiese
energie omgeskakel word na kinetiese energie en hitte in 'n baie kort tydjie.

In fisika word energie (of werk of arbeid) bereken deur die krag wat daarop
uitgeoefen word maal die afstand. Dit word gemeet in eenhede van Joule.

Die krag benodig om die baksteen op te lig: F = ma = 5 kg × 9.81 m/s2 = 49.05
kg.m/s2 = 49.05 N (Newton).



https://af.wikipedia.org/wiki/Athene

Athene (in Afrikaans ook gespel as: Atene; Grieks: Αθήνα = Athina; foneties:
/a'θina/) is die hoofstad en grootste stad van Griekeland, die hoofstad van die
streek Attika en die gelyknamige distrik (nomós) Athene. Athene is ook die
politieke, kulturele en ekonomiese sentrum van dié land, 'n kosmopolitiese
metropool van ongeveer 4 000 000 inwoners. Athene is veral bekend vanweë antieke
historiese geboue soos die Parthenon op die Akropolis ('n heuwel in Athene).

Die eerste moderne Olimpiese Somerspele vind in 1896 in Athene plaas.
Eenhonderd-en-agt jaar later vind die Olimpiese Somerspele van 2004 weer in
Athene plaas.

Die stad is genoem na die godin Athena wat in die antieke tyd ook die
beskermheilige van die stad was. Die Parthenontempel op die Akropolis, die
beroemdste monument in die stad, is ter ere van haar opgerig. Destyds is die
stad Αθηναι (Athènai, meervoud van Athèna) genoem. In die 19de eeu word dit
opnuut die amptelike naam van die stad. 'n Taalhervorming van die jare '70 sorg
egter dat die stad nou Athina heet.

Vermoedelik vestig die eerste bewoners hulself ongeveer 3500 v.C. op die heuwel
Akropolis. Van die vroeë geskiedenis van die stad is weinig bekend, maar Athene
was waarskynlik tot ongeveer 1065 'n koninkryk en 'n belangrike sentrum van die
Miseense beskawing. In die opvolgende eeue verander Athene stadig en met
tydelike terugslae in 'n demokrasie. In hierdie tydperk voer Athene verskeie
oorloë teen Persië. Athene verslaan Persië by die Slag van Maraton, maar tien
jaar later verwoes Persië grotendeels die Akropolis. Na verskeie kruine en dale
(Peloponnesiese oorlog, Dertig Tiranne) word Athene in die 4de eeu v.C. 'n
belangrike wetenskap- en kunsstad en lewer beroemde name op soos Sokrates, Plato
en Aristoteles.

In 168 v.C. val die Romeine die stad binne (en beskou die inval as 'n
"bevryding"). Die stad bly 'n belangrike rol in die Romeinse Ryk vervul, al woon
die Atheense burgers ongemaklik in die Romeinse teenwoordigheid. As straf
hiervoor, laat Sulla die stad in 86 v.C. plunder. In 51 besoek die apostel
Paulus van Tarsus die stad op sy vele sendingreise. Keiser Hadrianus lê om en by
130 'n besoek af en stel 'n reeks belangrike bouwerke op. In hierdie tyd is
Athene steeds 'n belangrike wêreldsentrum.

Hierna begin die stad te verval: in 297 en weer later in 395 word Athene
geplunder deur die Gote. In 529 sluit keiser Justinianus die filosofieskole en
sorg sodoende dat Athene 'n onbelangrike uithoek van die Bisantynse Ryk word. In
1024 word die stad deur Franse kruisvaarders verower en word vir 'n paar eeue
lank 'n politieke speelbal vir verskeie state. In 1458 word die stad ingelyf
deur die Turke. Uit respek vir die stad se verlede, verleen die Turke baie
voorregte aan die burgers; tog omskep die Turke twee jaar later die Parthenon in
'n moskee. Die stad bly, met die uitsondering van 'n klein Venesiese besetting
in 1687, byna vier eeue lank deel van die Ottomaanse Ryk.



https://af.wikipedia.org/wiki/Argeologie

Argeologie of oudheidkunde is die studie van menslike kulture deur die
herwinning, dokumentering en analise van materiële oorblyfsels, insluitende
argitektuur, kunsprodukte, oorblyfsels van lewende organismes insluitend
menslike oorblyfsels en die studie van die landskap waarin die mense gewoon het.
Die doel van argeologie is om lig te werp op die langtermyn voorgeskiedenis,
geskiedenis, gedragspatrone en kulturele ewolusie van die mens. Dit is die
enigste vakgebied wat die metodiek beskryf vir die versameling en interpretasie
van inligting oor die voorgeskiedenis van die mens en kan ook 'n belangrike
bydrae lewer tot ons verstaan van opgetekende gemeenskappe. Ander vertakkinge
van antropologie vul die bevindings van argeologie aan, veral kulturele
antropologie (wat die gedragspatrone, simboliek en materiële aspekte van 'n
kultuur bestudeer) en fisiese antropologie (wat die studie van die menslike
ewolusie en beenkunde behels). Ander vakrigtings vul argeologie ook aan, soos
onder andere paleontologie (die studie van oerlewe) wat die studie van oerdiere
(oerdierkunde) en oerplante (oerplantkunde) insluit, verder ook aardrykskunde,
geologie, geskiedenis en kunsgeskiedenis.

Argeologie is 'n benadering tot die verstaan van verlore kulture en die
onopvallende aspekte van die mens se geskiedenis, sonder 'n afsnydatum: in
Engeland het argeoloë die uitleg van lank verlore middel-eeuse nedersettings
blootgelê wat ontruim is na die krisisse van die 14de eeu. In New York Stad het
argeoloë die 18de eeuse oorblyfsels gevind van die Swart begraafplaas daar.

Die grootste deel van die mens se geskiedenis is nie vervat in geskrifte nie.
Die skryfkuns het tot ongeveer 5000 jaar gelede nêrens bestaan nie en het slegs
na 'n betreklik klein aantal tegnologies gevorderde beskawing versprei. Hierdie
beskawings is dan, nie toevallig, die mees bekendes; hulle was toeganklik tot
studie deur geskiedkundiges vir baie eeue, terwyl argeologie slegs onlangs
ontstaan het. Selfs in beskawings wat geletterd was op sekere vlakke, is baie
belangrike gebruike van dié mense nooit amptelik opgeteken nie. Enige kennis van
die vroeë vormingsjare van die menslike beskawing – die ontwikkeling van
landbou, kultusgebruike van volksgelowe, die ontstaan van die eerste stede –
moet vanaf argeologie kom.

Selfs waar geskrewe rekords bestaan, is hulle meestal onvolledig of tot 'n mate
bevooroordeeld. In baie gemeenskappe was geletterdheid beperk tot die elite
klasse, soos die geestelikes of die burokrate van die hof of tempel. Die
geletterdheid van selfs 'n aristokrasie is dikwels beperk tot aktes en
kontrakte. Die belangstelling en wêreldbeskouing van die elite is dikwels baie
anders as die lewens en belangstellings van die gewone mense. Enige geskrifte
wat geskep is deur mense wat die algemene bevolking nader verteenwoordig het,
sou waarskynlik ook nie hul weg na die biblioteke gevind het waar hulle beskerm
was nie. Geskrewe rekords neig dus om die vooroordele van die geletterde klasse
te weerspieël en kan nie vertrou word as die enigste bron van kennis nie. Die
materiële rekord is 'n beter benadering van 'n gemeenskap al is dit onderhewig
aan sy eie onakkuraathede, soos onewe monsterneming en onewe bewaring.

'n Moderne argeologiese projek begin dikwels eers met 'n argeologiese opname. 'n
Streeksopname is die poging om enige voorheen onbekende liggings van
argeologiese belang in 'n streek te identifiseer. 'n Liggingsopname is 'n poging
om sistematies die uitstaande kenmerke van belang, soos huise en hutte, te vind.
Die metodes hier in gebruik stem baie ooreen.

Argeologiese uitgrawings het bestaan toe die studieveld nog steeds in die bestek
van amateurs geval het en bly tog steeds die bron van die oorgrote meerderheid
van inligting wat ingewin is in die meeste projekte. Moderne uitgrawingstegnieke
vereis dat die presiese ligging van voorwerpe en kenmerke opgeteken word. Dit
behels altyd die bepaling van hul horisontale liggings maar soms ook die
vertikale posisies. Soortgelyk moet hulle assosiasie of verwantskap tot ander
voorwerpe in die nabyheid vir latere analise opgeteken word. Dit laat argeoloë
toe om afleidings te maak aangaande watter voorwerpe en kenmerke met mekaar
verband hou en in watter verskillende stadiums van die aktiwiteite dit gebruik
kon wees. As 'n terrein bewoon was deur opeenvolgende onderskeibare kulture dan
sal die meer onlangse kulture se voorwerpe bo die van die meer antieke kulture
lê.

Uitgrawing is die duurste fase van argeologiese navorsing. Dit is ook 'n
vernietigende proses en daarom bestaan daar etiese oorwegings ook. Daarom word
min terreine geheel en al uitgegrawe. Monsterneming is selfs belangriker tydens
uitgrawings as in die opname fase. Dit is algemeen dat groot meganiese
grondverskuiwingstoerusting gebruik word tydens uitgrawings, veral om bogrond te
verwyder al word die metode met meer omsigtigheid gebruik. Hierna word die
blootgestelde area gewoonlik met skoffelpikke en troffels skoongemaak.

Die mees basiese aktiwiteit behels die skoonmaak van voorwerpe, katalogiseer
daarvan en vergelyking met ander gepubliseerde versamelings met die oog daarop
om dit tipologies te klassifiseer en terreine met soortgelyke samestellings van
voorwerpe te identifiseer. 'n Meer omvattende reeks analitiese tegnieke is egter
beskikbaar in die vorm van argeologiese wetenskap, wat beteken dat voorwerpe
gedateer en hul samestellings bepaal kan word. Die bene, plante en stuifmeel wat
op 'n terrein gevind word kan geanaliseer word (deur gebruik te maak van die
tegnieke van (dierkundige argeologie, paleontologie en palinologie
(stuifmeelkunde)), terwyl die geskrifte gewoonlik ook ontsyfer kan word.

Dit is eers in die 19de eeu wat die sistematiese studie van die verlede deur die
fisiese oorblyfsels plaasgevind het. Argeologiese metodes is ontwikkel deur
beide amateurs en beroepslui onder andere Augustus Pitt Rivers en William
Flinders Petrie.

Hierdie proses is voortgesit in die 20ste eeu deur mense soos Mortimer Wheeler,
wie se hoogs gedissiplineerde benadering tot uitgrawings 'n groot verbetering in
die kwaliteit van die bewyse wat verkry kon word, teweeg gebring het.

Die plundery van argeologiese terreine deur mense op soek na skatte is 'n
oer-oue probleem. Baie van die grafkelders van die Egiptiese faraos is al in die
antieke tye geplunder. Die aanvang van argeologie het belangstelling deur
wetenskaplikes en die algemene publiek in die antieke terreine baie laat groei,
maar ook onwelkome aandag gelok. 'n Lewendige kommersiële vraag na oudhede
bevorder plundery en die onwettige handel in oudhede, waar voorwerpe uit 'n land
gesmokkel word vir private versamelaars. Plunderaars beskadig nie net die
integriteit van 'n geskiedkundige terrein nie maar beroof ook die plaaslike
bevolking van hul erfenis en hulle ontneem ook argeoloë van die geleentheid om
waardevolle inligting te bekom oor die uitgrawing.



https://af.wikipedia.org/wiki/Arabiere

Die Arabiere (Arabies: عرب, ‘arab) is 'n groot en heterogene Semitiese etniese
groep wat veral in die Midde-Ooste, Noord-Afrika en aan die Horing van Afrika
aangetref word. Hulle het met die uitbreiding van die Islam in die 7de eeu vanaf
die Arabiese Skiereiland en Wes-Asië versprei. Tussen 430 en 450 miljoen
Arabiere leef wêreldwyd, waarvan die meeste in die Arabiese wêreld. Daarmee is
die Arabiere die tweede grootste etniese groep naas die Han-Sjinese. Belangrike
Arabiese minderhede leef in Iran, Israel en Turkye. Die bande wat Arabiere
verbind is taalkundige, kulturele, politieke en etniese feite.

Die meeste Arabiere is aanhangers van die Soennitiese Islam en hul moedertaal is
Arabies. Die Arabiese diaspora is een van die grootstes ter wêreld en het in
lande van die Amerikas, Europa, Suid- en Suidoos-Asië gevestig. Die meeste mense
van Arabiese afkoms buite die Arabiese wêreld leef in Brasilië (9 miljoen),
gevolg deur Frankryk (5,9 miljoen), Argentinië (4,5 miljoen), die Verenigde
State (3,5 miljoen), Spanje (1,6–1,8 miljoen), Venezuela (1,6 miljoen), Italië
(1,5 miljoen), Meksiko (1,1 miljoen), Chili (1 miljoen) en Colombia (700 000–1
miljoen). As gevolg van die Arabiese Lente met burgeroorloë soos die Libiese
(2011) en die Siriese Burgeroorlog (sedert 2011) het miljoen van Arabiere van
hul tuislande gevlug, waarvan die meeste na Europese lande soos Duitsland.



https://af.wikipedia.org/wiki/Amsterdam

Amsterdam is die hoofstad en tewens die grootste stad van die Koninkryk der
Nederlande. Amsterdam is geleë in die westelike provinsie Noord-Holland aan die
IJ- en die Amstel-riviere. Hoewel Amsterdam die amptelike hoofstad is, setel die
regering in Den Haag.

Amsterdam het 'n bevolking van meer as 800 000 in die stad en sowat 2,3 miljoen
in die metropolitaanse gebied. Gevolglik is Amsterdam die grootste stad in
Nederland. Amsterdam staan bekend vir sy gragte, sy verdraagsaamheid teenoor
ander kulture. Die stad se eeue-oue multikulturele samelewing geniet wêreldwye
aansien.

Die oorspronklike naam van die stad Amsterdam is Amestelledamme. Hierdie naam
word eerste aangetref in 'n geskrif van graaf Floris V in 1275. Dit behels die
Latynse sin; homines manentes apud Amestelledamme, wat mense wat by die Amstel
lewe beteken. Die naam, "Amestelledamme", verwys na 'n dam wat aan die Amstel
lê.

In 1282 is Amestelredamme met 'n "r" gespel, en in 1327 het graaf Willem III van
Zeeland, Henegouwe en Holland (beter bekend as Willem die Grote) die skryfwyse
Aemsterdam ingevoer.

Die Amsterdammers noem hulle stad Mokum, hierdie woord is afgelei van die
Hebreeuse woord Mokom, wat stad beteken.

Amsterdam het as 'n klein vissersdorpie ontstaan waar die Amstel die IJ
binnestroom. Amsterdam lê in 'n moerasagtige en baie waterryke gebied. Volgens
oorlewering is Amsterdam deur twee Frieslandse burgers in die laat 12de eeu
gestig. Die stad het in 1300 of 1301 stadsregte verkry.

In die 14de eeu het Amsterdam aansienlik gegroei danksy die handel van die
Hanse-stede. In die 15de en 16de eeu was die Nederlande erg onderdruk deur die
koning van Spanje. Hollandse rebelle het die land van die Spanjaarde bevry en
Amsterdam het die belangrikste hawestad in die gebied geword, nadat die tweede
grootste hawe van die Lae Lande, Antwerpen in die suide, deur die Spanjaarde
verower en beset is.

Ná die Spaanse tydperk het Nederland die grootste en rykste see- en handelsnasie
ter wêreld geword. Amsterdam het in hierdie periode, wat later as die "Goue Eeu"
bekend sou staan, aansienlik gegroei. In hierdie tyd het die beroemde gragte
(kanale) ontstaan. Amsterdam het nou die Stapelmark van die wêreld geword en
omtrent alles was te koop in die stad. Amsterdam was die punt vir handelaars uit
alle streke van die wêreld en Nederlandse skepe het na alle kontinente gevaar en
het kolonies regoor die wêreld gestig. In hierdie tyd het talle immigrante na
Amsterdam verhuis, veral uit die Suidelike Nederlande, uit Duitse state en ook
Jode uit Spanje en Portugal.

Ná hierdie glorieryke tyd het Amsterdam in die 18de, 19de en 20ste eeu nog
steeds gegroei. Amsterdam het in hierdie tydperk ook deur moeilike tye gegaan
tydens die oorloë met Frankryk en later Duitsland. In die laat 19de eeu was
Amsterdam een van die eerste nywerheidstede in Wes-Europa. Amsterdam is ook deur
die Tweede Wêreldoorlog geraak en hewige veldslae het in die middestad
plaasgevind. Ná die oorlog het mense van dwarsoor die wêreld hulle in die stad
kom vestig.

Amsterdam staan in die wêreld beken as 'n multi-kulturele stad, 'n stad waar
baie verskillende mense afkomstig van verskillende dele van die wêreld saamleef.
Ongeveer 48% is Nederlands-autochtoon en 51% allochtoon. Baie mense het na
Amsterdam verhuis omdat hierdie stad reeds in die 16e eeu 'n plek van toleransie
en liberalisme was. Die Hugenote het na Amsterdam gekom vir hul reg op
godsdiensvryheid. Destyds het baie mense uit die Suidelike Nederlande (tans
Brabant, Limburg, België, Noord-Frankryk en Luxemburg) na Nederland gekom omdat
hulle die onderdrukking deur Spanje wou vryspring. Sommige Spaanse en Portugese
Jode het ook om godsdienstige redes na Amsterdam getrek. Heelwat Duitsers en
Skandinawiërs het na Amsterdam verhuis as gevolg van beskikbare werksgeleenthede
en die vooruitgang van Amsterdam deur die eeue heen.

Tussen 1945 en 1949 was Nederland in 'n konflik gewikkel met die opstandelinge
in Nederlands-Indië (tans Indonesië). In 1949 word Indonesië onafhanklik, die
bevolking het baie Indonesiërs van Nederlandse afkoms, inboorlinge van die
Molukken-eilande en mense van gemengde Nederlandse en Indonesiese etnisiteit.
Dié mense het Indonesië om verskeie hoofsaaklik politieke redes verlaat: na die
onafhanklikheidswording was die inwoners van Nederlandse afkoms beskou as die
onderdrukkers van Indonesië en het dit gelei tot die gewelddadige
Bersiap-periode van 1945 tot 1946.

Vanaf 1960 word Amsterdam 'n gewilde bestemming vir trekarbeiders wat deur die
Nederlandse regering werk aangebied is. Die oorgrote meerderheid trekarbeiders
was afkomstig van Italië, Spanje, Portugal, Joego-Slawië, Turkye en Marokko. In
1963 het die laaste kolonie van Nederland in die Oos-Nederlands Nieu-Guinea aan
Indonesië gegee, met die gevolg dat 'n aantal Papoea's na Amsterdam verhuis het.
Dit was ook die geval in 1975 met Suriname. Sedert 1980 verhuis ook baie mense
vanuit die Nederlandse Antille na Amsterdam.

Die terme autochtoon en allochtoon word baie in Nederland gebruik: 'n autochtoon
is 'n persoon wie se ouers beide in Nederland gebore is en wat self ook in
Nederland gebore is; 'n allochtoon is 'n persoon wat in die buiteland gebore is
of waarvan ten minste een ouer uit die buiteland kom.

Nederland is verdeel in provinsies wat weer onderverdeel is in munisipaliteite.
Amsterdam lê in die provinsie Noord-Holland en is ook 'n munisipaliteit.
Amsterdam het geen spesiale distrik, wat meeste andere hoofstede wel het, nie.
Die munisipaliteit Amsterdam word tans bestuur deur die burgemeester, Eberhard
van der Laan, wat die Party van die Arbeid verteenwoordig.

Groot stede in Nederland, soos Amsterdam, Rotterdam en Den Haag, is verdeel in
stadsdele. Amsterdam het tans 14 stadsdele wat almal hulle eie bestuursraad het.
Die stadsdele is verdeel in buurte en wyke.

Amsterdam-Sentrum (Binnenstad, Gragtegordel met Jordaan, Plantage, Westelike
Eilande en Oostelike Eilande)

Amsterdam-Noord (Tuindorp Oostzaan, Kadoelen, Oostzanerwerf, Buiksloot,
Buikslotermeer, Nieuwendam en Landelik Noord, Schellingwoude, Durgerdam,
Zunderdorp, Ransdorp, Holysloot)

In die verlede is daar beplan om van die metropool Amsterdam 'n stadsprovinsie
te maak, alhoewel dit nooit gerealiseer het nie. Die stad besit nou ook die
Regionaal Orgaan Amsterdam (ook bekend as die Stadsregio Amsterdam): 'n
vereniging van al die munisipaliteite (behalwe Almere) binne-in die metropoolse
gebied wat saam 'n raad gevorm het om oor die hele streek te heers. Hierdie
bestuursraad bestaan uit die volgende munisipaliteite:

Amsterdam is 'n regte museumstad met 'n totaal van 37 museums in die stad. Een
van die bekendste museums is die Rijsmuseum, wat die bekende skildery, die
Nagwag (deur Rembrandt van Rijn), huisves. Voor die museum is die Museumplein:
'n gewilde bymekaarkomplek vir inwoners en toeriste.

Van die stad se ander beroemde museums sluit in die Van Gogh-museum, die Anne
Frank-museum (die oorspronklike huis van Anne Frank) en die Scheepvaart-museum
(met inligting en uistallings oor die VOC en Nederlandse kolonies).

Nederland is steeds as die land van blomme bekend. Die geel tulpe wat op die
dyke gekweek word, is 'n bekende gesig op poskaartfoto's. In die agtergrond is
gewoonlik 'n jong Hollandse nooi in tradisionele drag, kompleet met 'n punthoed
en houtklompe by 'n ou watermeul.

Die gebruik van sommige dwelms is wettig is sommige situasies. Baie toeriste
besoek sogenaamde koffieshops waar die gebruik van dagga toegelaat word. Daar
word ook soms na Amsterdam verwys as die dwelmhoofstad van die wêreld.

Amsterdam is een van dié belangrikste graffitihoofstede in die wêreld. Die
invloed kom veral uit New York en Chicago. En wedersyds het Amsterdam die
spuitverwers van die hele wêreld dramaties beïnvloed.

Amsterdam het 'n internasionaal bekende sokkerspan: AFC Ajax. Die klub het
verskillende internasionale titels gewen.



https://af.wikipedia.org/wiki/Woordeboek

'n Woordeboek is 'n naslaanboek waarin die betekenis van die woorde van 'n
sekere taal, of 'n sekere aspek van 'n taal, weergegee word.

Die tweetalige woordeboek of vertalende woordeboek is die oudste soort
woordeboek. Hierdie woordeboeke het ten doel om die betekenis van woorde van 'n
vreemde taal in 'n taal weer te gee wat die raadpleger verstaan. Reeds in die
middeleeue het daar al vele woordeboeke bestaan wat min of meer soos woordelyste
opgestel is en ten doel gehad het om mense Latyn te leer. Sedert die einde van
die middeleeue het daar ook woordeboeke vir moderne vreemde tale soos Frans en
Hoogduits verskyn. Daar is gewoonlik twee dele in sulke woordeboeke: een deel
vir die vertaling vanuit die vreemde taal en een deel vir vertaling in die
vreemde taal.

Die verklarende woordeboek is tans ongetwyfeld die mees geraadpleegde
woordeboeksoort. Hierin word 'n groot aantal woorde van die moedertaal van die
samesteller aangetref, en die betekenis van elke woord word in dieselfde taal
omskryf. Die bekendste Afrikaanse verklarende woordeboek is die Handwoordeboek
van die Afrikaanse Taal.

Die veldgespesialiseerde woordeboek of vakwoordeboek gee nie die woordeskat van
'n taal weer nie, maar slegs die vaktaal van 'n bepaalde groep mense, gewoonlik
mense wat dieselfde vak beoefen. Daar bestaan beide verklarende woordeboeke en
vertalende woordeboeke in hierdie kategorie.



https://af.wikipedia.org/wiki/Wikings

Die woord Wikings (dikwels ook Vikings) is afgelei van die Oud-Noorse vikingr.
Hulle staan ook as Noormanne bekend. Onder die naam Wikings val die bewoners van
Denemarke, Noorweë en Swede, vir sover hulle van die einde van die agtste tot
laat in die elfde eeu in Wes- en Oos-Europa verskyn het, eers as seerowers en
plunderaars, maar later as veroweraars, stigters van state en handelaars.

Die naam "Wikings" is sinoniem met die woeste, slinkse, wrede krygsmanne wat
gedurende die Middeleeue in hul smal, vinnige bote uit Skandinawië die ander
Europese lande binnegeval het om te plunder en te vernietig so ver hulle gegaan
het. Dit is inderdaad waar dat die Wikings van die negende tot die elfde eeu 'n
spoor van verwoesting oor die hele Europa gelaat het.

Geleidelik het die Skandinawiese konings hul magsbasis begin uitbrei, en die
politieke onafhanklikheid van die provinsies en die oligargiese jarls of grawe,
wat hulle oorheers het, het duidelik afgeneem. Naas die landelike
boeregemeenskappe het vinnig ook gemeenskappe van ambagsmanne, boumeesters en
skeepsbouers begin vorm wat hul nedersettings selfvoorsienend gemaak het. Net
soos die slawerny die basis van die Wiking-landbou was, het die ambagsmanne die
basis vir die Skandinawiese handel met die res van Europa geskep.

Die oorsake van die Wikings se plunder- en veroweringstogte was die betreklike
oorbevolking en die politieke onrus in hul land van oorsprong, die sug na
avontuur en in sekere mate ook die aantrekkingskrag van die ryker suidelike
geweste, naamlik die Frankiese Ryk in die Weste, Bisantynse Ryk en later die
Ottomaanse Ryk in die Ooste. Terwyl die rooftogte van die Deense en Noorse
Wikings hoofsaaklik Engeland en die weskus van Europa geteister het (veral in
die negende en tiende eeu), het die Sweedse Wikings in die Ooste die Baltiese
gebied binnegeval, waarna hulle langs die Dnjepr en die Wolga tot aan die Swart
See en die Bosporus opgeruk het.

Die Sweedse Wikings het in Rusland nedersettings gestig, waarvan die
belangrikste Nowgorod (Gardarike), Smolensk en Kiëf was. Die naam Rus (vandaar
Rusland), is deur die Slawiese bevolking aan dié Wikings gegee. Die oostelike
togte van die Wikings het hulle herhaaldelik tot naby Konstantinopel (nou
Istanboel) gebring. Hulle het ook die kalifaat van Bagdad bereik. Dié
plundertogte het uiteindelik verander in handelsekspedisies, waarby heuning,
pelse en slawe geruil is vir speserye en systowwe. Van dié uitgebreide handel
getuig die vondste van Bisantynse en Arabiese munte op die eiland Gotland en op
Birka. Weens hul geskiedkundige gevolge moet die togte van die Wikings in die
Weste as die belangrikste beskou word.

Die ryk kloosters van Wes-Europa was geliefkoosde teikens van die heidense
Wikings. Aangesien die meeste geskiedenisinskrywings en notas in daardie dae
deur monnike gedoen is, is dit verstaanbaar waarom die Wikings altyd in so 'n
swak lig gestel is.

Die togte het altyd in die lente begin en die Wikings aan die mondings van die
riviere gebring, waarlangs hulle tot diep in die binneland gevorder het. Die
togte het later van langdurige aard geword, sodat die Wikings moes oorwinter in
die land wat hulle geteister het. Nog later het die invalle die aard van
emigrasietogte gekry, wat geëindig het met 'n blywende vestiging van die
Noormanne (en hul vroue en kinders) in die gebiede wat hulle bereik het
(byvoorbeeld Oos-Engeland en Normandië, Frankryk).

By die invalle van die Wikings in die Weste word onderskei tussen die togte van
die Deense en Noorse Wikings op die Britse Eilande en dié op die vasteland
(Frankiese Ryk). Die aanvalle op die Britse Eilande het begin met die
verwoesting van die abdy Lindisfarne op die noordooskus van Engeland in 793 nC.

Die Wikings het nie net altyd verwoesting gesaai en geplunder nie, maar was ook
van die grootste ontdekkingsreisigers in die geskiedenis. Hulle het later in
Skotland, Ierland, op die eiland Man, die Faroëreilande, die Hebride en die
Orkade ingetrek. Hulle het ook Ysland in 867 verken, Groenland ontdek en het
hoogs waarskynlik selfs die kuste van Noord-Amerika bereik (Erik die Rooie,
omtrent 1000). Op die Europese vasteland het die Wikings met die Nederlandse
riviere (Ryn, Maas en Schelde), asook die Franse riviere (Seine, Loire en
Gironde), opgevaar - veral tydens die regerings van die swak opvolgers van Karel
die Grote.

Dorestad, Utrecht, Antwerpen, Gent, Rouaan en Parys is geplunder en verniel. Die
gebiede was aanvanklik weerloos teen die invallers, maar die Wikings was later
gestuit deur die hardnekkige verset van die Karolingiese vorste. Hulle is
teruggedryf en in 881 tydelik verslaan by Saucourt-en-Vimeu en in 891 by Leuven.
Hul aftog is dikwels ook met goud afgekoop. Karel die Dikke het in 886 'n groot
losprys vir Parys betaal, maar aan die Wikings 'n vrye hand in Boergondië
gelaat.

Ten slotte is 'n einde gemaak aan die rooftogte deurdat Karel die Eenvoudige met
die Verdrag van St Clair-sur-Epte (911) aan die Wiking-leier Rollo die gebied
aan die monding van die Seine afgestaan het, wat as die hertogdom van Normandië
weldra 'n stewiggeorganiseerde leengebied van die Franse Kroon geword het.

Intussen het die Wikings ook tot die Middellandse See deurgedring, waar hulle
ryke op Sisilië en in die suide van Italië gestig het. As uitloper van die
Wikingtogte kan ook die verowering van Engeland deur Willem die Veroweraar,
hertog van Normandië, genoem word. Die Wikings het hul dooies dikwels in skepe
begrawe en van hul besittings is gevind in grafheuwels in Groot-Brittanje en
Skandinawië. Die grafvondste bestaan uit wapens (onder meer spiese met soms baie
aantreklik bewerkte hewwe van edelmetale), houtskilde, gereedskap ensovoorts.
Uit die grafte van die vroue het sierade soos gekleurde krale, borsspelde van
skilpaddop, haarkamme van been, ensovoorts, te voorskyn gekom.

In 1936 is daar 'n ou gereedskapkis uit die Wikingtyd ontdek. In hierdie kis was
van 'n swaar hamer tot 'n pons vir ornamentele werk. Hierdie gereedskap bewys
dat die Wikings werktuie gehad het wat so goed soos dié van enige ander volk van
hul tyd was.



https://af.wikipedia.org/wiki/Vrystaat

Die Vrystaat (Suid-Sotho: Foreistata, Engels: Free State) is een van die nege
provinsies van Suid-Afrika. Sy hoofstad is Bloemfontein wat ook Suid-Afrika se
geregtelike hoofstad is.

Op 'n landkaart lyk die Vrystaat nog net soos die ou Boererepubliek van die
negentiende eeu, die Oranje-Vrystaat – in die landelike hartland van
Suid-Afrika. Maar in die twintigste eeu is sy landelikheid veral in die noorde
dramaties verander deur die ontdekking van goud en die vervaardiging van olie
uit steenkool. Die ou naam Oranje-Vrystaat is in Junie 1995 tot Vrystaat
verkort.

Die Vrystaat lê tussen die Oranje- en die Vaalrivier en word omring (kloksgewys
van bo af) deur Gauteng, Mpumalanga, KwaZulu-Natal, Lesotho, die Oos-Kaap, die
Noord-Kaap en Noordwes. Die provinsie is geleë op die Hoëveld, die groot plato
waarop 'n groot deel van die Suid-Afrikaanse binneland lê. In die verre weste is
die Vrystaat plat en yl begroei, maar die res van die provinsie word deur
uitgebreide grasvlaktes gekenmerk. Die landskap raak heel aanskoulik in die
Oos-Vrystaat namate 'n mens die Drakensberge nader.

Die Vrystaat is 'n belangrike mynbou-provinsie in die middel van Suid-Afrika en
goud, diamante en steenkool word ontgin. Sintetiese brandstof word in Sasolburg
uit steenkool vervaardig. Op die koop toe is die provinsie 'n vername
landbousentrum waar 'n groot verskeidenheid van gewasse gekweek word, waaronder
mielies, aartappels, sonneblomsaad, koring en sorghum. Die meeste van die land
se kersies word in die Ficksburg-gebied geoes. Suiwel- en skaapboerdery dra ook
grootliks tot die ekonomie by.



https://af.wikipedia.org/wiki/Verenigde_Party

Die Verenigde Suid-Afrikaanse Nasionale Party was van 1934 tot 1948 die
regerende party van die Unie van Suid-Afrika en van 1948 tot en met sy
ontbinding in 1977 die Amptelike Opposisie in die Volksraad.

Die party se uiteindelike ondergang, wat reeds in 1939 begin het toe genl.
J.B.M. Hertzog as leier en eerste minister bedank het nadat sy mosie om neutraal
in die Tweede Wêreldoorlog te bly in die Unie-Volksraad met 80 teen 67 stemme
verslaan is, was daaraan te wyte dat die party deur die jare “alles vir almal”
wou wees en telkens, wanneer dit regtig saak gemaak het, nie duidelik standpunt
oor kernvraagstukke kon inneem nie. Veral ná 1970 het die Engelse Establishment,
uit wie se geledere die oorweldigende deel van sy steun toenemend gekom het,
vertroue in die party begin verloor as die werktuig waarmee dié groep
betekenisvol aan die Suid-Afrikaanse politiek kon deelneem. Ander faktore wat
tot sy ondergang gelei het, was die grondwetlike stryd teen die NP se pogings om
bruin kiesers van die algemene kieserslys te haal, wat die VP ná ’n lang en
bittere stryd verloor het. Ook dat die strydvraag oor republiekwording, iets wat
die party teengestaan het, ná 1961 verdwyn het, die NP veral sedert 1970 meer en
meer die VP se beleid oorgeneem het en die party se organisasie nie altyd na
wense was nie. Vanweë sy ontstaan as ’n party wat ’n tuiste aan wyd
uiteenlopende elemente moes bied, het ’n gebrek aan samehorigheid deur die jare
ook daartoe gelei dat faksies telkens na links en na regs weggebreek het.
Uiteindelik het die party ook die steun van die magtige Engelse pers verloor toe
hulle in die sewentigerjare hul steun aan die Progressiewe Party en sy opvolgers
toegesê het omdat dié party die enigste werklike alternatief vir apartheid
gebied het.

Verskeie partye het mettertyd na links en regs van die party afgestig, wat
telkens die party verswak het, totdat dit uiteindelik in 1977 ontbind is. Dit
was hoofsaaklik weens die party se onvermoë om met ’n alternatief vir apartheid
vorendag te kom.

Die party is in 1934 gestig uit ’n koalisie tussen genl. James Barry Munnik
Hertzog en genl. Jan Christian Smuts. Die ontstaan van die party het neergekom
op die samekoms van twee partye, die Suid-Afrikaanse Party en die Nasionale
Party, in buitengewone omstandighede, wat belangrike gevolge vir die party se
lot in latere jare sou inhou. Die samewerking het gevolg op die ernstige
ekonomiese krisis in die land na aanleiding van die Groot Depressie van 1929 tot
1933, die krisis rakende die Goudstandaard, propaganda deur adv. Tielman Roos en
die “nasionale regering”. Die optrede van albei partye destyds moet gesien word
teen die agtergrond van die 1933-verkiesing. Genl. Smuts het probleme ervaar met
die Natalse federaliste en die spanning in sy party tussen die oorheersende
konserwatiewe element en die liberale vleuel onder leiding van Jannie Hofmeyr.
Andersyds het die Pakt-regering die verkiesing ook onseker tegemoetgegaan omdat
dit verswak is deur die Goudstandaardkrisis en die verdeeldheid in die
Arbeidersparty. In die NP self was daar spanning weens die radikale,
republikeinse vleuel van dr. D.F. Malan.

Vir genl. Hertzog was die swaarste oorweging dat hy ’n sterk regering wou hê
sodat hy sy naturelle-beleid kon deurvoer. Hy het getwyfel of hy die verkiesing
oortuigend kon wen en hy was bevrees dat, indien hy Smuts se aanbod om
samewerking van die hand wys en Smuts met behulp van Roos en die Natal Home
Rulers aan die bewind kom, dit onder meer daartoe sou lei dat die posisie van
Afrikaans in Natal verswak sou word. Hy het ook geglo dat, met Suid-Afrika se
grondwetlike status verseker, die oorblywende verskille tussen die twee grootste
partye onbelangrik geword het.

Al was daar besware van albei partye se uiterste geledere, het die partye ’n
koalisie met die oog op die verkiesing gevorm met die volgende beginsels as
grondslag: erkenning van die grondwetlike onafhanklikheid van die Unie ingevolge
die Statuut van Westminster; die nasionale vlag as simbool van eenheid;
gelykberegtiging vir die twee amptelike tale in die praktyk; voortsetting van
die beleid van die beskerming van blanke arbeid; en dat die naturellevraagstuk
aangepak sou word op die grondslag van die beskerming van die blanke beskawing
en afsonderlike politieke ontwikkeling van die rasse. Die stigting van die party
was die gevolg van ’n kompromis, ingevolge waarvan die ondersteuners van die
voormalige Suid-Afrikaanse Party ’n toegewing aan die ondersteuners van die
voormalige Nasionale Party gemaak het dat hulle hul voorspraak vir ’n republiek
kon volhou. Die twee partye het in Februarie 1933 ’n ooreenkoms beklink
waarvolgens hulle in ’n koalisie sou saamwerk. ’n Nuwe kabinet is saamgestel
waarin elke party ses verteenwoordigers sou hê. Hertzog het eerste minister
gebly en Smuts het adjunkpremier geword.

Dr. D.F. Malan, leier van die Kaaplandse Nasionale Party, het nie die
samewerking openlik teengestaan nie en in die verkiesing van 17 Mei 1933 het hy
sy ou setel, Calvinia, as koalisie-kandidaat behou. Hy was egter nie bereid om
’n pos in die nuwe kabinet te aanvaar nie. Tydens die verkiesing het die
koalisie-kandidate 138 setels uit 150 verower. Hiervan was 75 Nasionaliste, 61
Sappe en twee Cresswell-Arbeiders. Die opposisie het slegs ses lede getel: twee
opponerende Arbeiders, twee aanhangers van Roos se Sentrale Party en twee
Natalse Home Rulers. Byna twee jaar lank het die twee hoofpartye in een kabinet
saamgewerk, hoewel elkeen sy eie identiteit behou het en hul parlementêre
verteenwoordigers afsonderlik gekoukus het. Tydens dié tydperk van samewerking
is die Statuswet tydens die 1934-parlementsitting aanvaar in opvolg op die
Statuut van Westminster en het dit in plaaslike wetgewing die volle
onafhanklikheid van die Unie bevestig.

’n Gesamentlike kongres van die twee partye in Bloemfontein op 5 Desember 1934
het besluit op hul samesmelting in ’n enkele party en so het die Verenigde
Suid-Afrikaanse Nasionale Party, kortom die Verenigde Party, tot stand gekom. Sy
beleid het die beginsels soos deur die koalisie aanvaar omvat en ook sekere
verdere doelwitte daaraan toegevoeg: die verwesenliking van die nasionale
aspirasies van die volk van die Unie van Suid-Afrika, met die leuse Suid-Afrika
Eerste en die verwesenliking van volle nasionale eenheid in die gees van
toewyding aan Suid-Afrika en van wedersydse verdraagsaamheid en vertroue. Op
grondwetlike gebied het die party hom ten gunste verklaar van die handhawing van
bestaande bande met die Britse Ryk en die state wat daaraan behoort. Dit was
onderworpe aan die Unie se status en die vermyding van enige eksterne
verpligtinge wat strydig sou wees met landsbelange. Terselfdertyd is niemand die
reg ontneem om veranderinge aan die regeringsvorm voor te staan nie.

Van die Nasionale Party, wat op ’n federale grondslag georganiseer was, het net
drie van die vier provinsies die samesmelting aanvaar. Hoewel die party dus
magtige ondersteuning geniet het, van sowel die Engelse as Afrikaanse
gemeenskappe, het dit byna dadelik ’n terugslag en verlies aan steun ervaar toe
dr. Daniël François Malan, hoewel hy as deel van die koalisie in die verkiesing
’n setel gewen het, weier om die nuwe party te steun en die Gesuiwerde Nasionale
Party gestig het waarna die Kaaplandse party, onder sy leiding, bly voortbestaan
het onder sy ou naam. Individuele Nasionaliste in al die provinsies het by een
van die twee partye aangesluit ingevolge elkeen se oortuiging. Hertzog het
eerste minister gebly en Smuts was steeds die adjunkpremier. Malan en sy 19
volgelinge het die Amptelike Opposisie gevorm. Sommige veral Britsgesinde lede
van die ou Suid-Afrikaanse Party, wat onwillig was om saam te werk met eertydse
Nasionaliste, het die Dominiumparty onder leiding van kol. Charles Stallard
gevorm. Saam met ses goedgesinde onafhanklikes kon die Hertzog-Smuts-regering
dus staatmaak op 125 Unie-Volksraadslede se steun.

Toe die Verenigde Party op 5 Desember 1934 gestig is, het dit vier vyfdes van
die setels in die Unie-Volksraad beheer.

Met die jare het die party egter aansienlike terugslae beleef, en met die
uitbreek van die Tweede Wêreldoorlog het die verdeeldheid tussen Hertzog en
Smuts beteken dat laasgenoemde eerste minister geword het.

Een van die nuwe regering se belangrikste besluite was om sir Patrick Duncan as
goewerneur-generaal aan te wys. Dit was die eerste keer dat ’n Suid-Afrikaner in
die land se hoogste amp aangestel is en het ’n voorbeeld gestel wat van toe af
tot en met Republiekwording in 1961 altyd nagevolg is. Die Stem van Suid-Afrika
is die eerste keer amptelik gespeel, saam met God Save the King, tydens die
opening van die parlement in 1938. Tydens militêre parades in dieselfde jaar op
Uniedag (31 Mei) het die inheemse lied ook die Britse volkslied vervang.

Die Smelterregering (soos dit weldra sou bekend staan) het talle belangrike
wetsontwerpe deurgevoer. Die Wet op Bystand aan Boere (1935) het spesiale
geriewe vir staatshulp aan boere geskep wat in die nood verkeer het en
eenvoudiger maatreëls daargestel vir vereffening van hul skuld aan krediteure.
Verskillende wetsontwerpe om afsonderlike verteenwoordiging aan die swart Kaapse
kiesers te gee, is byna ’n dekade lank bespreek, maar eers ná samesmelting het
Hertzog die vertroue gehad dat dit ’n tweederdemeerderheid sou behaal. Die Wet
op Naturelleverteenwoordiging is in 1936 aanvaar met slegs 11 lede wat daarteen
gestem het. Drie wit Unie-Volksraadslede sou die swart kiesers, wat op ’n
afsonderlike kieserslys geplaas is, in die Unie-Volksraad verteenwoordig en vier
senatore in die Senaat. Een van die Kaapse verteenwoordigers wat danksy die nuwe
wetgewing tot de parlement verkies is, was mev. Margaret Ballinger, wat later
die president van die Liberale Party sou word.

Tydens die algemene verkiesing van Junie 1938 het die Verenigde Party ’n
oortuigende meerderheid behaal. Die party wen 111 setels, die Nasionale Party
29, die Dominiumparty agt en die Arbeidersparty drie. Slegs 15 maande later
skeur die party egter oor die vraagstuk van deelname aan die Tweede
Wêreldoorlog.

Hertzog was die eerste leier van die party, maar sy versigtige hantering van
Nazi-Duitsland het wrywing tussen hom en Smuts tot gevolg gehad. Hy het geweier
om Brittanje se oorlogsverklaring teen Duitsland in September 1939 na te volg.
Toe sy mosie op 4 September 1939 met ’n meerderheid van 80 teenoor 67 stemme in
die Parlement verslaan is, het hy ook as eerste minister en leier van die
Verenigde Party bedank. Hertzog het die goewerneur-generaal gevra om die
Parlement te ontbind en ’n verkiesing uit te skryf, maar sy versoek is geweier.
Saam met Hertzog bedank ook die vyf ou lede van die Nasionale Party in die
kabinet: N.C. Havenga, adv. Oswald Pirow, adv. H.A. Fagan, genl. J.C.G. Kemp en
A.P.J. Fourie.

Hy en sy ondersteuners het hulle toe by Malan en die Nasionale Party in die
opposisiebanke aangesluit. Van sy aanhangers stig die Volksparty wat ten gunste
van neutraliteit in die Tweede Wêreldoorlog was. In 1941 smelt die grootste deel
van Hertzog se Volksparty saam met die Gesuiwerde Nasionale Party van Malan en
vorm die Herenigde Nasionale Party (HNP). Die hereniging was van korte duur. In
1941 verlaat Hertzog die politiek en sy belangrikste ondersteuners stig onder
leiding van N.C. Havenga die Afrikanerparty. Hy het hom later aan die openbare
lewe onttrek en op sy plaas Waterval gaan woon waar hy op 21 November 1942
gesterf het.

Drie dae nadat genl. Smuts die leisels by Hertzog oorgeneem het, verklaar
Suid-Afrika oorlog teen die Spilmoondhede. Die land se strategiese ligging, die
eerste minister se ervaring tydens die Eerste Wêreldoorlog in die Britse
oorlogskabinet en sy nywerheidspotensiaal het Suid-Afrika ’n waardevolle
bondgenoot gemaak en ’n ernstige kraak in die eenheid van die Statebond is
voorkom. Die nuwe VP-regering se eerste en grootste taak was om die volste
omvang van die land se militêre en nywerheidsbronne te mobiliseer. Dit moes hy
doen te midde van kwaai teenstand op die tuisfront en ’n skraal meerderheid van
13 in die Unie-Volksraad.

Die regering se grootste uitdaging was dat ’n aansienlike deel van die opposisie
– die Ossewabrandwag – nie bloot neutraal teenoor die oorlogspoging gestaan het
nie, maar vyandig oor die oorlogskwessie was en geneig was tot sabotasie. Smuts
het dadelik die potensiële gevaar van sy trefkrag ontneem toe hy vriend en vyand
se privaat vuurwapens opgekommandeer het vir die oorlogspoging. Motorbrandstof
is gerantsoeneer, prysbeheer ingestel en ’n doeltreffende stelsel wat die
beweging van noodsaaklike kommoditeite moes beheer. Ook is alle groot handels-
en nywerheidsondernemings, soos die Hawens en Spoorweë, die
yster-en-staalbedryf, myne, die tekstielbedryf en skoenfabrieke gebied om
oorlogsvoorrade te verskaf.

Met ’n naderende algemene verkiesing in die middel van die oorlog en onder
omstandighede waarin die enigste werklike opposisie gekant was teen die
oorlogspoging, het die Verenigde Party besluit om die gevaar te loop van die
demokratiese uiting van die volkswil. Vir die regering en veral die breër
Geallieerde belange, was dit ’n reuse-waagstuk. In daardie stadium van die
oorlog kon die Geallieerdes nouliks sonder die Unie se hulp oor die weg kom. Die
Verenigde Party het wel in een opsig voorsorg getref: stemme wat buite die
landsgrense uitgebring sou word, is gewettig omdat ’n groot aantal manne en
vroue in die buiteland diens gedoen het. Die Suid-Afrikaners in die buiteland
was geensins almal ondersteuners van die regering in sake wat nie met die
oorlogsdeelname verband gehou het nie. Nietemin het hulle bankvas agter Smuts,
wat toe reeds hul “Oubaas” geword het, gestaan. Die verkiesing het plaasgevind
op 7 Julie 1943. Die VP wen 89 setels, die NP 43, Arbeiders 9, Dominiumparty 7,
onafhanklikes twee. Die VP se gewildheid het die gewildheid van sy leier
weerspieël, want sonder hom sou so ’n uitslag waarskynlik onmoontlik gewees het.

Gegewe die oorlog en alles wat dit van die regering geverg het, sou dit redelik
wees om aan te neem dat alle wetgewing in dié tyd daarop gemik sou wees.
Nietemin het die VP in daardie jare danksy talle nuwe wette die grondslag gelê
vir Suid-Afrika se vooruitgang in latere jare op ekonomiese gebied sowel as in
maatskaplike welsyn. Uit die oorlogstydse ooreenkoms met die Verenigde Koninkryk
rakende die verkoop van Suid-Afrikaanse wol het ’n blywende wêreldliggaam
ontstaan vir die bemarking van die produk op wêreldmarkte. Die oorspronklike
ooreenkoms het Brittanje se toetrede tot die mark gestipuleer in so ’n mate as
wat dieselfde gemiddelde prys sou verseker as dit wat Australiese wol behaal
het. In Augustus 1944 volg ’n tweede ooreenkoms ingevolge waarvan Brittanje
Suid-Afrika se uitvoerbare oorskotwol sou koop teen dieselfde prys as dié wat
die jaar vantevore vir elke besondere tipe behaal is. Dit het ’n gemiddelde prys
verseker wat ietwat hoër was as in die jaar net voor die oorlog. Met die
beëindiging van die oorlog was daar ’n aansienlike wêreldoorskot. Suid-Afrika,
Brittanje, Australië en Nieu-Seeland het toe ’n permanente gesamentlike liggaam
gestig wat die ordelike bemarking van wol verseker het. Die wetgewing wat dit
moontlik gemaak het, is tydens sy eerste sitting na die oorlog deur die
Suid-Afrikaanse Parlement aanvaar.

Die VP is ook die grondlegger van die bemarkingsrade wat jare lank ’n kenmerk
van Suid-Afrikaanse landbou sou bly. Kol. W.R. Collins, minister van landbou,
het in 1941 wetgewing ingedien wat statutêre magte aan die rade verleen het. Die
VP het ook groot staatsbehuisingskemas van stapel laat loop. Dit is die eerste
maal op 18 Januarie 1946 genoem. Samewerking met plaaslike owerhede was ’n
belangrike doelwit. Die staat was van voorneme om jaarliks £30 miljoen aan
behuising te spandeer in die jare net na die oorlog. Daar was ook was ook die
wetgewing oor natuurlike olie omdat navorsing getoon het dat Suid-Afrika
moontlik natuurlike olie kon besit het. Die wet het alle regte op die
prospektering en ontginning van die bronne aan die staat oorgedra. Die
wysigingswet op nasionale paaie het dit moontlik gemaak om sulke paaie reguit te
maak. Die Wet op die Wetenskaplike Navorsingsraad het alle nywerheids- en
wetenskaplike navorsing gekoördineer en gestimuleer deur middel van ’n raad
waarvan dr. Basil Schonland die eerste voorsitter sou wees.

Die Wysigingswet op Standaarde het die Suid-Afrikaanse Buro vir Standaarde in
die lewe geroep. Wetgewing in 1946 met betrekking tot Indiërs het hul reg om
vaste eiendom en woonplek in Natal te bekom, ingeperk. Smuts moes aansienlike
teenstand hierteen in die Verenigde Nasies verduur. Dit het egter drie setels
vir Indiërs in die Unie-Volksraad verseker, twee in die Senaat en twee in Natal
se Provinsiale Raad, waarvan laasgenoemde deur Indiërs beklee kon word.

Een van genl. Smuts se grootste oomblikke was met die aanvaarding van sy Aanhef
tot die Grondwet van die Verenigde Volke-organisasie (later Verenigde Nasies)
toe hy wêreldwye roem geniet het. Ná die oorlog het die VP demobilisering hoogs
doeltreffend behartig. Die gebruiklike swaai weg van die bewindhebbende party ná
’n oorlog was in die aanloop tot die 1948-verkiesing skaars bemerkbaar. Maar ’n
skoknederlaag het op die VP gewag.

Die NP en die Afrikanerparty het voor die verkiesing van 1948 ’n ooreenkoms
aangegaan dat hulle mekaar in die kiesstryd sou steun. Talle faktore het
meegewerk om die Smuts-regering tot ’n val te bring. Twee van die belangrikste
was die ekonomiese insinking wat op die oorlog gevolg het sodat kiesers eweseer
om “brood en botter” as om beleid vir die NP gestem het. Ook het die
rassetoestand in die land steeds versleg. Derdens het hy ’n swak ministerie aan
die roer van sake gesit ná die reuse-oorwinning in 1943.

B.M. Schoeman voer in sy Parlementêre verkiesings in Suid-Afrika 1910–1976 aan:
“Sy kabinet was met die uitsondering van een of twee ’n versameling van
onbeholpe administrateurs wat van die geringste taak ’n mislukking gemaak het.”

Ook dr. D.W. Krüger glo swak administrasie in alle staatsdepartemente, buiten
dié wat Jannie Hofmeyr beheer het, het ’n sterk invloed uitgeoefen op die groot
swewende stem. “Die Smuts-administrasie sedert 1943 was net so onbekwaam soos sy
voorganger van die tydperk 1920–1924. Soos destyds het dit dikwels alledaagse
administratiewe werk verbrou en in sommige gevalle swaarkry meegebring en in
baie irritasie. Sy pogings om die naoorlogse probleme op te los is deur die
Opposisie afgelag en baie kiesers wat die Verenigde Party in 1943 ondersteun
het, het die party nou die rug toegekeer.

John Hatch skryf in 1952, ná ’n besoek aan Suid-Afrika: “Die groot toestroming
van Europeërs sowel as nie-Europeërs na die dorpe het aanleiding gegee tot ’n
akute behuisingstekort en tot die amper volslae ineenstorting van munisipale
administrasie. Volgens Verslag No. 13 van die Maatskaplike en Ekonomiese
Beplanningsraad is in 1943 beraam dat 60 000 bykomende huise nodig was vir
Europeërs en 125 000 vir nie-Europeërs.”

Geskoolde arbeiders het hulle stem by die Nasionale Party gevoeg omdat hulle
bevrees was vir wedywering uit die buiteland. Die regering het met hernieude
ywer probeer om soveel moontlik immigrante uit die oorloggeteisterde Europa te
werf. Woordvoerders van die regering het geredeneer dit was van die uiterste
landsbelang dat die wit bevolking vermeerder word en dat so ’n gulde geleentheid
hom dalk nie weer sou voordoen nie.

Schoeman skryf die NP se dramatiese opkoms en oorwinning (weliswaar met 37,2%
van die uitgebragte stemme) ook aan ’n reeks faktore toe. Hulle het die klem
laat val op die immigrasiebeleid, die behuisingstekort en die algemene
administratiewe tekortkominge van die regering. Die nagevolge van die oorlog het
die party bevoordeel en die belangrikste oorweging by kiesers op 26 Mei 1948 was
waarskynlik “brood en botter”. Sommige kiesers het ál meer die indruk begin kry
dat die VP in sy hantering van die ander rassegroepe “nie-blankes” bevoordeel
het ten koste van die “blankes” se belange. Dr. Malan se besielende leierskap
het ook ’n belangrike bydrae gelewer, soos dikwels die geval is wanneer die
opposisie ’n regering tot ’n val bring. Liewer as om die klem op beleidsake te
laat val, het Malan en adv. J.G. Strijdom, Transvaalse NP-leier, sake belig wat
emosionele aanklank by kiesers ou vind. Veral Strijdom het hierin uitgeblink.

Die rassevraagstuk het alles anders in die veldtog oorskadu. Saam met die opkoms
van die Kommunisme was dit die hoeksteen van die NP se steunwerwing. Die party
het met ’n nuwe woord vorendag gekom om die afgesaagde term van “skeiding”, wat
te veel negatiewe konnotasies gehad het en onaanvaarbaar vir die wêreldmening
was, te vervang. Die towerwoord “apartheid” het skielik sy opwagting in die
Nasionalistiese koerante se opskrifte gemaak en die Nasionaliste se vernaamste
slagkreet geword.

Selfs nog voor die 1943-verkiesing het ’n paar bekende gesigte uit die
Smuts-kabinet verdwyn. Deneys Reitz het aan die begin van 1943 as minister
bedank. Gelyktydig het Richard Stuttaford bedank en Collins is oorlede op 28
Februarie 1944. Dit het Jannie Hofmeyr die mees senior kabinetslid gemaak wat as
minister van finansies en onderwys opgetree het.

Ná die 1943-verkiesing was Smuts se planne vir Suid-Afrika met die einde van die
oorlog in sig vir hom ’n groot kopseer. Malan en die opposisie het dit verbete
uitgebuit. Baie burgers was ongelukkig met die werksaamhede van die departement
van demobilisasie, wat in Augustus 1943 tot stand gekom het. Die heropname van
duisende soldate in die samelewing het met groot probleme en dikwels ook
onaangenaamhede gepaardgegaan. Verbruikerspryse het gedurig gestyg en verskeie
verbruikersgoedere was steeds skaars.

Binne-in die Verenigde Party was daar ook tekens van onenigheid en struweling.
Smuts se verhouding met die Arbeidersparty het gespanne geraak en voor die einde
van 1945 het Walter Madeley, Arbeiderleier, en kol. C.F. Stallard, leier van die
kwynende Dominiumparty, uit die kabinet bedank en sitplek ingeneem op die
opposisiebanke. Terwyl die regering tekens van verdeeldheid getoon het, het die
NP in dié tyd ’n al hoe hegter eenheid begin vorm. Malan het die klem op die
ekonomiese probleme laat val; Strijdom het die republikeinse ideaal steeds wyer
verkondig.

Na bewering was een van Smuts se ernstigste foute in die laaste jare van sy
premierskap sy ingryping in die veldtog wat toe teen die Broederbond gevoer is.
Hy het, op aandrang van sekere elemente in die Verenigde Party, ’n dekreet
uitgevaardig waarvolgens staatsamptenare verbied is om daaraan te behoort. Dit
het tot verdere ongewildheid by Afrikaners gelei.

Nietemin het dit op die oog af voorgekom asof die verkiesing in Smuts se guns
beslis sou word. Uit die totale aantal setels in die Unie-Volksraad het die
Verenigde Party 89 beheer en die Nasionaliste 49. Die Dominiumparty, wat sewe
setels in 1943 gewen het, was vinnig aan die kwyn en die Arbeidersparty, wat in
1943 nege setels gewen het, het met Walter Madeley se dood in twee geskeur met
sy regtervleuel wat na die Nasionaliste geneig het.

Met die naderende verkiesing het die spanning hoog geloop. Selfs die
Nasionaliste het gereken Smuts sou aan die bewind kon bly, hoewel met ’n
verkleinde meerderheid. Enkele waarnemers het geglo Smuts sou soveel steun
verloor dat hy ’n koalisie met die Arbeidersparty sou moes vorm. Maar feitlik
niemand het ’n NP-AP-oorwinning voorspel nie. Een of twee waarnemers het
gewaarsku teen ’n skok-uitslag, maar die partyleiers het nie hierop ag geslaan
nie en niks gedoen om dit te verhoed nie.

Weens Suid-Afrika se destydse kiesstelsel wat op kiesafdelings gegrond was, het
die NP op 26 Mei 1948 daarin geslaag om die verkiesing met ’n minderheid van die
stemme te wen. Die VP het feitlik geen setel op die Transvaalse platteland gewen
nie, landwyd net Hottentots-Holland by die NP afgevat terwyl laasgenoemde
aansienlike vordering in Noord-Natal en selfs in sommige stedelike gebiede
getoon het.

Ná pleidooie van partylede het Smuts as leier van die VP aangebly selfs nadat
die party en hyself (in sy kiesafdeling Standerton) deur die Gesuiwerde
Nasionale Party verslaan is. Twaalf L.V.’s het hul setel aan Smuts aangebied. Hy
aanvaar die aanbod van Pretoria-Oos, waar hy in ’n tussenverkiesing onbestrede
verkies word en bly aktief in die politiek tot en met sy dood op 11 September
1950.

In die 1948-verkiesing het die NP 401 834 van die uitgebragte stemme op hom
verenig teenoor die VP se 524 230 stemme. Dit het 70 setels aan die Nasionale
Party besorg, 65 aan die Verenigde Party, 9 aan die Afrikanerparty en ses aan
die VP-gesinde Arbeidersparty. Die NP en die AP het saamgewerk en sodoende ’n
meerderheid van 79 bo die VP en Arbeiders se 71 behaal. Dit was vir die meeste
Suid-Afrikaners en vir die buitewêreld ’n algehele verrassing. Selfs met die
steun van die drie naturelleverteenwoordigers wat swartes op die afsonderlike
kieslys verkies het, was daar geen hoop op die VP se voortgesette bewind nie.
Smuts het as eerste minister bedank en is deur dr. D.F. Malan vervang. Vir die
eerste keer in sy 38-jarige bestaan is die Unie geregeer deur ’n suiwer
Afrikanerbewind wat al twaalf ministers in die 74-jarige eerste minister se nuwe
kabinet was Afrikaanssprekend.

’n Destydse politieke beriggewer van Die Transvaler en later die Nasionale Pers,
Jan. J. van Rooyen, skryf in 1971 die opposisiepartye en -pers het ná die
HNP-oorwinning groot gewag gemaak daarvan dat dr. Malan ’n “minderheidsregering”
saamgestel het omdat sy party meer as 100 000 stemme minder as die VP gekry het.
Die totaal vir die opposisiepartye was 614 464 en dié vir die nuwe regering
453 594.

Die 1948-uitslae is veral gekenmerk, volgens Van Rooyen, deur die groot
meerderhede in die stede teenoor die klein meerderhede op die platteland,
gedeeltelik danksy die groter konsentrasie kiesers in die stede asook die
konsentrasie daar van VP-ondersteuners. In Claremont het die VP byvoorbeeld met
’n meerderheid van 6 202, in Rondebosch met 6 194, in Hillbrow met 6 138 en in
Durban-Berea met 5 393 gewen, maar in Standerton het die HNP-kandidaat genl.
Smuts met slegs 224 stemme verslaan, een van talle naelskraapse oorwinnings vir
die HNP op die platteland.

Die algemene aanname dat die HNP in 1948 sowel as 1953 veral danksy die belading
van plattelandse setels gewen het, is in ’n mate verkeerd bewys deur ’n
ontleding van laasgenoemde verkiesing se uitslae deur die Proportional
Representation Society van Londen wat hy gestuur het aan die direkteur van
inligting in Suid-Afrika-Huis. Die vereniging skryf in sy verslag oor die
verkiesingsuitslag: “Ek sluit afskrifte in van (a) ’n ontleding van die syfers
wat wys daar is geen gronde vir die algemene stelling dat die oorwinning van die
minderheidsparty te danke is aan die ‘belading’ van kiesafdelings en (b) ’n
grafiek wat wys dat die werklike oorsaak van die oorwinning die verskil in die
grootte van meerderhede is – Nasionalistiese kandidate het in baie kiesafdelings
ingeglip met ’n klein meerderheid terwyl die VP- en Arbeiderkandidate baie
stemme verspil het deur groot meerderhede in ’n klein aantal setels op te hoop.
Die Nasionaliste sou dié verkiesing (en dié van 1948) gewen het selfs al het al
die kiesafdeling ’n gelyke getal kiesers gehad – trouens, selfs as die ‘lading’
in die teenoorgestelde rigting was.”

Die VP het geglo die 1948-oorwinning was vir die Nasionale Party ’n tydelike
gelukskoot en dat dit in die provinsiale verkiesing van 1949 omgekeer sou kon
word. Die uitslae het bloot die tendens van die vorige jaar onderstreep. Die
NP-AP se klein meerderheid is ietwat versterk toe die regerende party ’n
tussenverkiesing in Vereeniging met ’n skrale meerderheid van 16 stemme wen. In
die 1948-verkiesing het die VP die setel gewen met ’n meerderheid van 1 229:
5 488 stemme vir K. Rood vergeleke met 4 259 stemme vir die Nasionale Party se
J.H. Loock. In die tussenverkiesing wen J.H. Loock met 5 821 vergeleke met 5 805
vir die VP se R.H. Amm, ’n NP-meerderheid dus van 16. (J.H. Loock se oorwinning
was van korte duur, want in die 1953-verkiesing verslaan Marais Steyn hom met ’n
meerderheid van 387 stemme, net om in 1958 deur die NP se Blaar Coetzee verslaan
te word met ’n meerderheid van 843. Hy behou die setel in 1961 met ’n twee keer
groter meerderheid, dié keer teen die verslaggewer van die VP-gesinde Sondagblad
Sondagstem Hans Strydom.)

Heelwat belangriker was die wet wat in 1950 deurgevoer is wat aan Suidwes-Afrika
ses setels in die Unie-Volksraad en vier in die Senaat (waarvan twee verkose en
twee genomineer) gegee het. Met hierdie stap het dr. Malan onteenseglik aan die
buitewêreld gesê dat hy Suidwes-Afrika as ’n vyfde provinsie van Suid-Afrika
beskou. Dit was in antwoord op die Verenigde Nasies se besluit in 1946 dat genl.
Smuts nie Suidwes-Afrika by die Unie mag inlyf nie. Die ses kiesafdelings was
Windhoek, Namib, Karas, Etosha, Middelland en Omaruru. Terselfdertyd is die
destydse Wetgewende Vergadering, gedeeltelik benoem, omskep in ’n nuwe met 18
verkose lede. Die VP, wat die wetgewing oor die regstreekse verteenwoordiging
van Suidwes tydens sy bewind aangevoor het, was gekant teen die hoë getal setels
wat buite verhouding tot die blanke bevolking van die mandaatgebied was, maar
wou nie die kiesers daar vervreem deur dit heftig teen te staan nie. Die party
het boonop gehoop sy leiers se deelname aan die besetting van die eertydse
Duitse kolonie in 1915 sou in hul guns tel.

Die verkiesing in Suidwes is op 30 Augustus 1950 gehou. Die VP-regering het
altyd stryd gevoer teen alle pogings van die Verenigde Nasies om Suidwes onder
voogdy van die V.N. te plaas, maar het nietemin ingestem om jaarlikse verslae
oor die gebied aan die wêreldliggaam voor te lê. Nadat die eerste verslag van
die NP heftig gekritiseer is, het die nuwe regering besluit om die gebruik te
staak. In 1949 besluit die V.N. om die Wêreldhof om ’n adviserende mening oor
die Unie se internasionale verpligtinge in verband met Suidwes te nader. Die
meerderheidsuitspraak in Julie 1950 het beslis die Unie was nie wetlik verplig
om die gebied onder die V.N. se voogdy te plaas nie, maar dat die V.N. tog
toesig oor die gebied moes hou soos die ou Volkebond dit gedoen het.

Die woelinge oor Suidwes-Afrika op die wêreldtoneel het aan die Nasionaliste
voldoende skietgoed gegee om die Verenigde Nasionale Suidwes-party (V.N.S.W.P.)
wat onafhanklik van die VP sou staan tot 1971, maar nietemin die steun van die
Suid-Afrikaanse opposisie geniet het, oortuigend te verslaan. Die NP se
slagkreet was dat hy nie voor die V.N. sou buk nie en ook nie die gebied “vir
die wolwe” sou gooi nie. Die kiesers het Nasionaliste in al ses kiesafdelings
vir die Unie-Volksraad verkies en 15 uit 18 vir die Wetgewende Vergadering.
Albei verkose senatore was Nasionaliste wat saam met die twee benoemdes die
regering se gevaarlike klein meerderheid in die hoërhuis met vier vergroot het.
Anders as in Suid-Afrika in 1948 sowel as in 1953 het die meeste Suidwes-kiesers
vir die Nasionale Party gestem, naamlik 12 434 (55,4%) vergeleke met 10 003
(44,6%) vir die V.N.S.W.P. Dit het aan die regering ’n baie gemakliker
meerderheid van 13 in die Unie-Volksraad besorg. In al die
Suidwes-kiesafdelings, buiten Etosha waar die party ’n meerderheid van 846
behaal het, het die party naelskraaps gewen. In Karas was sy meerderheid 67,
Middelland 229, Namib 441, Omaruru 584 en Windhoek 234.

Die Verenigde Party se eweknie in Suidwes-Afrika het ruim sewe jaar voor die
samesmelting van Desember 1934 ontstaan onder heel ander omstandighede as in die
Unie. Ingevolge die Wet op die Grondwet van Suidwes-Afrika van 1925 het die
Suid-Afrikaanse Parlement ’n wetgewende vergadering aan die mandaatgebied
toegestaan. So het die vae partypatrone van voorheen meer bepaalde vorm vir
verkiesings aangeneem. Die Duitsers was saamgetrek in die Deutscher Bund terwyl
die Suid-Afrikaners na gelang van hul politieke oortuigings in die Unie verdeel
was tussen die Nasionale Party van Suidwes-Afrika en die Suidwes-party (die
geesgenoot van die Suid-Afrikaanse Party in die Unie). Laasgenoemde partye was
bewus van die krag van die Deutscher Bund en bereik dus ’n ooreenkoms om saam te
werk tydens die verkiesing vir die Wetgewende Vergadering van 1926. Dit was
egter nie suksesvol nie en die koalisie verloor die verkiesing. Hulle is toe
daartoe gedwing om saam te smelt en stig op 31 Januarie 1927 in Windhoek die
Verenigde Nasionale Suidwes-party. Die partye verbind hom tot die ekonomiese
vooruitgang van die gebied en sy inlywing by Suid-Afrika en wen so die
verkiesing van 1929.

Die Tweede Wêreldoorlog het die Deutscher Bund van baie van sy invloed ontneem
en daarom verdwyn die grootste samebindende faktor van die V.N.S.W.P. Die
Nasionale Party word weer in Suidwes in die lewe geroep, maar het swak gebly
totdat sy eweknie in die Suide die mag in 1948 kon oorneem. Met die verhoogde
status was in 1949 aan Suidwes toegeken is toe dr. Malan wetgewing deurgevoer
het wat die gebied as ’t ware die Unie se vyfde provinsie gemaak het, het die NP
die V.N.S.W.P. verslaan deur al ses setels vir die Unie-Volksraad, albei verkose
plekke in die Unie-Senaat en 15 uit die 18 kiesafdelings van die Wetgewende
Vergadering te wen. Uiteindelik het die V.N.S.W.P. ook die drie plekke in die
Wetgewende Vergadering verloor, hoewel sy organisasie onder leiding van J.P. de
M. Nieuhaus, wat deur die VP in Natal as hul verteenwoordiger in die Senaat
benoem is uit dankbaarheid vir die werk in Suidwes, lewenskragtig gebly het.

Die Suidwes-party smelt op 16 November 1971 saam met die Verenigde Party in
Suid-Afrika met sy bevoegdheid soortgelyk aan dié van ’n provinsie in die
Republiek. Sen. Nieuhaus is verkies tot voorsitter van die party in Suidwes. Hy
het sy plek in die Senaat verloor toe die liggaam na die verkiesing van April
1974 hersaamgestel is.

Voor die terugslae in Suidwes-Afrika het die VP-opposisie hewige teenkanting
gebied in die Unie-Volksraad teen ’n reeks wette wat apartheid as
regeringsbeleid sou vestig. Dit was die Wet op die Verbod van Gemengde Huwelike,
die Ontugwet (’n wysiging wat die oorspronklike verbod uitgebrei het na alle
nie-blankes), die Burgerskapwet en die Groepsgebiedewet.

Toe die Kaapkolonie in 1853 die eerste keer ’n verteenwoordigende grondwet kry,
was daar geen diskriminasie op grond van kleur by die bepaling van stemreg nie.
Alle mans is toegelaat om om as kiesers te registreer en hulle vir die
Wetgewende Vergadering verkiesbaar te stel mits hulle £50 per jaar verdien het
of £25 verdien het en voorsien is van blyplek of as hulle ’n huis bewoon het
waarvan die algehele waarde £25 was. In 1892 is die huis- en grondvoorwaardes
opgeskuif na £75 en ’n onderwystoets is ingestel ingevolge waarvan die aansoeker
sy naam, woonadres en beroep moes kon skryf. Een van die vernaamste debatte in
die Nasionale Konvensie, wat sou aanleiding gee tot die Suid-Afrika-wet wat
Uniewording moontlik gemaak het, was oor die vraagstuk van die Kaapse nie-blanke
stemreg en uiteindelik, ná baie argumente, is daar besluit om die stemreg van
die Kaapse kiesers te waarborg, maar dit nie na die ander drie provinsies uit te
brei nie, buiten die swart stemreg wat in Natal behoue sou bly. Teen 1950 het
bruin kiesers net in nege kiesafdelings in die Wes-Kaap (Kaapstad-Kasteel,
Kaapse Vlakte, Paarl, Wynberg, Stellenbosch, Soutrivier, Vasco,
Hottentots-Holland en Malmesbury) enigsins ’n beduidende rol gespeel, hoewel
hulle nêrens die meeste kiesers in ’n kiesafdeling was nie. Hulle was egter byna
deur die bank VP-ondersteuners en hulle aanwesigheid op die algemene kieserslys
het nie by die NP se apartheidsdroom ingepas nie.

Reeds dié wetgewing het gekleurde kiesers van die reg ontneem om hul sitplek in
te neem as lid van die Unie-Volksraad. Geen nie-blanke het dit in elk geval
gedoen in die ou Kaapse Parlement nie, maar die reg was altyd daar. Die
nie-blankes was ook ontsteld oor die moontlikheid dat hul stemreg deur die
Unie-Parlement weggeneem kon word en hul vernaamste organisasie, die African
Peoples’ Organisation, het ’n afvaardiging na Londen gestuur om hul beswaar te
kenne te gee. Die bruin kiesers was verbitter omdat die Britse Parlement die
diskriminasie toegelaat het in die wet, wat eers deur albei huise van die Britse
Parlement aangeneem moes word voor die Suid-Afrikaners daaroor sou stem.

In die twintigerjare het ’n beweging onder wit kiesers ontstaan om swart kiesers
van die algemene kieserslys te laat verwyder en talle wetsontwerpe is in die
Unie-Volksraad ingedien, maar in 1930 en 1931 het die verlening van stemreg eers
aan wit vroue en toe aan alle wit kiesers sonder enige kwalifikasies die
nie-blanke aandeel aan die totale stemgeregtigdes byna onbeduidend gemaak. In
1929 was daar byvoorbeeld 410 729 blanke kiesers in die Unie, vergeleke met
41 744 nie-blanke kiesers. Met die blanke bevolkingstoename, die stemreg vir
vroue en die opheffing van kwalifikasies (vir blankes), het die getal blanke
kiesers teen 1939 toegeneem tot 1 530 555, vergeleke met net 30 130. Teen
daardie tyd is die swart kiesers in Kaapland van die algemene kieserslys
verwyder en afsonderlike verteenwoordiging deur drie blanke Unie-Volksraadslede
gegee.

Die verandering in die aandeel blanke en nie-blanke kiesers, en veral die
verwydering van die swart kiesers van die algemene kieserslys, het natuurlik die
bruin mense bekommerd gemaak, maar genl. Hertzog het hulle deurentyd verseker
dat ’n duidelik onderskeid getref moet word tussen hulle en die swart kiesers en
dat hulle beskou moet word as heeltemal gelyk aan hul wit eweknieë. Hy het selfs
aan die hand gedoen bruin mans in die ander provinsies moet ook stemreg gegee
word en het sover gegaan as om in 1926 ’n wetsontwerp in dié verband in te dien.
Sy houding jeens dié vraagstuk is ook ondersteun deur ’n regeringskommissie wat
in 1937 verslag gedoen het. Toe die Verenigde Party-regering in 1936 besluit het
om swart kiesers van die kieserslys te haal, het dit geen moeite ontsien nie om
bruin kiesers te verseker dat, as hulle dié maatreël ondersteun het, hulle nooit
sou hoef te vrees dat ’n soortgelyke soort verdrukking op hul stemreg toegepas
sou word nie. Die latere eerste minister, dr. D.F. Malan, het deurentyd die
regte van die bruin kiesers ondersteun en op minstens een geleentheid selfs
voorspraak gemaak dat die stemreg uitgebrei moes word na bruin vroue. Hy het
prontuit gesê bruin kiesers moet, ten minste in Kaapland, dieselfde politieke
regte as blankes geniet.

Nog ’n vraag wat in verband met Kleurlingstemreg ter sprake gekom het, was óf
die bepalinge van die Suid-Afrika-wet nog hoegenaamd gegeld het ná die Statuut
van Westminster van 1931 en die Statuswet van 1934 alle Britse beheer oor die
Unie se politiek verwyder het. Genl. Hertzog was oortuig daarvan dat dit wel nog
gegeld het en dat “die beskerming van afdeling 152 nie weggeneem kan word nie”.
Die latere minister van gesondheid, dr. A.J. Stals, het hom ondersteun: “Ek dink
nie enigeen in dié Huis, of in die Unie, twyfel aan die morele plig van die
Parlement en die volk om die grondbeginsel in ons Grondwet te eerbiedig nie.”
C.R. Swart, later minister van Justisie en uiteindelik staatspresident, het
genl. Hertzog gelyk gegee: “Ons voel die verskanste klousules is ’n saak van
goedertrou en ek kan my nie voorstel dat enige regering hulle met ’n eenvoudige
meerderheid sal verander nie.” Selfs die speaker, dr. E.G. Jansen wat minister
van naturelleaangeleenthede geword het onder dr. Malan en later
goewerneur-generaal, het in ’n goed oorwoë uitspraak gesê: “Nieteenstaande die
bepalinge van die Statuut van Westminster is ek van mening dat as ons verlang om
die verskanste klousules te verander of te herroep, dan moet ons eers die
prosedure volg wat neergelê word in die Suid-Afrika-wet.”

Tog, toe die Nasionale Party in 1948 die bewind oorneem, het hy verklaar hy sou
die bruin kiesers van die wit kiesers skei en vir eersgenoemde onafhanklike
verteenwoordiging in die Unie-Volksraad gee. Die party het beweer die nie-blanke
bevolking oefen ’n wurggreep uit op die blankes, dat die stemreg van die Kaapse
Kleurlinge misbruik word en dat die verandering tot die bruin mense se voordeel
sou strek. Die eerste voorstel word nouliks gestaaf deur die feit dat destyds in
die hele Kaapland net 8,82% van die kiesers bruin was. En dat daar geen tekens
van ’n merkbare toename was nie. Die veronderstelling van korrupsie was
grotendeels gegrond op ’n stelling in B.K. Long se boek In Smuts’s Camp, waarin
hy aan die hand doen dat kandidate hulle daaraan skuldig gemaak het dat hulle
diegene wat invloed oor bruin kiesers uitgeoefen het, omgekoop het.

Volgens John Hatch is dit algemene kennis dat drukgroepe in alle politieke
gemeenskappe voorkom en dat geen sodanige omkopery ooit tot in daardie stadium
bewys is in verband met dié “breukdeel” van die Kaapse kiesers nie. Boonop het
Long vroeër in dieselfde boek die stelling gemaak: “Geen verantwoordelike
waarnemer, met praktiese ervaring van ons politiek, sal sê dat die deel van ons
blanke bevolking wat die stemreg waardig is, enigiets buiten verbasend laag is
nie.”

Die vernaamste struikelblok in die weg van die uitvoering van die Nasionale
Party se verklaarde beleid tussen 1948 en 1950, was die teenstand van N.C.
Havenga as leier van die Afrikanerparty, maar in Oktober 1950, kort na die
algemene verkiesing in Suidwes-Afrika en die dood van genl. Smuts, het Havenga
sy opposisie in so ’n mate onttrek dat hy tot ’n vergelyk met Malan gekom het om
die wetsontwerp in te dien wat die Kleurlingkiesers van die algemene kieserslys
sou haal en vir hulle vier blanke verteenwoordigers in die Unie-Volksraad en een
in die Senaat sou gee. Voorsiening is in die wetsontwerp gemaak dat die getal
verteenwoordigers vermeerder kon word, maar slegs mits daar geen verandering kom
in die verhouding van bruin teenoor wit verteenwoordigers nie, dus 4:150. Met
ander woorde, ’n bykomende bruin verteenwoordiger in die Unie-Volksraad sou eers
kon sitting inneem nadat ’n verdere 38 bykomende wit verteenwoordigers verkies
is.

Ten einde die steun van die nominaal meer verligte Afrikanerparty te verseker,
het die Nasionale Party sy oorspronklike plan ietwat gewysig. Baie Nasionaliste
het gereken drie verteenwoordigers sou genoegsaam wees, dat dié lede nie
toegelaat moes word om te stem oor vertrouenskwessies nie en dat swart
verteenwoordiging afgeskaf moes word. Ondanks die geringe toegewings het die
debat oor die Wetsontwerp op die Afsonderlike Kiesersverteenwoordiging in 1951
se parlementsitting dieper liggender emosie by alle Suid-Afrikaners laat ontvlam
as enige wetsontwerp sedert die Suid-Afrika-wet van 1909.

Die Torch Commando (Fakkelkommando in Afrikaans) is in Mei 1951 deur oudstryders
van die Tweede Wêreldoorlog gestig om die Kleurlingstemreg, soos verskans in die
Suid-Afrika-wet van 1909, te verdedig teen die Nasionale Party se hewige
aanslag. ’n Groep politiek bewuste oudstryders het besluit om ’n optog met
fakkels te hou om beswaar aan te teken teen die regering se voorneme om die
Suid-Afrika-wet van 1909 te wysig ten einde Kleurlinge van die algemene
kieserslys te verwyder en hulle op ’n afsonderlike kieserslys te plaas. Die
wekroep om deelname is gerig aan alle oudstryders, eers in Johannesburg, Port
Elizabeth en Kaapstad, maar later ook in ander stede, om hulle stem te laat hoor
vir die waardes waarvoor hulle in die Tweede Wêreldoorlog geveg en hulle
kamerade gesterf het. Niemand het aanvanklik gedink dat die optogte enigiets
meer sou wees as net ’n buiteparlementêre demonstrasie van korte duur om baie
Suid-Afrikaners se beswaar teen die Nasionalistiese regering te laat hoor nie.
Daar was geen meesterplan nie en niemand het aanvanklik ’n blywende organisasie
of vereniging in gedagte gehad nie.

Oudstryders by die duisende het gehoor gegee aan die oproep, want hulle was
gretig om die kameraderie, patriotisme en opwinding van die oorlog te herleef in
die vae hoop dat iemand hulle iets konkreets sou gee om te doen ten einde van
die Nasionale Party-regering ontslae te raak. Dit was die enigste samebindende
faktor in die vyfjarige bestaan van die Torch Commando. Die Torch Commando het
uit die staanspoor geweier om standpunt in te neem oor die vraagstuk van swart
regte. Hy het selfs Kleurlinge, vir wie hy veronderstel was om te veg, vervreem
en sy geloofwaardigheid ingeboet toe die organisasie ná hewige debatvoering
geweier het om sy lidmaatskap aan alle Suid-Afrikaners oop te stel.

Die eerste en enigste leier van die Torch Commando was die vegvlieënier en held
van die lugslag van Brittanje, Sailor Malan, wat in Mei 1951 tydens die eerste
fakkeloptog genooi is om die saluut te beantwoord. By dié geleentheid het Malan
’n toespraak gelewer waarin hy die oudstryders gevra het om te help verseker die
bepalings van die Suid-Afrika-wet word in elke opsig nagekom. Ná optogte in
verskeie stede het die Torch Commando amptelik in Junie 1951 sy beslag gekry met
’n nasionale kongres in Johannesburg waar Malan tot nasionale president en leier
van die Torch Commando verkies is. Kort voor lank het die organisasie op 250 000
lede, waarvan die meeste ook Verenigde Party-ondersteuners was, aanspraak
gemaak.

Tot almal se verbasing en selfs die leiers s’n, het hulle gou nasionale
bekendheid verwerf. Maar die Torch Commando het in gewildheid en krag begin
afneem nadat hy ’n vennootskap (die United Democratic Front) met die Verenigde
Party en die Arbeidersparty aangegaan het om saam die Nasionale Party in die
verkiesing van April 1953 te beveg. Baie lede het met die uiterste ywer gewerk
om die verkiesing te wen, maar die VP-leierskap het vooraf reeds besef hulle
kans om die NP te verslaan, was bra skraal, ondanks die United South African
Trust Fund, in 1949 deur genl. Jan Christian Smuts gestig om die VP se geldsake
op vaster grondslag te plaas, en deeglike beplanning en organisasie.

Die Opposisie het kort na die wetsontwerp in Februarie 1951 ter tafel gelê is,
die wettigheid van die parlementêre prosedure uitgedaag. Aan regeringskant was
die argument dat die Unie-Parlement ’n soewereine liggaam was sedert die Statuut
van Westminster van 1931 en die Statuswet van 1934. Die NP het aangevoer die
Unie-Parlement kon enige wetgewing met ’n eenvoudige meerderheid aanvaar wat
wetgewing wat deur die Britse Parlement aanvaar is, afgeskaf het. Die
Suid-Afrika-wet was volgens hulle een van dié wette en kon met ’n gewone
meerderheid verander of herroep word. Die regering was vas oortuig dat daar geen
meer wetlike struikelblokke was nie en verder meer het hulle hulself oortuig dat
bruin kiesers nie van enige substantiewe regte ontneem sou word nie. Die leier
van die Opposisie, adv. J.G.N. Strauss, het egter aangevoer die voorgestelde
wetgewing doen afbreuk aan artikels 35 en 152 van die Suid-Afrika-wet. Hy het
die speaker daarom versoek dat die prosedure wat gevolg sou word, moes
ooreenstem met die bepalinge van die Suid-Afrika-wet.

Die minister van binnelandse, dr. Eben Dönges, het geredeneer die wetsontwerp is
nie onderworpe aan die bepalings vir verskanste klousules nie, en selfs al het
dit, was die klousules nie meer van toepassing nie. Die Unie-Parlement het die
onbeperkte reg gehad om oor sy eie prosedures te besluit. In April 1951 beslis
die speaker, J.H. Conradie, nadat hy alle argumente oor die regs-, grondwetlike
en parlementêre beginsels wat ter sake was, aangehoor het, dat die klousules nie
meer gegeld het nie. Hy het veral staatgemaak op die beslissing van die appèlhof
in 1937 dat, sedert die Statuut van Westminster aanvaar is, die Parlement die
hoogste wetgewende liggaam in die Unie was en dat die hof nie die mag gehad het
om te beslis oor die wetlikheid van ’n voorgestelde wet nie. Sy uitspraak is nie
in die Parlement betwis nie en die regering het met die wetsontwerp voortgegaan
volgens die gewone prosedure.

Voor die einde van 1951 het vier bruin kiesers die geldigheid van Wet No. 46 van
1951 in die Kaapse Afdeling van die Hooggeregshof uitgedaag. Die hof moes egter
berus by die uitspraak van die appèlhof van vroeër en het die wetgewing
gehandhaaf, al was dit vir twee regters moeilik om die rede vir die 1937-besluit
te verstaan. Die saak is voor die Appèlhof in Bloemfontein gebring en
breedvoerig geargumenteer voor ’n paneel van vyf vooraanstaande regters onder
die voorsitterskap van hoofregter Centilivres. Die argumente het ’n volle ses
dae geduur en die hof het ’n hele maand lank oor sy uitspraak beraadslaag. Die
uitspraak was eenparig teen gunste van Harris en sy mede-petisionarisse. Die
aanvaarding van die wetgewing deur gewonde meerderhede in afsonderlike sittings
het dit ongeldig gemaak, het die regters bevind, want die Statuut van
Westminster het geen verandering aan die Suid-Afrika-wet teweeg gebring nie. Die
regters het beslis dit was hulle plig om onduidelikheid oor die 1937-besluit te
bring en daardie uitspraak verwerp. Die verskanste klousules was steeds geldig.

Die uitspraak het groot opspraak verwek. Malan het dadelik aangekondig dat die
regering dit verwerp. Die regering sou stappe doen om te verseker dat die
Parlement soewerein is. Die Verenigde Party het die uitdaging aanvaar. Die party
het aangevoer daar was geen sprake dat die parlement se soewereiniteit in
gedrang gekom het nie en dat die regering immoreel en onwettig die stemreg van
die bruin kiesers verminder het. Die VP het onderneem om saam met die Torch
Commando en die Arbeidersparty elke grondwetlike maatreël tot sy beskikking te
gebruik om die regering se pogings te dwarsboom. Net vir die duur van die Van
Riebeeckfees in April 1952 het al die strydende partye die strydbyl tydelik
begrawe.

Met die hervatting van die parlementsitting ná die fees het ’n bittere debat
gekom. Die regering het beweer die hof het die soewereine status van die Unie
aangepas deur die Parelemnt te dwing om hom te hou by ’n Britse wet (die
Suid-Afrika-wet van 1909). Die Verenigde Party het gesê dis onwaar en die
regering daarvan beskuldig dat hy nie sou huiwer om onwettig op te tree om sy
sin te kry nie. Kort hierna maak die regering ’n wetsontwerp bekend wat ’n
Hooggeregshof van die Parlement sou skep en terugwerkend sou wees tot 1931. Die
wetsontwerp wou hê enige dokument wat veronderstel is om ’n wet van die
Parlement te wees, moet as sodanig aanvaar word ongeag watter prosedure by sy
aanvaarding gevolg is. Die Hof sou bestaan uit al die lede van albei Huise wat
jurisdiksie sou hê om die Hooggeregshof se besluite te hersien wat die
uitwerking sou hê dat dit wette van die Parlement ongeldig verklaar. Die
betrokke minister sou die reg hê om appèl aan te teken by die
Parlementshooggeregshof teen enige besluit van die Hooggeregshof. Omdat die
Verenigde Party kon insien so ’n hof sou in werklikheid net die Parlement met ’n
ander naam wees, het hy onderneem om die voorstel met alles tot sy beskikking te
beveg. Ná ’n bittere debat is die regering se wetsontwerp deur die Parlement
aanvaar as Wet No. 35 van 1952. Die Verenigde Party het dit ’n “skaamtelose
strategie om die verskanste klousules van die Grondwet te ontduik” genoem. Buite
die Parlement was daar ’n stortvloed protes. Selfs die regeringsgesinde Die
Burger was ontevrede oor die situasie. Die koerant het gesê die maatreël was ’n
noodsaaklike onding en dat die Hooggeregshof van die Parlement behoort te
verdwyn nadat hy sy taak verrig het.

Die eerste sitting van die Hooggeregshof van die Parlement is belê vir Augustus
1952 in Pretoria. Die VP het onderneem om nie die sitting by te woon nie en was
van voorneme om dit in die gewone hof ongeldig te laat verklaar sodat die land
nou afgestuur het op ’n grondwetlike stryd tussen die hof en die parlementshof.
Op 27 Augustus 1952 verklaar die Hooggeregshof van die Parlement die Appèlhof se
besluit in Harris vs. Dönges ongeldig. Twee dae later beslis die Kaapse
Hooggregshof die wet wat die hof daargestel het, was op sigself ongeldig en dat
dit geen reg had om besluite van die Hooggeregshof of die Appèlhof ongeldig te
verklaar nie. In November daardie jaar verwerp die Appèlhof die regering se reg
tot appèl. Die besluit het daarop berus dat artikel 152 van die Suid-Afrika-wet
bepaal het dat elke burger die versekering gehad het dat hul regte ingevolge die
verskanste klousules beskerm sou word en dat dit die plig van die howe was om
dit te waarborg. Die regering se planne is gekortwiek en so word hy verplig om
die aftog te blaas.

Die regering se optrede het egter ’n veldtog van burgerlike ongehoorsaamheid tot
gevolg gehad wat in Oktober 1952 tot rasse-onluste in Port Elizabeth, Oos-Londen
en Kimberley gelei het. Die regering se antwoord was al hoe strenger
veiligheidsmaatreëls terwyl die VP op ’n onpartydige benadering aangedring het
in oorlegpleging met nie-blankes. Teen dié agtergrond is Suid-Afrika se
binnelandse beleid die eerste keer in 1952 voor die Verenigde Nasies gebring,
wat teen enige vorm van rassediskriminasie besluit het en ’n spesiale kommissie
aangestel het om Suid-Afrika te ondersoek. Die regering weier die kommissie
toegang tot die land, maar hy vorder nietemin verdoemende inligting teen die
Unieregering in en so kom apartheid op die VP-agenda waar dit dekades lank sou
bly.

Die regering het meer en meer afgesonder geraak namate die wêreldmening
toenemend teen sy rassebeleid gedraai het. Die ernstige toedrag van sake het
egter nie die Nasionaliste van stryk gebring nie en hulle besluit om die
organisasies wat vir die lydelike verset verantwoordelik was, in die kiem te
smoor. Toe die Parlement in Januarie 1953 byeenkom om oor die gebruiklike
wantrouemosie in die eerste minister debat te voer, het adv. J.G.N. Strauss die
regering se rassebeleid heftig aangeval. Hy het beweer die regering bring die
eenheid tussen die twee blanke groepe in gedrang, het vriendelike state vervreem
en in werklikheid juis die blanke beskwaing wat hy wou beskerm, in die gevaar
gestel. Ongelukkig het Strauss nagelaat om te sê of die VP hoegenaamd ’n
teenbeleid gehad het. Hy kon dit trouens nie waag nie, omdat baie van sy meer
behoudende partygenote midde-in die weerstandsbeweging geneig was om met die
Nasionaliste te simpatiseer.

Tydens die kort sessies is die Wet op Openbare Veiligheid aanvaar, wat tydens
onrus noodmagte sou gee. Die VP het die wet asook die wysigings ana die Wet op
Kriminele Reg ondersteun, maar die Arbeidersparty en mev. Margaret Ballinger,
naturelleverteenwoordiger, het albei punt vir punt teengestaan. Die Engelse Pers
en die Torch Commando was ewe hewig gekant teen ’n “drastiese inbraak op
fundamentele regte”. Sommige Afrikaanse koerante het gedink die wetgewing was
betreurenswaardig dog noodsaaklik. Die VP was onder druk van sy lede in gebiede
waar die onrus plaasgevind het om ’n standpunt in te neem wat nie wesenlik van
die Nasionaliste s’n verskil het nie. Liberale VP-lede was erg ontstoke hieroor.

In die lig van sy verbeterde vertoning in die 1953-verkiesing het die regering
tydens die parlementsitting wat in Julie 1953 begin het, opnuut die wetsontwerp
op die afsonderlike verteenwoordiging van kiesers voor die parlement gebring,
dié keer voor ’n gesamentlike sitting van albei Huise wat op 15 Julie begin het.
Die wetsontwerp het voorgestel dat artikel 35 van die Suid-Afrika-wet, wat
Kaapse bruin stemreg verskans, herroep word. Die Opposisie het sy vorige
standpunt gehandhaaf en tydens die tweede lesing van die wetsontwerp het dr.
Malan steeds 19 stemme kortgekom. Tydens die verdaging hierna het drie
konserwatiewe lede van die VP nieamptelik na Malan uitgereik en hom gevra om
Strauss weereens te nader om te kyk of hulle nie tot ’n vergelyk kon kom nie.
Strauss het sy party geraadpleeg en die toenadering verwerp. Toe die debat op 16
Septemeber hervat is,het die VP-leier aangevoer Malan het ’n skeuring in die VP
probeer teweeg bring deur sy regtervleuel sover te kry om die wetsontwerp te
steun. Tydens die derde stemming was dit duidelik dat sommige VP-lede vir die
regering gestem het, maar Malan het nog steeds 16 stemme te min gehad.

Tydens die parlementêre reses van October 1953 tot Januarie 1954 het die
onenigheid in die VP verdiep. Vyf Unie-Volksraadslede is uit die party gedwing
en toe die Parlement hervat, het nog twee hulle by die vyf aangesluit. Hulle het
onderneem om die regering te steun in die wetsontwerp op afsonderlike
verteenwoordiging. Op 17 Mei is weer oor die wetsontwerp gestem en dié keer het
die regering nege stemme gekort vir die tweederdemeerderheid. Eers tydens die
parlementsitting van 1955 het die kleurlingstemreg weer ter sprake gekom. Die
minister van justisie, C.R. Swart, kondig aan dat die appèlregters van ses tot
11 vermeerder sou word. Tydens die daaropvolgende debat erken Swart die
vermeerderde getal regters hang nou saam met die debat oor Kleurlingstemreg.
Enkele dae nadat die wetsontwerp oor die Appèlregters aanvaar is, stel die
regering ’n maatreël voor dat die senaat ontbind word en hersaamgestel word. Hy
sou wegdoen met die ou stelsel van proporsionele verteenwoordiging waarvolgens
die hoër huis se lede bepaal is. Die getal senators sou vermeerder word van die
huidige 48 tot 89. Die regering sou sodoende ’n totaal van 171 stemme hê tydens
’n gesamentlike sitting vergeleke met die Opposisie se 77 - ’n gerieflike
meerderheid van twee derdes.

’n Storm het onmiddellik hieroor losgebars, selfs van Nasionaliste wat graag die
bruin kiesers op ’n afsonderlike kieserslys wou plaas, maar wat nie saamgestem
het met die metode nie. ’n Aantal Afrikaanse lektore van die Universiteit van
Pretoria het in die openbaar beswaar gemaak enkele dae nadat die wetsontwerp op
die vergrote Senaat in Mei 1955 bekend gemaak is. Hulle het beweer dit
verontagsaam ’n basiese beginsels van parlementêre regering, dat dit
ondemokraties is, ongrondwetlik en minderheidsregte verydel. Hulle het dit
beskou as ’n kunsmatige poging deur die regering om ’n tweederdemeerderheid te
kry terwyl hy in werklikheid op skaars die hefte van die kiesers se steun kon
aanspraak maak. Die regeringspers het die beswaarmakers verguis. Die Burger het
gesê geen regdenkende mens sou die Senaatwetsontwerp op sigself ondersteun nie,
maar dat dit geregverdig was ten einde die dooiepunt te beëindig, waarvoor die
koerant in dieselfde asem die VP verkwalik het.

Die wetsontwerp is ná ’n lang debat aanvaar. Die Verenigde Party het belowe dat,
indien hy weer aan die bewind sou kom, hy die algemene kieserslys sou herstel.
So ’n gebeurlikheid het egter toe reeds hoogs onwaarskynlik gelyk. Die sessie
het geëindig as een van die ongelukkigste sedert Uniewording. Die laaste
hoofstuk in die voortslepende drama oor Klerulingstemreg het in Februarie 1956
afgespeel toe die Unie-Volksraad en Senaat gesamentlik sitting ingeneem het om
oor die wetsontwerp oor afsonderlike verteenwoordiging te stem. Die
Arbeidersparty het die sitting geboikot, maar die Verenigde Party het die
wetsontwerp met hand en tand beveg tydens elkeen van sy stadiums.

Ná ’n twee weke lange debat is die wetsontwerp aanvaar met ’n meerderheid van
twee derdes. Drie van die ses Konserwatiewe Party-lede, wat van die VP
weggebreek het, het ten gunste daarvan gestem. Die wetsontwerp is aanvaar. Nie
alleen is die sowat 45 000 bruin kiesers op ’n afsonderlike kieserslys geplaas
nie, maar die klousules wat daaroor gehandel het, is herroep. Terselfdertyd is
die grondwet van die Verteenwoordigende Kleurlingraad gewysig sodat dit
meerendeels uit benoemde lede sou bestaan. Ook het die Kleurlingbevolking die
reg verbeur om hul eie mense in die Kaapse Provinsiale Raad te verteenwoordig,
soos voorsien in die Suid-Afrika-wet.

Die Senaatwet is in die Hooggeregshof betwis, maar die applikante het hul saak
verloor, aangesien die hof eenparig beslis het geen beperking kon geplaas word
op die omvang van die mag wat die Parlement het om enige gewone wet te aanvaar
nie. Al elf regters van die Appèlhof het die besluit gehandhaaf in Oktober 1956.
Dit was uiteindelik ’n oorwinning vir die regering en die einde van die pynlike
hoofstuk in die land se geskiedenis. In 1951 reeds het John Hatch aangevoer:
“Let daarop dat die Verenigde Party se teenstand teen die wetsontwerp nie
gegrond is op die beginsel van hulle verdediging van die nie-blanke se stemreg
nie. In 1936 was die meeste van hulle heeltemal bereid om saam te werk en die
swart kiesers van die algemene kieserslys te verwyder en sodoende vir Hertzog in
staat te stel om die nodige tweederdemeerderheid te verkry. As Kleurlingkiesers
nie gewoond daaraan was om vir die Verenigde Party te stem nie, kan daar min
twyfel bestaan dat die regering maklik sy tweederdemeerderheid sou verkry het.”
Gegewe die latere skeuring in die party (ter wille van 45 000 kiesers in die
Westelike Provinsie), is dié stelling hoogs aanvegbaar.

Die sogenaamde grondwetlike krisis was nog onopgelos toe die land in 1953 na die
stembus gaan. Dit was een van die felste veldtogte in die land se politieke
geskiedenis en die eerste groot toets van die land se reaksie op die regering se
apartheidsbeleid. Die Opposisie was vasberade om die meeste daarvan te maak en
die VP het nuwe hoop op ’n bewindsoorname gehad. Hy het sy pakt met die
Arbeidersparty behou.

Die NP het 598 718 stemme gekry en die VP en sy vennoot, die Arbeidersparty,
611 204. Omdat die VP se steun toenemend in die stedelike kiesafdelings
gekonsentreer was, het die gaping tussen die twee partye se aantal setels wyer
en wyer geword. In die destydse bestel kon plattelandse setels met tot 15%
ontlaai word en stedelike setels met tot 15% belaai word. As die gemiddelde
aantal kiesers in ’n kiesafdeling dus 10 000 moes wees, kon ’n plattelandse
kiesafdeling so min as 8 500 kiesers hê en ’n stedelike kiesafdeling soveel as
11 500 kiesers. Dit het van 1948 tot in 1974 (die laaste verkiesing waaraan die
VP deelgeneem het) telkens in die NP se guns getel.

Malan se aftrede op 30 November 1954 en sy vervanging deur adv. J.G. Strijdom
het geensins gehelp om die VP se lot om te keer nie. In 1955 het Strijdom die
Senaatwet ingedien wat die ledetal van die Senaat in so ’n mate moes vermeerder
dat die regering ’n tweederdemeerderheid tydens ’n gesamentlike sitting va die
Unie-Volksraad en Senaat sou kon behaal om die bruin kiesers van die
gesamentlike kieslys te haal. Die VP het die wetgewing te vergeefs in die hof
probeer keer en so kon die NP sy lang gekoesterde ideaal verwesenlik van ’n
suiwer blanke kieslys.

Smuts is op 11 September 1950 aan ’n hartaanval oorlede en in Desember daardie
jaar kies die Uniale kongres van die party vir adv. Jacobus Gideon Nel Strauss,
gebore naby Calvinia in die Kaapprovinsie in 1900, as sy opvolger. Strauss was
minister van landbou van 1944 tot 1948, toe die Verenigde Party by die stembus
deur die NP verslaan is. In 1950 word hy leier van die VP en Leier van die
Amptelike Opposisie, ’n pos wat hy tot sy aftrede in 1956 beklee het.

Strauss het die onderskeiding dat hy die eerste dienende leier van ’n groot
politieke party was wat van sy amp onthef is. Dit het hom oorgekom op 21
November 1956. Strauss is vier jaar vantevore eenparig as partyleier verkies
nadat Smuts hom aanbeveel het. Die grondwetlike krisis oor die regering se
wetgewing om Kleurlingkiesers op ’n afsonderlike kieslys te plaas het die VP
nuwe moed vir die 1953-verkiesing gegee toe die howe uitspraak gelewer het teen
die NP se hantering van die stemmery in die parlement. Strauss se leierskap het
nietemin gedy op die stryd om die Kleurlingkiesers op die gesamentlik kieslys te
hou, tot die NP in 1955 die Senaatwet aanvaar het om die hoërhuise in so ’n mate
te vergroot dat die party ’n tweederdemeerderheid tydens ’n gesamentlike sitting
van albei huise kon behaal.

Die taai, ses jaar lange stryd, wat Strauss moedig geveg het, het sy tol op die
opposisie geëis en veral ná 1953 het die eenheidsgeesdrif verflou. Sy hantering
van die meningsverskille in die party het baie van sy kragte geëis en st
gewildheid laat verflou. Die wegbreek uit die VP van die ’n regter- en later ’n
linkervleuel het verdere druk op Strauss geplaas en die party se vertroue in hom
ondermyn. Boonop het hy altyd in die skadu van sy voorganger geleef. Jan. J. van
Rooyen skryf Strauss het “selfs, miskien onbewus, Smuts se stap, sy praat, sy
gebare probeer namaak . . . Dit was asof hy die gees van sy mentor nie kon
afskud nie. Daarby was hy spontane en gemaklike mense nie. Hy het nie mense
maklike na hom toe aangetrek nie – iets wat baie nodig is vir ’n jong leier.

Die verwydering tussen hom en sy volgelinge het al hoe groter geword en in 1956
besluit hy om nie die party se Uniale kongres by te woon nie. Die binnekring het
waarskynlik toe reeds besluit dat hy as leier vervang moes word. Die kongres het
op Donderdag 20 November 1956 in Bloemfontein begin. Van Rooyen vertel: “Dit het
bekend geword dat adv. Strauss siek is, en vrae het ontstaan oor sy planne vir
die kongres. Op 1 November het die opperleiding van sy party hom in Johannesburg
opgesoek, en by hom gepleit dat hy die kongres bywoon. Hy antwoord nie na die
een of ander kant toe nie. Hy sou kyk hoe hy herstel.”

Uiteindelik besluit hy om in die buiteland te gaan herstel en toe begin ’n
blitsveldtog om sy leierskap onder verdenking te bring. Mettertyd werp die
VP-gesinde koerante hulle agter die opperleiding in en eis die kongres moet ’n
onderleier of waarnemende leier verkies moet word. Strauss vertrek op 17
November 1956 oorsee en die volgende dag maak sir De Villiers Graaff bekend dat
hy beskikbaar sou wees vir die leierskap as die kongres sou besluit om Strauss
nie te herkies nie.

Toe die kongres byeenkom, word ’n brief van Strauss voorgelees waarin hy om sy
politieke lewe pleit. Die afgevaardigdes beraadslaag ses ure lank agter geslote
deure. Die provinsiale partyleier neem almal standpunt in teen Strauss se
besluit om nie die kongres by te woon nie en spreker na spreker doen aan die
hand dat hy moet bedank. Nog net ’n klein minderheid steun hom. ’n Mosie van
vertroue in die provinsiale voorsitters word met enkele teenstemme aanvaar en
die voorstel dat Strauss se leierskap beëindig word, is met ’n sterk
meerderheidstem aanvaar. Sir De Villiers Graaff word sodoende sonder teenstem
verkies.

Die gewilde en charismatiese sir De Villiers Graaff, gebore op 8 Desember 1913
was die seun van sir David Pieter de Villiers Graaff, minister sonder
portefeulje in die Kaapse kabinet van 1908 tot 1910 en na Uniewording van 1910
tot 1912 minister van openbare werke, pos en telegraafwese, minister sonder
portefeulje van 1912 tot 1913 en minister van finansies van 1915 tot 1916.

Sir De Villiers Graaff het sy vader se titel in 1931 oorgeneem na laasgenoemde
se dood. Hy het diens gedoen in die Tweede Wêreldoorlog en is gevange geneem.
Nadat hy parlementslid geword het, het hy vinnige opgang in die VP gemaak en is
gekies om Strauss in 1956 op te volg as leier. Die VP se posisie is verswak met
die wegbreek van drie van sy regsgesinde lede, dr. Abraham Jonker, Bailey Bekker
en Arthur Barlow, wat die kortstondige Nasionale Konserwatiewe Party gestig het.
Die VP het ook die 1958-verkiesing in samewerking met die Arbeiders betwis, maar
’n verdere nege setels verloor vir altesaam 53 vergeleke met die NP se 103. Dit
was die eerste keer sedert 1948 dat die NP ’n meerderheid van die stemme op hom
verenig het. Graaff was leier van die kwynende party totdat die VP in 1977
ontbind het.

Die Herstigte Nasionale Party (in 1969) en die Konserwatiewe Party (in 1982) was
die enigste twee noemenswaardige afstigtings van die Nasionale Party van 1948
tot 1994, maar die Opposisie het talle afstigtings beleef wat die party telkens
net verder verswak en gevolglik die NP net ál magtiger gemaak het.

Hoewel die VP in 1953 alles in die stryd gewerp het om die NP te verslaan, het
die NP, wat die verbeelding van meer en meer Afrikaners aangegryp het met sy
beleid van afsonderlike ontwikkeling, sy meerderheid vergroot. Besorgdheid en
ontnugtering oor die uitslag het gelei tot die afstigting van twee partye, die
Verenigde Federale Party (Engels: Union Federal Party) van sen. George Heaton
Nicholls van Natal in 1953 en die Liberale Party. Die V.F.P. het sy beleid op 11
Mei 1953 gepubliseer. Dit het ’n federale unie van state en gebiede van
Suider-Afrika in die vooruitsig gestel met ’n herverspreiding van mag wat ’n
veel groter mate van selfstandigheid aan provinsies sou gee. Onder sekere
omstandighede sou die provinsies die reg hê om hul eie toekoms te bepaal.
Nicholls wou veral die band met die Britse Kroon behou. Sy rassebeleid was
vaagweg verlig. Ter verduideliking van sy beginsels het Nicholls selfs die
moontlikheid genoem dat Natal en die Engelssprekende deel van die Oostelike
Provinsie van die Unie kon afskei. Dit sou in wese neerkom op ’n verdeling van
die land op grond van taalverskille.

Die Verenigde Party het die voorstel onmiddellik verwerp omdat dit ’n verdeling
van die Unie behels het wat derduisende Engelssprekende Suid-Afrikaners aan die
genade van die “Broederbondrepubliek” van adv. J.G. Strijdom sou oorlaat. Die
Natalse leier van die VP, Douglas Mitchell, het heftig gereageer en gesê die
voorstel van Nicholls sou tot ’n skeiding van Engelssprekendes aanleiding gee.
Hoewel daar sprake was dat die Torch Commando hulle by Nicholls sou skaar, het
Die Burger die verwarrende situasie uitgebuit deur ’n spotprent te plaas waarin
die Unie in ’n reuse “Nattestan” en ’n klein “Nichollstan” verdeel is met geen
ekonomiese of politieke vooruitsig nie. Die veroordeling van die nuwe politieke
party was so wydverspreid dat dit in die praktyk niks kon uitrig nie. Dit het
wel daarin geslaag om die VP verder te verswak en die ontevredenheid met Koos
Strauss se leierskap aan te blaas.

Die L.P. het ’n veel groter rol gespeel. Daar was nog altyd liberales in
Suid-Afrika se politieke geskiedenis, maar hulle was nog nooit in ’n enkele
politieke organisasie saamgesnoer nie. In ’n sekere mate het die nuwe party
uiting gegee aan die ou Kaapse liberale tradisie van gelyke regte vir alle
burgers in ’n polities geïntegreerde samelewing met die uiteindelike oogmerk om
die nie-blanke rasse op te voed in die volle voordele van die Westerse
beskawing. Die party se sentrale beleidsbeginsel was algemene stemreg op ’n
algemene kieserslys. Onder sy leiers het mense van die aansien van mev. Margaret
Ballinger, Alan Paton, Leo Marquard, dr. Oscar Wolheim, Leslie Rubin en dr.
Edgar Brookes getel.

Aanvanklik was die party se steun beperk tot die Engelse universiteite en enkele
stedelike kiesafdelings, maar die lede wat hulle by die VP kon afrokkel, was te
min of die Opposisie skade te berokken. Slegs twee Unie-Volksraadslede het na
die L.P. oorgeloop. Ondanks die sterk leiers het die party nooit regtig hond
haaraf gemaak by wit kiesers nie en soms ook daarin geslaag om swart en Indiër
politici te vervreem. Die party het ontbind met die aanvaarding in 1968 van
wetgewing wat daarop gemik was om politieke partye tot een rassegroep te beperk.
Hoewel die L.P. nie beduidende, gewilde steun op hom kon verenig nie, het dit
wel gelei tot verdere verswakking van die VP deur die vooraanstaande,
Engelssprekende Suid-Afrikaanse intellektuele van die jare vyftig en sestig van
die VP te vervreem.

Die derde vername afstigting, dié keer van die regtervleuel, was na afloop van
die parlementsitting van 1953 van Oktober daardie jaar tot Januarie 1954 toe vyf
VP-lede van die Unie-Volksraad uit die party geskors is omdat hulle die party
gekritiseer het vir sy hantering van die Kleurlingstemreg-vraagstuk. Hulle was
gekant teen Koos Strauss se leierskap en was ontevrede met wat hulle die party
se “liberale neigings” genoem het. Van die partyleierskap se kant was dit ’n
poging om die verwydering tussen die party en die Liberales te bowe te kom.
Hulle het gereken die VP moes ’n kompromis met die regering probeer bereik het
oor die vraagstuk van Kleurlingstemreg.

Die rebelle het hulself eers die Onafhanklike Verenigde Party genoem en
onderneem om die regering te steun ten opsigte van Kleurlingstemreg. Hulle
woordvoerder was die Transvaalse voorsitter van die Verenigde Party, Bailey
Bekker, die seun van ’n voormalige Transvaalse administrateur. Aan die begin van
die 1954-parlementsitting het twee lede hulle by die geskorste lede aangesluit
en aan die einde van die jaar het hulle die Nasionale Konserwatiewe Party
gestig. Die skeuring het die Opposisie verswak maar nie die regering genoegsaam
versterk om aan hom ’n tweederdemeerderheid te gee om die stemregvereistes soos
verskans in die Suid-Afrika-wet te verander nie. Die party het niks uitgerig nie
en ontbind op 23 Januarie 1957. Drie L.P.’s sluit hulle later by die NP aan, een
keer terug na die VP, twee verdwyn van die politieke toneel. Die enigste leier
van die party was Bailey Bekker, L.V. vir Johannesburg-Noord.

Ondanks die verkiesing van sir De Villiers Graaff, ’n jonger en gewilder man as
Strauss in 1956, verhoog die NP sy aantal setels in 1958 se algemene verkiesing
tot 103 teenoor die VP se 53 setels. Dit was die eerste verkiesing waarin die
Nasionale Party 'n meerderheid van die stemme op hom verenig het. Op die VP se
sentrale kongres in Augustus 1959 in Bloemfontein beleef die party die grootste
terugslag sedert 1948 toe 12 dienende parlementslede wegbreek om die
Progressiewe Party te stig. Van die lede was beduidende figure in die
opposisie-politiek in die tweede helfte van die 20ste eeu soos Helen Suzman,
Zach de Beer, Colin Eglin, Ray Swart en dr. Jan Steytler asook die
oud-Springbokkrieketspeler Clive van Ryneveld. Hulle vernaamste beswaar was die
VP-kongres se weiering om ’n resolusie te aanvaar wat die aankoop van meer grond
vir swart vestiging sou steun.

Baie waarnemers het die PP se beleid as logiese alternatief vir die NP beskou,
maar Helen Suzman was die enigste LV wat in 1961, 1966 en 1970 verkies is. In
April 1974 se algemene verkiesing het ses PP-LV’s die paal gehaal en ’n sewende
is in Junie daardie jaar verkies in ’n tussenverkiesing in Pinelands, Kaapstad.

Tydens die daaropvolgende parlementsitting het nog vier L.V.’s weggebreek en die
Reformiste Party onder leiding van Harry Schwarz gestig. Enkele lede op
provinsiale en plaaslike vlak het hulle ook by die nuwe party aangesluit. Later
het twee VP-senatore hulle ook by die R.P. aangesluit. Die party het tydens die
parlementsitting van 1975 by die PP aangesluit om die Progressiewe Reformiste
Party te vorm. In Mei 1976 het die P.R.P. ’n tussenverkiesing in die voorheen
“veilige” VP-setel Durban-Noord gewen. Die skrif was nou duidelik aan die muur
vir die eens magtige VP

1960 was ’n merkwaardige jaar van drama in die Suid-Afrikaanse politiek. Dr.
H.F. Verwoerd lui die politieke drama in deur tydens sy wantrouedebat op 20
Januarie aan te kondig dat die regering besluit het om ’n volkstemming oor die
vraagstuk van ’n republiek te hou. Binne ’n jaar sou die blanke kiesers in ’n
referendum gevra word om hul mening hieroor te lug. Die saak sou met ’n
eenvoudige meerderheid van een beslis word. Die staatsvorm sou in wese dieselfde
bly, maar ’n staatspresident, wat bo die partypolitiek verhewe moes wees, sou
die plek van die goewerneur-generaal inneem.

Verwoerd het gesê as dit moontlik sou wees, sou hy ’n republiek binne die
Statebond wou hê. Hieroor sou egter later besluit word. Suidwes-Afrika se
kiesers sou nie aan die volkstemming kon deelneem nie, want Eric Louw, minister
van binnelandse sake, het gevrees dit sou ernstige reperkussies vir Suid-Afrika
in die buiteland inhou en veral in die Verenigde Nasies. Op aandrang van die ses
Suidwes-Volksraadslede het die eerste minister egter later die besluit
heroorweeg en beslis die kiesers daar sou wel kon deelneem. Met hierdie besluit
om Suidweskiesers medeseggenskap te gee, het Verwoerd Suidwes nog hegter aan
Suid-Afrika gebind.

Die Opposisie (wat toe uit die VP en die PP asook die drie
naturelleverteenwoordigers bestaan het) was eensgesind in hulle teenkanting teen
’n republikeinse staatsvorm. Douglas Mitchell, Natalse VP-leier, het hom
onvoorwaardelik teen ’n republiek uitgespreek en gesê die eerste minister was
besig met ’n bluf om sy ondersteuners tevrede te stel. Volgens hom sou die
regering nooit ’n meerderheid kry nie. Sir De Villiers Graaff wou hê die
Kleurlinge moes toegelaat word om in die referendum te stem. Die Progressiewe
Party wou ’n veelrassige republiek hê.

Ook buite die parlement was dit ’n gebeurtenisvolle jaar. Die Britse eerste
minister, Harold Macmillan, bring ’n besoek aan verskeie Afrika-lande. In sy
sogenaamde “Winde van verandering”-toespraak lig hy die Parlement in oor die
nuwe omstandighede in Afrika en hoe dit Suid-Afrika sou raak. Dr. Verwoerd
antwoord hom deur in ’n onvoorbereide toespraak Suid-Afrika en sy wit inwoners
se saak te stel. Kort ná Macmillan se besoek aan Suid-Afrika ontstaan
gewelddadige swart onluste in Sharpeville en Langa. Die regering kondig ’n
noodtoestand oor die grootste deel van die land af. Die gemoedere in die
buiteland was ’n lang tyd as gevolg van die onluste in die land teen Suid-Afrika
gaande. Binnelands het mense aangedring op groter toegewings aan die swart
bevolking en daar was selfs sprake dat Suid-Afrika onder die omstandighede ’n
koalisie tussen die NP en VP nodig gehad het.

In die tweede helfte van die jaar klink stemme uit sekere kringe in die
Kaaplandse NP op wat aandring op regstreekse verteenwoordiging vir die
Kleurlinge in die Parlement. P.J. Cillié, redakteur van Die Burger, en sekere
predikante in die Afrikaanse Kerke neem die voortou hierin. In ’n stadium skryf
Cillié in Die Burger dat die gedagte van regstreekse Kleurlingverteenwoordiging
reeds groot steun in NP-geledere geniet en dat die hele party vir die saak gewin
kon word met sterk leiding. Die bewing kry momentum met die besluite van die
Cottesloe-kerkeberaad in Johannesburg. Die sinodes van die deelnemende kerke het
egter een vir een die besluite verwerp en uiteindelik uit die Wêreldraad van
Kerke getree. In sekere kringe het die pogings tot politieke integrasie van die
bruin bevolking voortgegaan, maar dr. Verwoerd roep die federale raad van die
Nasionale Party byeen en reik ’n verklaring uit waarin die veldtog skerp
veroordeel is en die party se beleid van skeiding (apartheid) herbevestig is.

Intussen is dr. Verwoerd op 9 April op kort afstand deur David Beresford Pratt
geskiet terwyl hy die amptelike opening van die Randse Paasskou waargeneem het.
Hy het wonderbaarlik herstel en kon reeds op 31 Mei 1960 tydens die vyftigjarige
herdenking van die Unie in Bloemfontein ’n toespraak lewer. Pratt is geestelik
versteurd verklaar en het in aanhouding selfmoord gepleeg. In Verwoerd se
afwesigheid het die Unie-Volksraad die Referendumwet aangeneem en is bekend
gemaak die volkstemming sou op 5 Oktober 1960 gehou word. Die Opposisie was
steeds heftig teen republiekwording gekant en het aangevoer dit sou Afrikaans-
en Engelssprekendes net verder verdeel, soos hulle trouens reeds grotendeels
tussen die NP en VP verdeel was. Uit Natal is weer met afskeiding gedreig.

Die kiesafdelings waarin die Opposisie ’n meerderheid stemme teen
republiekwording kon kry, was ook dié wat gewoonlik tydens verkiesings in hul
hande beland het. Kaapland (19): Albanie, Constantia, Groenpunt, Kaapstad-Tuine,
King William’s Town, Maitland, Oos-Londen-Noord, Oos-Londen-Stad, Pinelands,
Port Elizabeth-Sentraal, Port Elizabeth-Suid, Port Elizabeth-Wes, Queenstown,
Rondebosch, Seepunt, Simonstad, Soutrivier, Transkeigebied, Wynberg. Natal (13):
Drakensberg, Durban-Berea, Durban-Musgrave, Durban-Noord, Durban-Punt,
Durban-Sentraal, Durban-Umbilo, Natalse Suidkus, Pietermaritzburg-Distrik,
Pietermaritzburg-Stad, Pinetown, Umhlatuzana, Zoeloeland. Vrystaat (0).
Suidwes-Afrika (0). Transvaal (19): Benoni, Bezuidenhout, Florida,
Germiston-Distrik, Hillbrow, Hospitaal, Houghton, Jeppes, Johannesburg-Noord,
Kensington, Noordoos-Rand, Orange Grove, Parktown, Pretoria-Rissik,
Rosettenville, Springs, Turffontein, Von Brandis, Yeoville. In die verkiesing
het die Opposisie dan ook 51 setels gewen, presies dieselfde getal setels waarin
die meeste kiesers teen ’n republiek gekant was.

Dr. Verwoerd kondig in die tweede helfte van 1961 aan dat hy besluit het om die
algemene verkiesing, wat in 1963 gehou moes word, te vervroeg tot 18 Oktober van
daardie jaar. Hy wou waarskynlik die kiesers geleentheid bied om hulle uit te
spreek oor die land se uittrede uit die Statebond. Dit sou die eerste verkiesing
tydens sy ampstermyn as eerste minister wees. Moontlik wou hy ook die lewe van
die Progressiewe Party verkort. Hy was bekommerd oor die politieke rigting wat
dié party voorgestaan het en sou die verdwyning van die party uit die
Suid-Afrikaanse politiek verwelkom het.

Met die oog op die verkiesing het Japie Basson, wat in 1959 as
Unie-Volksraadslid vir Namib in Suidwes-Afrika geskors is omdat hy nie met die
NP se rassebeleid kon saamgaan nie, se Nasionale Unie ’n ooreenkoms met die VP
gesluit dat kandidate mekaar nie sou opponeer nie en dat minstens een veilige
opposisiesetel in die Volksraad vir die Nasionale Unie oopgehou sou word. Daar
is ook onderneem dat Henry Fagan, partyleier, ’n senator in Natal sou word. Die
partye kom ook ooreen om republiekwording as ’n voldonge feit te aanvaar en om
’n rassefederasie as toekomstige regeringspatroon te aanvaar met billike
verteenwoordiging aan alle rasse in ’n sentrale Parlement. Die party het uit die
staanspoor min kans gestaan om ’n eie staanplek in die politiek te verower. Die
algemene verkiesing het dit bevestig.

Die ooreenkoms was dus net die voorspel tot Basson se hertoetrede tot sy ou
tuiste, die Verenigde Party, wat hy in Suidwes verlaat het om ’n
NP-Volksraadslid te word. Sir De Villiers Graaff het die krag van die N.U.
totaal oorskat. Hierin het die PP se aanvalle van links waarskynlik ’n rol
gespeel. Hymie Miller moes in Bezuidenhout, waar hy in 1958 onbestrede verkies
is, plek maak vir Basson, wat uiteindelik die enigste N.U.-lid word wat die
Volksraad haal. Miller verloor in Houghton teen die enigste suksesvolle
PP-kandidaat, mev. Helen Suzman. Basson se meerderheid was 4 524 bo die
kandidaat van die NP, J.H. Loock. In Boksburg trek die N.U. 43,8% van die
stemme, George 14,4%, Newcastle 37,8%, Port Elizabeth-Noord 37%,
Pretoria-Sunnyside 39,9%, Stellenbosch 23,7%, Valsbaai 35,8%, Vereeniging 42,1%
en Vryheid 33,1%. Die party se totale getal stemme was 46 448, of 5,8% van die
totaal. Kort daarna is die party ontbind en sluit hy by die VP aan.

Toe die Parlement op 18 Augustus 1961 ontbind is, was die stand van die partye:
NP 102, VP 43, PP 11 en N.U. 1 asook vier Kleurlingverteenwoordigers. Die
algemene verkiesings het, buiten om die PP van 11 tot ’n enkele verteenwoordiger
te verminder, nie veel aan die politieke situasie verander nie. Die NP het twee
winste op die VP behaal en sy ledetal tot 105 opgeskuif nadat die NP ook Namib
teruggewen het waar Basson die party verlaat het. Na die verkiesing is die
totale stand van die partye: NP 105, VP 49. PP 1, N.U. 1,
Kleurlingverteenwoordigers 4. In Kaapland het Queenstown ’n rekord opgestel toe
97,2% van die kiesers gaan stem het. Dit was die enigste NP-wins in die
provinsie op die VP toe J.J. Loots met 369 stemme wen. In Natal kon die NP weer
net Newcastle en Vryheid verower terwyl hy in Transvaal in Sunnyside sy enigste
wins op die VP behaal het.

Die tydperk van 1961 tot en met sy dood in 1966 is deur dr. Verwoerd oorheers.
Hy het geglo die verwydering van die Britse monargie as ’n strydpunt in die
Suid-Afrikaanse politiek sou ware volkseenheid tot gevolg hê. Hy het mettertyd
besef dat so iets ’n tydsame proses was, maar het teenoor kollegas te kenne
gegee dat hy teleurgesteld was dat groter getalle konserwatiewe Engelssprekendes
hulle nie by sy party geskaar het sodat hy ’n groter keuse sou hê wat betref
deelname van Engelssprekendes aan die regering van die land nie. Uiteindelik was
sy keuse beperk tot Frank Waring en A.E. Trollip. Waring het in die
1961-verkiesing as onafhanklike in die kiesafdeling Maitland gestaan en met 907
stemme teen die VP se A. Hickman verloor, ondanks sterk aandrang dat hy as
NP-kandidaat moes deelneem. Trollip was indertyd ’n gewilde administrateur van
Natal, ’n pos waarin adv. Strijdom hom aangestel het. Ná die verkiesing is albei
oorreed om tot die kabinet toe te tree, die eerste Engelssprekendes sedert 1948.
Maar selfs in die gunstige klimaat van die 1966-verkiesing kon die NP nie ’n
deurbraak onder die Engelssprekendes van Natal maak nie. Net plek-plek het die
NP se steun onder dié groep in sekere kiesafdelings toegeneem. Vanaf Waring en
Trollip se toetrede tot die NP-geledere tot die ontbinding van die VP in 1977
was net twee ander Engelssprekendes bereid om hulle lot by die NP in te werp.
Howard Odell, lid vir Pietermaritzburg-Stad het in 1963 uit die VP bedank en hom
die volgende jaar by die NP aangesluit. Harry Lewis het in 1969 sy voorbeeld
gevolg. Sen. Owen Horwood, minister van finansies in die sewentigerjare, het ná
hulle gevolg, maar hy is as senator benoem sonder dat hy voorheen by die aktiewe
politiek betrokke was. Verwoerd se proefneming met die twee Engelssprekende
minsisters het blykbaar nie veel vrugte afgewerp nie.

Sedert die vorige verkiesing het die gewapende vleuels van die Pan Africanist
Congress en African National Congress hul binnelandse veldtog teen die
aprtheidbewind verskerp. Strenger veiligheidsmaatreëls is deur die Parlement
aangeneem, maar ná ’n reeks sabotasiedade kom die Rivonia-verhoor waarna Nelson
Mandela, Walter Sisulu, Gowan Mbeki en andere na Robbeneiland gestuur word. Nog
terreurdade volg, maar teen 1965 lyk dit of die veldtog stoom verloor het. Die
leier van die verbode Kommunistiese Party, Bram Fischer, seun van die gewese
Vrystaatse eerste minister Abraham Fischer, is ook in dié tyd verhoor en
gevonnis nadat hy ’n tyd lank verdwyn en toe in vermomming in Johannesburg
gelewe het.

Toe die terreurveldtog nie die gewenste uitwerking het nie, het teenstanders van
Suid-Afrika se beleid hulle tot wêreldliggame gewend, soos die Verenigde Nasies,
waarvan die kabinet besluit het om sy lidmaatskap te beëindig. Ander
omstandighede het ingetree voor die besluit deurgevoer kon word en uiteindelik
gaan hulle nie oor tot dié stap nie. ’n Stryd word in die Internasionale Hof
teen Suid-Afrika oor Suidwes-Afrika gevoer en in 1964 beëindig die
Internasionale Olimpiese Komitee die land se lidmaatskap nadat Suid-Afrika ook
uit talle V.N.-agentskappe gesit is. In die V.S.A. begin ’n beperkte
sanksieveldtog teen die Verwoerd-bewind, wat die uitvoer van sekere soorte
wapentuig verbied het.

Ondanks al die binnelandse en buitelandse teenkanting voer Verwoerd sy beleid
meedoënloos deur. In 1963 kondig hy aan die eerste stappe sou gedoen word om
Transkei op die pad na selfbeskikking te plaas. ’n Groep ondersteuners van die
Nasionale Party kry bedenkinge oor die beleid van afsonderlike ontwikkeling en
organiseer die Republikeinse Party onder leiding van dr. C.F. van der Merwe,
gewese hoogleraar in geneeskunde. In Brittanje neem die Arbeiders in 1964 oor en
tree met spoed op om onafhanklike state (Swaziland, Botswana, Lesotho) aan
Suid-Afrika se grense te vestig.

Op 11 November 1965 lees Ian Smith, Rhodesië se eerste minister, ’n verklaring
oor die radio ingevolge waarvan hy sy land hom eensydig onafhanklik (die
sogenaamde U.D.I.) van die Verenigde Koninkryk verklaar. Sir De Villiers Graaff
het ’n verklaring van steun voorgelees aan die Verenigde Party se sentrale
kongres in Bloemfontein wat boekdele oor die VP se eintlike houdings jeens die
ander rasse spreek. Hy is staande toegejuig deur ’n emosionele kongres. Ná hy
die kongres meegedeel het dat die VP erkenning aan Rhodesië steun, dat
Suid-Afrika die nuwe “staat” moes help waar moontlik, mits Rhodesië se optrede
dit moontlik maak, het Graaff gesê die regering van sowel Rhodesië as
Suid-Afrika “moet nou stappe doen om blanke beheer en leierskap oor die hele
Suider-Afrika te verseker”. Verwoerd sê op 25 Januarie 1966 tydens die
wantrouedebat in die Volksraad dat hy glo “dat Swart regering oor Blankes in
Rhodesië tot vernietiging en chaos sal lei … Niemand kan meer simpatiek staan
teenoor daardie mense, Blankes, wie se politiek bedreig word ...” Dr. Verwoerd
het voortgegaan om die wit inwoners van Rhodesië se voortbestaan in die maande
na die onafhanlikheidsverklaring te help verseker en so waarskynlik steun by
Engelssprekende kiesers vir die 1966-verkiesing gewerf. Dit het egter nie op so
’n skaal geskied dat die NP ’n reuse-deurbraak in die oorwegend Engelssprekende
kiesafdelings van Natal kon maak nie: sy twee setels uit die 16 van 1961 kon hy
opskuif tot 5 uit 18 in 1966.

Die datum van die algemene verkiesing, 30 Maart, is tydens die kort sitting aan
die begin van 1966 aangekondig. Teen die einde van die vorige jaar was daar ’n
herafbakening van kiesafdelings en is bestaande afdelings se grense ingrypend
gewysig en talle nuwes is geskep. Tien nuwes het die getal in die Volksraad van
160 tot 170 vermeerder: Kaapland 54, Natal 18, Transvaal 73, Vrystaat 15,
Suidwes-Afrika 6, Kleurlingverteenwoordigers 4. Op nominasiedag is ’n rekord van
345 kandidate deur die verskillende partye genomineer.

By die ontbinding van die Volksraad op 28 Februarie 1966 het die NP 102 setels
gehad, die VP 49 en die PP een. Daar was ook vier Kleurlingverteenwoordigers en
vier vakatures. Die VP en die Nasionale Unie het op 19 Junie 1962 saamgesmelt en
Japie Basson het Volksraadslid van die VP geword. H.G.O. Odell, lid vir
Pietermaritzburg-Stad, het die VP aan die einde van Januarie 1964 verlaat en sy
plek as NP-lid ingeneem.

Die PP het heelwat swakker as in 1961 gevaar en weer net vir mev. Helen Suzman
Parlement toe gestuur. Die gebeure in Rhodesië het waarskynlik daartoe bygedra
dat Engelssprekendes bang was om vir die party te stem. In Kaapland het die NP
twee winste op die NP aangeteken: Maitland en Port Elizabeth-Sentraal. In Natal
het die NP die nuwe setel Umhlatuzana met 554 stemme gewen en die VP die nuwe
setel Port Natal met 667. Die NP het Newcastle en Vryheid oudergewoonte gewen en
ook Kliprivier en Zoeloeland by die VP afgeneem. In Pietermaritzburg-Stad het
Odell amper die kandidaat van sy voormalige party, die VP, verslaan toe hy vir
die NP net 52 stemme minder kry as W.J.B. Smith. Die NP het die beste tot dusver
in Natal gevaar deur 40,6% van die stemme op hom te verenig vergeleke met die VP
se 52,8%. Vyf jaar vantevore was dit 16,7% vir NP en 48,9% vir die VP Die PP het
terugsak van sy tweede plek in 1961 met 26% van die stemme tot net 5% in 1966.
In Transvaal het die NP die meeste van sy winste op die VP behaal en vir die
eerste keer Benoni, Florida, Germiston-Distrik, Jeppes, Springs en Turffontein
verower.

Die uitslag van die verkiesing was vir Verwoerd ’n persoonlike triomf na vyf
moeilike jare binnelands sowel as buitelands. Hy stel sy kabinet opnuut saam op
5 April 1966. Op Dinsdagmiddag 6 September daardie jaar sit hy en wag in sy
sitplek in die Volksraad op die verskyning van die speaker toe ’n parlementêre
bode, Dimitrios Tsafendas, die raadsaal binnekom en die eerste minister met ’n
dolk om die lewe bring. Verwoerd is die eersvolgende Saterdag in die Helde-akker
in Pretoria begrawe. Twee dae later is B.J. Vorster tot nuwe hoofleier van die
Nasionale Party verkies. ’n Onstuimige tydperk in die NP se geskiedenis sou volg
wat in 1969 op ’n skeuring sou uitloop. Van die tussenverkiesings tussen die
1966- en die 1970-verkiesing het die NP 10 gewen en die VP een. Daar was egter
geen voortekens wat die NP kon voorberei op die VP se herstel in 1970 toe die
party 47 setels sou verower nie - ’n volle agt meer as in 1966.

Dr. H.F. Verwoerd se opvolger as NP-leier en eerste minister, B.J. Vorster, het
te kampe gehad met spanning in sy parygeledere op kultuurrein en in die koerante
wat die party ondersteun het. In die Parlement was daar onenigheid in die koukus
oor wat sommige beskou het as ’n klaarblyklike afwyking van die sportbeleid van
Vorster se voorganger. Dit was dr. Verwoerd se beleid dat gemengde sportspanne
nie in Suid-Afrika ontvang sou word nie. Vroeg in 1967 het Vorster egter in die
kabinet die sportkwessie aanhangig gemaak en gesê Suid-Afrika sou nie op die
geslagsregister van buitelandse spelers ingaan nie. Op 1 April 1967 het hy sy
sportbeleid in die Volksraad bekend gemaak. In wese het dit neergekom op die
toelating van gemengde toerspanne in Suid-Afrika. Dit het heelwat konserwatiese
NP-lede teen Vorster laat draai.

Intussen was daar ook ’n skerp botsing tussen konserwatiewes en liberales in die
geledere van die Suid-Afrikaanse Akademie vir Wetenskap en Kuns wat uiteindelik
daartoe gelei het dat NP-leiers ’n beroep op die strydende faksies moes doen om
die strydbyl ter wille van die party te begrawe. Dit was egter net die voorspel
tot veel ernstiger botsings in 1968. Reeds in 1965 het die Nasionale Pers ’n
Sondagkoerant, Die Beeld, in Transvaal gevestig as regstreekse mededinger van
die Afrikaanse Pers (1962) Beperk se Dagbreek, ’n troue bondgenoot van die
regering. Die botsing en meningsverskille oor wat NP-leiers as die verdelende
rol van die pers beskou het, het tot ’n aantal vergaderings van die party se
koukus in die Transvaal gelei. Uiteindelik aanvaar so ’n vergadering ’n mosie
wat die rol van die Sondagkoerante in die ondermyning van party-eenheid
veroordeel. Al het die klem op die koerante se rol geval, was dit duidelik dat
die verskille in die party, veral in Transvaal, veel dieperliggend was.
Mettertyd het die koerantredakteurs openlik, en verligte partyleiers minder
openlik, begin steun werf vir die uitdrywing uit die party van die verkrampte
elemente wat nie wou toegee aan die eise van die tyd om aan te pas nie.

Die verdeeldheid is tydens die parlementsitting van 1969 op die spits gedryf.
Aan die hoof van die verkrampte faksie het dr. Albert Hertzog, seun van genl.
J.B.M. Hertzog, gestaan wat in 1968 van sy oorblywende portefeulje as minister
van gesondheid onthef is. In April 1969 lewer Hertzog sy sogenaamde
Calvinistiese toespraak in die Volksraad waarin hy die verskille onderstreep
tussen Afrikaners se Calvinistiese inslag en Engelssprekendes se tradisioneel
liberale wêreldbeskouing. Hy het gesê dit is alleen die man wat deurdrenk is van
Calvinisme wat sal kan staande bly in die aanslag teen die “Blankedom” in
Afrika. Veral P.J. Cillié, redakteur van Die Burger, het dr. Hertzog skerp
aangeval. In die Volksraad het sir De Villiers Graaff, leier van die opposisie,
geëis dat Hertzog moet bedank. Die Transvaalse NP-leier, min. Ben Schoeman, het
die eerste repudiëring in die Volksraad gedoen deur te sê dat die toespraak “’n
verskriklike belediging van die Engelssprekendes was”. Vorster self repudieer
Hertzog hierna. Die spanning in die NP bereik breekpunt op die party se
Transvaalse kongres op 9 September 1969. Afgevaardigdes moes oor vier
besprekingspunte stem: die sportbeleid, immigrasie, Engels-Afrikaanse
verhoudinge en die regering se uitwaartse beleid. Schoeman het gevra al die lede
wat teen die punte gestem het, se name moet aangeteken word. Elf het daarteen
gestem en sewe het buite stemming gebly. Die name is toe aan hul
kiesfadelingsbestuur oorhandig vir optrede teen hulle. Dr. Hertzog se
afdelingsbestuur op Breyten het hom op 4 Oktober uit die party gesit.

Vorster moes vinnig optree om enige moontlike wyer verset by die kiesers te
besweer en Hertzog en sy volgelinge die geleentheid te ontneem om ’n nuwe party
regs van die NP te vestig. Die enigste uitweg was ’n vervroegde algemene
verkiesing. Op die Vrystaatse kongres op 16 September 1969, slegs ’n week na die
Transvaalse, kondig Vorster aan die verkiesing wat eers in 1971 moes volg sou
reeds in April 1970 gehou word. Hertzog hou op 24 Oktober 1969 ’n groot openbare
vergadering in die Skilpadsaal in Pretoria, wat die volgende dag uitloop op die
stigting van die Herstigte Nasionale Party (HNP).

Die verkiesing van 1970 sou dus ’n botsing wees tussen vier partye. Die NP, VP,
Progressiewe Party en HNP Al die klem het egter geval op die bittere stryd
tussen die NP en die nuwe regsgesinde party. Die veldtog wat op die skeuring in
Afrikanergeledere gevolg het, was die bitterste in ’n lang tyd. Vuisgevegte,
tamatiegooiery en ander laakbare optrede was aan die orde van die dag. Dit was
moeilik vir die pas gestigte HNP om onder sodanige omstandighede sy boodskap aan
die publiek oor te dra. Die oormag was ook geweldig teen die HNP omdat die volle
omvang van die regeringspers ingespan is ter ondersteuning van die regerende
party om die nuweling te kelder. Tydens die veldtog het die regeringslede al hul
aanvalle op die HNP toegespits en die VP en PP feitlik geïgnoreer. Dit was heel
moontlik omdat die VP en PP se krag reeds herhaaldelik getoets is, maar die NP
nie geweet het hoe diep die ondersteuning vir die HNP geloop het nie.

Met die ontbinding van die Parlement op 2 Maart 1970 was die stand van die
partye: NP 119, VP 37, HNP 4, PP 1, Kleurlingverteenwoordigers 3. Daar was ook
ses vakatures. Ná die verkiesing was die stand van die partye: NP 117, VP 47, PP
1. Langlaagte was vakant nadat die NP-kandidaat oorlede is. Die NP behou die
setel in die daaropvolgende tussenverkiesing en bring sy setels op 118 te staan.
Die grootste verloorder van die verkiesing was die NP wat agt setels aan die VP
moes afstaan. Dié kiesafdelings was Florida, Benoni, Jeppes, Turffontein,
Umhlatuzana, Zoeloeland, Port Elizabeth-Sentraal en Maitland. Die NP se taktiese
fout om al sy aandag aan die HNP te bestee het in die VP se guns getel. Geen
HNP-kandidaat was suksesvol nie.

Die oplewing in die VP se steun in 1970 was die voorspel tot die party se
geleidelik verbrokkeling binne die daaropvolgende sewe jaar. Die party was in ’n
gunstige posisie om te konsolideer en voort te bou op sy suksesse in die
verkiesing, want die Afrikanergeledere was diep verdeeld na die skeuring van die
vorige jaar en die Progressiewes se bestaansreg, nadat die party die derde keer
net een lid (Helen Suzman) Volksraad toe kon stuur, is ernstig bevraagteken.
Nietemin het veral interne rusies mettertyd stukrag begin gee aan die
verbrokkeling van die VP Dit het hoofsaaklik gewentel om die party se leierskap,
maar was waarskynlik nie die vernaamste rede vir die versplintering van die
party nie. Ná die 1970-verkiesing het invloedryke lede van die Engelse
Establishment en die Engelse pers begin wonder of die VP regtig nog die
instrument kon wees waarmee Engelssprekendes se deelname aan die politiek ’n
faktor kon bly. Selfs in 1970 het die twyfel reeds diep wortel geskiet, maar die
tradisionele verbondenheid aan die VP het oor baie jare gestrek en dit sou dus
’n langsame proses van toe tot in 1974 verg om ’n hoogtepunt te bereik.

Toe die lojaliteit van die Establishment uiteindelik uitgerafel het, het die
proses van ontbinding weerklank gevind in opstand teen die leierskap. Sir De
Villiers Graaff het die slagoffer van omstandighede geword waaroor hy geen
beheer gehad het nie, maar geen ander leier sou waarskynlik toe nog die golf kon
keer nie. Die enigste alternatief van destyds vir die Establishment was die
Progressiewe Party, wat in 1970 steeds net ’n enkele Volksraadslid, mev. Helen
Suzman, gehad het. So tree daar ’n verskuiwing van die Engelssprekendes ná 1970
na links in. Die PP het sy skielike vordering in die 1974-verkiesing tot ses
parlementslede (sewe ná die tussenverkiesing in Pinelands) te danke aan die
interne rusies in die VP, maar daar het toe al twyfel bestaan of die party ooit
die moontlike lugleegte van die verwagte ontbinding van die VP sou kon vul. Met
net 17 setels in 1977 teenoor 10 vir die VP se opvolger, die Nuwe Republiek
Party, was dit duidelik dat VP nie gou as politieke instrument van die
Engelssprekendes vervang kon word nie.

’n Belangrike gevolg van die 1970-verkiesing was die verstewiging van die
sogenaamde reformiste of Jong Turke se posisie in die party. Die reformiste het
hierna vergeefs probeer om die leiersposisies in die party te infiltreer en oor
te neem, sodat die hele party beweeg kon word om ’n liberale interpretasie aan
sy beleid te gee. Die Engelse pers, op wie se steun die VP altyd kon reken, het
kant gekies vir die reformiste en selfs geëis “Graaff must go”. ’n Belangrike
mylpaal was toe “Meneer Sap”, Marais Steyn, wat as Transvaalse leier deur die
Jong Turk Harry Schwarz verslaan is, ná ’n botsing oor die betekenis van “blanke
baasskap” in die partybeleid, na die NP oorgestap.

Op die 1973-kongres van die VP in Bloemfontein het sir De Villiers Graaff die
verligte interpretasie van die dié beleid aanvaar, naamlik dat dit as ’n
instrument tot verandering na magsdeling met ander rasse moes dien. Gaandeweg
het daar ’n reaksie teen die sukses van die reformiste gegroei, veral ná Steyn
se bedanking. Dit het duidelik geword ’n groot deel van die party, veral die ou
gevestigde lede en dié op die platteland, steun nie die liberale interpretasie
van die beleid heelhartig nie. Die leierskap het teen individuele reformiste
begin optree.

Die laaste verkiesing waaraan die VP sou deelneem, was op 24 April 1974. Uit die
uitslag het dit geblyk dat die gesamentlike getal setels van die opposisie 47
was, net ses minder as in 1958, maar twee minder as in 1961. Die Nasionale Party
kon 638 424 stemme op hom verenig en die Verenigde Party 357 210 (of 30,8%),
teenoor 553 290 (of 36,7%) in 1970. Die Progressiewe Party, wat ses setels
verower het en die tussenverkiesing in Pinelands kort na die verkiesing gewen
het vir ’n sewende setel, het 72 479 stemme gekry. Die pasgestigte Demokratiese
Party het 12 053 stemme gekry, wat beteken die VP en die partye wat uit hom
afgestig het, het byna 39% van die stemme gekry. In ’n Westminster-stelsel is
dit egter maar skrale troos, want die stedelike setels is met tot 15% oorbelaai
en die landelikes met tot 15% onderbelaai. Dit was juis in die stede waar die
linksgesinde opposisiepartye die grootste steun geniet het.

Selfs in 1974 het die Verenigde Party nog setels verower waarvan die
Demokratiese Party, toe hy 33 setels in die verkiesing van 6 September 1989
gewen het, maar net van sou kon droom. Dit het ingesluit: Oos-Londen-Stad,
Oos-Londen-Noord, Maitland (Kaapstad), Rosettenville (Johannesburg), Newtonpark
(Port Elizabeth), King William’s Town en Benoni.

Kort na die verkiesing het die PP geseëvier in die “veilige” VP-setel Pinelands
en kon die Natalse leier van die VP met net 30 stemme in Umhlatuzana, ook ’n
sogenaamde “veilige” VP-setel, teen die leier van die destydse D.P. wen. In
Augustus 1974 was die stand van die partye dus NP 123, VP 41 en PP 7 (uit 171,
165 in Suid-Afrika en ses in Suidwes-Afrika).

Die uitslag van die verkiesing wat weliswaar nie die posisie van die NP
verstewig het nie, maar tog die VP na links verswak het, het nuwe stukrag aan
interne rusies in die VP gegee. In die parlementsitting van 1975 het vier lede
van die Volksraad – Harry Schwarz (Yeoville), Horace van Rensburg (Bryanston),
Dave Dalling (Sandton) en Dick Enthoven (Randburg) – van die VP, weggebreek en
die Reformiste Party gestig. In die Senaat het twee lede na die nuwe party toe
oorgestap en in die Provinsiale Raad van Transvaal eweneens twee. Dit was
dadelik duidelik dat die party nie op eie stoom sou kon voortbestaan nie, omdat
daar geen wesenlike verskil sy beleid en dié van die Progressiewe Party was nie.

In die parlementêre reses van 1975 vind dan ook die verwagte samesmelting van
die twee partye plaas, hoewel dit in werklikheid ’n oorname van die Reformiste
deur die veel ouer en beter gevestigde Progressiewes was. Op 5 Mei 1976 slaan
die Progressiewe Reformiste Party sy eerste slag teen die VP in die
tussenverkiesing in Durban-Noord toe S.A. Pitman met 4 243 stemme wen, ’n
meerderheid van 324 teenoor die VP se W.B. Reynolds. Denis Worrall het 3 139
stemme vir die NP gekry. In die verkiesing van 1974 was dit nog ’n onbestrede
setel vir die VP Die vorige jaar reeds moes die VP die kiesafdeling Bryanston in
’n provinsiale tussenverkiesing aan die P.R.P. afstaan.

In September 1976 het sir De Villiers Graaff sy veldtog “Red Suid-Afrika” van
stapel laat loop en bekend gemaak die VP was van voorneme om ’n nuwe
opposisie-party met ’n breë grondslag te stig. Dit sou daarop gemik wees om ’n
breë spektrum van Suid-Afrikaanse kiesers te verteenwoordig en geheel en al vry
wees van enige verbintenis met die “doodloopstraat-politiek” van die verlede.
Die stigters van die party het gehoop die party sou steun kon trek van alle
bestaande partye en dat dit uiteindelik sterk genoeg sou wees om ’n algemene
verkiesing te wen. ’n Komitee is aangestel met as voorsitter Kowie Marais,
afgetrede regter van die Hooggeregshof. Die ander lede was drie wat die VP
verteenwoordig het, drie lede van die P.R.P. en Theo Gerdener van die
Demokratiese Party (1973). As die beginsels waarop die komitee sou besluit vir
die VP aanvaarbaar was, sou die party die beginsels en naam van die nuwe party
aanvaar.

Die Marais-komitee het sy 14 beginsels op 20 Desember 1976 bekend gemaak. Dit
het ingesluit gelyke regte op volle burgerskap vir alle Suid-Afrikaners, ’n
federale of konfederale regeringstelsel vir die land, ’n Handves van Menseregte
ter beskerming van minderheidsregte en die verwerping van alle diskriminasie,
statutêr of administratief, op grond van ras, kleur, geloof of geslag.

Die P.R.P het die beginsels eenparig aanvaar. Graaff en die meeste VP-lede het
ook die beginsels gesteun, maar die regtervleuel van sy party (die “Ou Garde”)
het dit verwerp. Vroeër in daardie jaar, op 19 Januarie 1977, is ses VP-L.V.’s
onder leiding van die Kaapse leier, Myburgh Streicher, geskors omdat hulle
geweier het om die planne vir die nuwe party te steun. Hulle het gevolglik die
Onafhanklike Verenigde Party op 26 Maart 1977 gestig, wat met ingang 28 Mei 1977
die Suid-Afrikaanse Party geword het. (In die verkiesing van 1977 het die party
in twee setels in Port Elizabeth – Sentraal en Walmer – asook Simonstad gewen.)
Gerdener het ook die beginsels, met sekere voorbehoud, aanvaar.

Ná die VP in Maart 1977 in die verkiesing van die Johannesburgse stadsraad
verslaan is, het die VP besluit om in die stadsraad met die NP saam te werk,
pleks van met die PRP Dit het gelei tot die bedanking van Japie Basson as
Transvaalse partyleier. Hy het verklaar hy sou hom aansluit by die pogings om ’n
opposisie met ’n breër grondslag, met die 14 beginsels as basis, daar te stel.

Tydens die daaropvolgende maande het Graaff en Gerdener op sekere beginsels
ooreengestem en op 28 Junie 1977 het die afsonderlike kongresse van die VP en
die D.P. besluit om te ontbind en ’n enkele opposisie-party te stig. Op 29 Junie
1977 is die Nuwe Republiek Party met Graaff as tussentydse leier gestig.

Basson en vyf ander L.V.’s het geweier om by die party aan te sluit omdat die
P.R.P. nie by die onderhandelings betrokke was nie. Hulle het aangekondig hulle
sou die P.R.P. steun in hulle soeke na ’n nuwe grondslag vir ’n opposisie-party.
Op 5 September 1977 het die Basson-groepering by die PRP aangesluit om die
Progressiewe Federale Party tot stand te bring.

Graaff het kort daarna as tussentydse leier bedank en Gerdener het ook die party
verlaat, hoofsaaklik weens ’n meningsverskil oor die party se kandidaat vir die
vakante setel Hillbrow. Vause Raw is verkies as nuwe NRP-leier. In die
verkiesing van 30 November 1977 het die PFP 17 setels gewen en die N.R.P. 10.
Die NP het sy meeste setels nog (134, ná ’n tussenverkiesing in Springs,
Oos-Rand) gewen. Die opposisie se totale getal setels het afgeneem van 51 ná
1974 se verkiesing en daaropvolgende tussenverkiesings tot net 27. Die enigste
party wat dus werklik baat gevind het by die ontbinding van die VP, was die NP,
teen wie al die ywer en onderhandelings gerig was.

Ná die verwesenliking van eenheid in 1934 kon die party sy aandag aan groter
sake skenk, waarvan die eerste die sogenaamde Bantoekwessie was. Genl. Hertzog
het ’n tweederdemeerderheid gehad wat hom in staat sou stel om met sy
naturellewetweging voort te gaan, maar dit was juis dié wetgewing wat verskille
in sy eie party duidelik na vore sou bring. Liberale lede van die VP soos Jannie
Hofmeyr, F.S. Malan en Richard Stuttaford se politieke denke was onversoenbaar
met Hertzog se beskouinge oor die rassekwessie. Segregasie en integrasie kon
nooit binne een party met mekaar versoen word nie en daarom was die Verenigde
Party toe al bestem uitmekaar te spat. Die gekose komitee wat Hertzog se
naturellewetgewing moes ondersoek, het sy werk in 1935 voltooi. Sy verslag bring
botsende standpunte in die party skerp na vore. Die minderheid in die komitee,
onder leiding van Smuts, Hofmeyr, Stuttaford en Malan het in die komitee ernstig
met Hertzog se voorgenome planne gebots.

Buite die parlement het dié wetgewing tot groot verdeeldheid gelei. Ook die
Kleurlingkwessie het tot bitterheid gelei. Die kommissie het aanbeveel dat die
stemreg van bruin kiesers in Kaapland na die noordelike provinsies uitgebrei
moes word. Hertzog, wat destyds nog in die Nasionale Party teen die einde van
die twintigerjare weg geneig het van dié standpunt, het daartoe teruggekeer. Die
NP was verbind toe die afskaffing van die Kleurlingstemreg en het hul eertydse
kollegas in die VP daarvan beskuldig dat hulle bolmakiesie geslaan het nadat
hulle deel van die Verenigde Party geword het. Dit het die skeidslyne getrek vir
die naderende verkiesing van 1938 en trouens ook vir die dekades wat daarna sou
volg.

Die Verenigde Party het in 1975 waarskynlik sy laaste “Program van Beginsels”
uitgereik. Daarin het die party hom daartoe verbind om “die vrede, welsyn en
geluk ten opsigte van almal wie se tuiste die Republiek van Suid-Afrika is, te
bevorder, ongeag hul ras, kleur, taal of geloof”.

Waarop die beleid neergekom het, is ’n sogenaamde rasse-federasie waarin elke
groep sy eie belange bevorder, maar waarin die blankes die “leiers” is, soos in
paragraaf 4 van die program verduidelik: “Die Verenigde Party staan verbind aan
blanke leierskap, nie in die sin van een groep wat baasskap oor ander uitoefen
nie, nog in die eiebelang van enige gemeenskap, maar in die diens van alle
gemeenskappe vir die handhawing van ordelike politieke, ekonomiese en
maatskaplike vooruitgang.”

In 1914 het die Nasionale Party in sy Program van Beginsels dieselfde mening
gehuldig, dog met die skeiding van rasse as bykomende doelwit: “Door bij ons
optreden tegenover de naturellen als grondregel te stellen de overheersing der
Europese bevolking in een geest van christelike voogdijschap, met strenge
wraking van elke poging tot menging der rassen.” Buiten die voorstel vir ’n
rassefederasie, het die Verenigde Party se beleid in 1974 nie veel van dié van
die NP in 1914 of die VP self in 1934 verskil nie. In daardie jaar stel die
party se Program van Beginsels dit as volg: “As ’n grondbeginsel van
Naturellebeleid word aanvaar die erkenning van die naturel as ’n blywende deel
van die landsbevolking onder kristelike voogdyskap van Europese rasse, met
streng wraking van elke poging tot menging van die rasse, en die aankweking van
’n gees van welwillendheid en van onderlinge vertroue tussen die twee rasse, as
synde in die beste belang van Suid-Afrika.”

In alle belangrike opsigte was die Verenigde Party ’n sogenaamde kaderparty.
Lidmaatskap was redelik informeel en die ideologiese beginselprogram het maar
min om die lyf gehad. Die party was dus in sowel beleid as optrede altyd redelik
buigsaam en pragmaties, anders as die Nasionale Party wat weer dogmaties en
onbuigsaam was. Die NP het ook altyd die steun van Afrikaanssprekendes as
vanselfsprekend aanvaar, terwyl die VP in ’n sekere mate die steun van
Engelssprekendes tot ten minste die verkiesing van 1970 as vanselfsprekend kon
aanvaar. Daarna het die Progressiewe Party om dieselfde steun meegeding en was
dit nie meer vanselfsprekend dat Engelssprekendes die VP sou steun nie.

Die VP moes noodgedwonge pragmaties wees weens sy groot verskeidenheid kiesers
en belangegroepe wat hom gesteun het, byvoorbeeld sakelui, boere en werkers. Ook
in sy steunbasis onder Engelssprekendes was daar groot verskille in byvoorbeeld
die meer tradisievaste Oos-Kapenaars in kiesafdelings soos Albanie, Queenstown,
King William’s Town en die twee Oos-Londen-setels, die meer verligte of liberale
Kaapse tradisie wat neerslag gevind het in kiesafdelings soos Rondebosch,
Claremont en Constantia, maar ook die steun landwyd van kiesers wat nie
noodwendig verlig was nie, maar eenvoudig hulleself nie sover kon kry om NP te
stem nie, hoofsaaklik weens redes wat meer met tradisie as met ideologie uit te
make gehad het.

Dit verklaar hoekom so baie groepe van die party weggebreek het. Gestel die
party nomineer ’n sakeleier om as kandidaat te staan. Hy het egter nie ’n
geskiedenis van partybetrokkenheid nie en daarom is sy opvattings nie bekend
nie. Met die volgende meningsverskil in partygeledere is dit dus makliker vir
hom as wat dit byvoorbeeld vir ’n NP-L.P. was om die party te verlaat en hom by
’n nuwe groepering te skaar, soos gebeur het met die afstigting van sewe partye.

Die Verenigde Party het in sy 43-jarige bestaan aan altesaam nege verkiesings
deelgeneem. Sy getal setels het van 1938 tot 1966 in elke verkiesing afgeneem,
waarna daar ’n opflikkering in 1970 was, maar uiteindelik weer ’n afname in die
laaste verkiesing waaraan die party deelgeneem het, dié van 1974. Omdat die
Verenigde Nasionale Suidwes-party van 1950 tot 1971 apart van die VP in
Suid-Afrika gestaan het, word sy stemme en persentasie nie bygereken nie. Die
syfers vir 1974 sluit weliswaar Suidwes-Afrika s'n in.

Hoewel 1974 op die oog af die swakste prestasie in die party se bestaan was, was
dit hoofsaaklik te wyte aan die Progressiewe Party se opkoms. Saam het die
partye 48 setels verower (nadat die PP die tussenverkiesing in Pinelands gewen
het) en hul gesamentlike aandeel aan die stemme was 37,1%, vergeleke met ook 48
setels saam in 1970, maar in daardie verkiesing 40,7% (SWA ingereken). Die VP
het in slegs een verkiesing, 1974, 'n kleiner aandeel van die uitgebragte stemme
op hom verenig as die beste vertoning van 'n opposisieparty in die jare sedert
sy ontbinding, naamlik die Konserwatiewe Party in die 1989-verkiesing se 31,52%,
maar sy 41 uit 178 setels, was steeds swakker as wat die VP op sy swakste (39
uit 160) in 1966 gevaar het.



https://af.wikipedia.org/wiki/Texas

Texas ([ˈtɛksəs], Engels: State of Texas) is 'n deelstaat in die sentrale suide
van die Verenigde State van Amerika (VSA) met 'n oppervlakte van 696 241
vierkante kilometer en 'n bevolking van 26,9 miljoen.

Die administratiewe hoofstad is Austin, die grootste stad is Houston en die
grootste metropolitaanse gebied is Dallas/Fort Worth/Arlington. Texas is sowel
ten opsigte van sy oppervlakte asook sy bevolking die tweede grootste
Amerikaanse deelstaat – slegs Alaska het 'n groter oppervlakte, en net
Kalifornië se inwonertal oorskry dié van Texas. In administratiewe opsig het
geen ander deelstaat meer counties of administratiewe distrikte as Texas (254).

Die bynaam van Texas, Lone Star State, verwys na die historiese feit dat Texas
reeds voor sy toetrede tot die Unie as 'n onafhanklike republiek bestaan het. In
geskiedkundige en kulturele opsig het Texas, onder meer vanweë die geskiedenis
van sy kolonisasie en sy lidmaatskap in die Konfederasie, nou bande met die
Amerikaanse Suide. As 'n voormalige Spaanse en Meksikaanse besitting behoort die
deelstaat egter ook by die Amerikaanse Suidweste.

Spanje was die eerste Europese land wat aanspraak op Texas gemaak het, en tot
die einde van die Texaanse Onafhanklikheidsoorlog in die jaar 1836 het dit 'n
deel van Meksiko gevorm. Tussen 1836 en 1845 het Texas as 'n onafhanklike
republiek bestaan en daarna as 28ste deelstaat by die VSA aangesluit. Die
Amerikaanse anneksasie van Texas was deel van die gebeurtenisse wat uiteindelik
die aanleiding tot die Meksikaans-Amerikaanse Oorlog en die Amerikaanse
Burgeroorlog gegee het. Met die ontdekking van ruolie in die vroeë 20ste eeu het
die vinnige ekonomiese ontwikkeling van Texas begin. Vandag beskik die deelstaat
oor 'n gediversifiseerde ekonomie met 'n groeiende hoëtegnologiebedryf as sy
basis.



https://af.wikipedia.org/wiki/Swam

'n Swam of skimmel is enige lid van 'n groot groep eukariotiese organismes wat
mikro-organismes soos gis en muf, asook die bekender sampioene insluit. Swamme
vorm die koninkryk Fungi, 'n biologiese koninkryk wat apart is van die plante en
diere. Een groot verskil tussen plante en swamme, is dat swamme se selle
selwande het wat chitien bevat, terwyl plante se selwande sellulose bevat.
Hierdie en ander verskille dui daarop dat swamme 'n aparte groep verwante
organismes is, die sogenaamde Eumycota of "ware swamme"; 'n groep wat 'n
gemeenskaplike voorouer deel. Daar word onderskeid getref tussen hierdie "ware
swamme" en die soortgelyke slymswamme (die Mycetozoa) en waterswamme (die
Oomycota). Die biologiese vakgebied wat hom besig hou met die studie van swamme
heet "swamkunde" of "mikologie" en word dikwels as 'n vertakking van plantkunde
beskou, alhoewel genetiese studies bewys het dat swamme eintlik nouer verwant is
aan diere as aan plante.

Swamme word dwarsdeur die wêreld aangetref en die meeste is onopvallend vanweë
hul klein grootte en strukture, die manier waarop sommige hulself kamoefleer en
as simbiote van plante, diere en ander swamme. Hulle kan opvallend word wanneer
hulle "vrugte" dra: sogenaamde "sporokarpe", soos sampioene of muf. Swamme
vertolk 'n belangrike rol in die ontbinding van organiese stowwe en het
fundamentele rolle in die herwinning en verdeling van voedingstowwe in die
natuur.

Swamme word ook as 'n direkte bron van voedsel gebruik, soos sampioene en
knolswamme (truffels), insuurmiddels vir brood en in die gissing van verskeie
produkte, soos wyn, bier en sojasous. Sedert die 1940's word swamme ook
aangewend in die vervaardiging van antibiotika en meer onlangs word sommige van
die ensieme wat swamme produseer ook gebruik in die nywerheid en in
reinigingsmiddels. Hulle word ook as "groener" alternatiewe vir die kontrolering
van onkruid en peste gebruik. Baie swamspesies vervaardig bioaktiewe verbindings
genaamd mikotoksiene (swamgiwwe), soos alkaloïed en poliketied, wat giftig vir
mense en diere is. Die vrugstrukture van sommige spesies bevat psigotropiese
verbindings wat hallusinasies veroorsaak en word in sommige kulture tydens
tradisionele seremonies of vir ontspanning gebruik. Swamme is daartoe in staat
om mensgemaakte materiale en geboue af te breek en kan ernstige siektes in mense
en diere veroorsaak. Die verlies van gewasse as gevolg van swamsiektes of
verrotte voedsel kan 'n groot impak op die voedselvoorraad van mense en
plaaslike ekonomieë hê.

Die Fungi-koninkryk bevat 'n enorme diversiteit met betrekking tot taksonomiese
groepe met verskillende ekologieë, lewensiklusse en morfologieë; van die
eensellige, waterliewende Chytridiomycota tot reuse sampioene. Daar is egter
steeds min bekend oor die ware biodiversiteit van hierdie koninkryk, alhoewel
daar beraam word dat daar ongeveer 1,5 miljoen spesies is, waarvan slegs 5%
amptelik geklassifiseer is. Sedert die baanbrekende 18de en 19de eeuse werke van
Carl Linnaeus, Christiaan Hendrik Persoon, en Elias Magnus Fries word swamme
volgens hulle morfologie (d.w.s. hulle karaktereienskappe soos spoorkleur en
mikroskopiese eienskappe) of fisiologie geklassifiseer. Vorderings in molekulêre
genetika beteken dat DNS-analises vandag ook gebruik kan word om swamme te
klassifiseer, wat soms die geskiedkundige groeperings (gebaseer op voorkoms,
bou, ens.) in twyfel trek.



https://af.wikipedia.org/wiki/Spesie

In biologie, is 'n spesie (ook soms die soort genoem) die basiese eenheid van
biodiversiteit. In die wetenskaplike klassifikasiesisteem, word 'n spesie
aangedui deur 'n frase van twee woorde in Latyn. Die genusnaam is eerste, gevolg
deur die spesienaam. Die mens word byvoorbeeld as 'n spesie aangedui as volg:
Homo (die genus) en sapiens direk daarna, as die spesie. Die spesie is nie net
die laaste woord nie, maar die hele frase: Homo sapiens. Hierdie stelsel is
gegrond op die werk van veral Carolus Linnaeus in die 1700's. Op daardie tydstip
is daar gedink dat spesies onafhanklike skeppingsdade van God was, en dus
objektief onveranderbaar.

Sedert die opkoms van die evolusieleer, het die begrip van die woord spesie
groot verandering ondergaan. Desnieteenstaande is daar steeds geen wetenskaplike
konsensus oor die betekenis daarvan nie. Die mees algemeen aanvaarde definisie
is dié van Ernst Mayr: spesies is groepe natuurlike bevolkings wat inderdaad of
potensieel kan onderteel, maar voortplantingsgesproke, geïsoleerd van ander
soortgelyke groepe is.

'n Baie growwe skatting van die aantal geïdentifiseerde spesies is as volg[1]:
287 655 plante; 10 000 mosse; 1 190 200 ongewerweldes (insluitende 950 000
insekte); en 57 739 gewerweldes, (insluitende 28 500 visse, 5 743 amfibiese
spesies, 8 163 reptiele, 9 917 voëls, en 5 416 soogdiere).

Tradisioneel het navorsers op die waarneming van anatomiese verskille
staatgemaak, of die vermoë van verskillende bevolkings organismes om te
onderteel om spesies van mekaar te onderskei. Albei hierdie metodes bly
belangrik, maar die deurbrake in die veld van mikrobiologiese navorsingsmetodes,
insluitende die area van DNS, het 'n reuse bron van verdere verskille of
ooreenkomste opgelewer. So is talle spesies nou saamgevoeg, en voormalige enkele
spesies in meer as een herverdeel.



https://af.wikipedia.org/wiki/S%C3%A3o_Paulo

São Paulo (Portugees: [sɐ̃w ˈpawlu] luitser (hulp·inligting); letterlik "Sint
Paulus") is die hoofstad van die gelyknamige deelstaat in suidoostelike
Brasilië. Dit is geleë op die koördinate 23°33′S, 46°38′W sowat 400 km vanaf Rio
de Janeiro en 1  030 km vanaf die federale hoofstad Brasília.

Die stad het 'n oppervlakte van 1 523 vierkante kilometer met 'n bevolking van
ietwat meer as 11 miljoen, wat dit die stad met die grootste bevolking in die
Suidelike Halfrond maak. Negentien miljoen mense woon in die metropolitaanse
gebied groter São Paulo, soos deur die regering afgebaken, wat dit een van die
vyf grootste metropolitaanse gebiede ter wêreld maak.

Die deelstaat São Paulo is ook 'n hoogs bevolkte gebied. Die staat as sulks het
'n bevolking van om en by 40 miljoen mense. Die mense van Brasilië verwys na die
inwoners van São Paulo as paulistanos en gebruik die term paulista vir mense wat
in die staat woon. Die stad se leuse is Non ducor, duco, wat Latyns is vir "Ek
word nie gelei nie, ek lei". São Paulo het as een van die Brasiliaanse
gasheerstede van die FIFA Sokker-Wêreldbekertoernooi in 1950, die FIFA
Sokker-Konfederasiebeker in 2013 en die FIFA Sokker-Wêreldbekertoernooi in 2014
opgetree.

São Paulo is op 'n plato geleë wat deel vorm van die Serra do Mar (Portugees vir
"Seereeks"), wat op sy beurt deel vorm van die uitgestrekte gebied wat as die
Brasiliaanse hooglande bekend staan, met 'n gemiddelde hoogte bo seespieël van
ongeveer 800 m – maar slegs sowat 70 km van die Atlantiese Oseaan af. Die stad
word met twee hoofweë met die hawestad Santos en die strandoord Guarujá verbind.
Die bewoonde gebiede van São Paulo is hoofsaaklik heuwelagtig, maar na die
noorde is die Serra da Cantareira (Cantareira reeks), wat heelwat hoër is en nog
oorblyfsels van die Atlantiese Reënwoud bevat. Die hele gebied is tektonies
stabiel en geen betekenisvolle seismiese aktiwiteit is nog aangeteken nie.

Die Tietê-rivier was eens 'n bron van vars water en ontspanning in São Paulo.
Die rivier is egter net soos een van sy vertakkinge, die Pinheiros, later in die
20ste eeu ernstig besoedel met riool en nywerheidsafval. 'n Grootskaalse poging
om albei riviere skoon te maak het beperkte welslae gehad. Nie een van die twee
riviere is bevaarbaar in die dele wat deur die stad vloei nie, maar die Tietê is
belangrik vir vervoer verder stroomaf, aangesien die rivier deel vorm van die
Río de la Plata-kom. Daar is geen natuurlike mere in die streek nie, maar die
Guarapiranga- en Billings-reservoir word gebruik vir kragopwekking, waterberging
en ontspanning.

Die oorspronklike flora het hoofsaaklik uit 'n verskeidenheid breëblaar
immergroen plante bestaan. Vandag is uitheemse spesies algemeen aangesien die
gematigde klimaat en oorvloedige reënval die aanplant van 'n groot
verskeidenheid tropiese, subtropiese en gematigde plantegroei moontlik maak, met
bloekombome wat veral wyd verspreid voorkom.

São Paulo vorm amptelik deel van 'n groter metropolitaanse streek naamlik
"Grande São Paulo" ("Groter São Paulo"). Die streek bevat 39 munisipaliteite en
'n bevolking van meer as 19 miljoen (met ingang 2005 volgens die IBGE).

Die stad São Paulo word verdeel in 31 subprefekture (subprefeituras in
Portugees, waarvan die name as volg is:

Elke subprefektuur word verdeel in verskeie distrikte (meestal twee of drie).
Die subprefektuur met die grootste aantal distrikte is die subprefektuur genaamd
Sé, in die geskiedkundige middestad, met agt distrikte (Sé, República,
Consolação, Santa Cecília, Bom Retiro, Bela Vista, Liberdade en Cambuci). In die
tweede plek is daar die subprefektuur van Lapa met ses distrikte (Lapa,
Perdizes, Barra Funda, Vila Leopoldina, Jaguara en Jaguaré) en Mooca wat ook ses
distrikte het (Mooca, Tatuapé, Belém, Pari, Brás en Água Rasa). Die aangrensende
subprefekture van Jabaquara en Cidade Tiradentes het slegs een distrik elk.

Die meeste Brasiliane beskou die stad se klimaat as nat en koel, maar gemeet aan
wêreldstandaarde is São Paulo se klimaat eintlik heel warm en gematig. Dit is
egter nie so bedompig soos dié van die kusgebiede. Temperatuurskommelinge is
soortgelyk aan stede soos Los Angeles en Meksikostad, wat bekend is vir hulle
aangename klimaat. Somertemperature oorskry selde 30 °C en ryp kom bitter selde
voor. Temperature daal in Julie, tydens die suidelike winter, dikwels benede
10 °C. Die rekord hoogste en laagste temperature is onderskeidelik 38 °C en
-2 °C. Reënval is oorvloedig veral in die warmer maande; die reënseisoen begin
in November en duur tot April.

Ligte sneeu is een keer aangeteken in 1918. São Paulo en die nabye kuslyn is nog
nooit deur 'n tropiese sikloon getref nie en tornado's kom bitter selde voor.

Die stad is op 25 Januarie 1554 gestig deur Jesuïtiese sendelinge Manoel da
Nóbrega en José de Anchieta wat 'n sendelingstasie — die Colégio de São Paulo de
Piratininga gestig het om die inboorlinge, die Tupi-Guarani, tot die katolieke
geloof te bekeer. Die stasie is net anderkant die Serra do Mar kranse geleë wat
oor die hawestad Santos uitkyk en ook naby die Tietê-Rivier. Die sendingstasie
het uiteindelik 'n natuurlike toegangsroete gevorm tot die wye, vrugbare plato
wat later die staat São Paulo sou word.

Die stad, wat eers bekend gestaan as São Paulo de Piratininga, het stadstatus
verkry in 1711. Dit het 'n opbloei beleef toe die koffiehandel 'n hoogtepunt
bereik het aan die begin van die 19de eeu; veral vanweë sy ligging naby Santos
se hawe, waardeur die meeste van die land se uitvoere geskied.

Ná 1881 het 'n vloedgolf immigrante uit Italië, Japan en vele ander lande na São
Paulo gestroom, hoofsaaklik om op die koffieplantasies wat in die staat aangelê
is, te werk. Tydens die 20ste eeu, met toenemende nywerheidsontwikkeling in die
land, het baie mense na die stad verhuis en is baie nuwe immigrante ook na die
stad gelok.

São Paulo was ook die tuiste van die Bandeirantes, wat grootliks verantwoordelik
was vir die uitbreiding van Brasilië se grondgebied en die ontdekking van
natuurlike hulpbronne in die binneland. Daar is ook verskeie monumente in die
stad wat die Bandeirantes se bydrae tot die geskiedenis van die stad herdenk,
insluitende die beroemde Monumento às Bandeiras, een van die simbole van São
Paulo.

'n Ander belangrike geskiedkundige landmerk is die Universidade de São Paulo se
skool vir die regte wat ook bekend staan as die Largo São Francisco wat ook na
bewering die eerste akademiese inrigting in Brasilië was. Die skool was eers in
'n klooster op 1 Maart 1828 gestig, pas na die stigting van die Brasiliaanse
Ryk. Die skool het in die toenemende behoefte na regsgeleerdes en politici
voldoen. Omdat die ryk Brasiliane op daardie stadium nog Portugal toe gegaan het
om voorgraadse kursusse te doen, het die Brasiliaanse Keiser, Dom Pedro I
besluit dat dit tyd was om 'n nasionale skool vir die regte op die been te
bring. Dit het studente van regoor die land gelok en het aan São Paulo sy
boheemse leefstyl verleen.

Gedurende die eerste drie eeue ná die stigting van die stad in die 16de eeu het
oorwegend Portugese immigrante en slawe uit Afrika na São Paulo gekom. As gevolg
van die toenemende koffieverbouing en die slawebevryding in 1888 is 'n
doelgerigte immigrasiebeleid ingestel, waarvolgens vanaf die middel van die 19de
tot by die vroeë 20ste eeu veral Italianers en Portugese, maar ook groot getalle
Duitsers, Libanese en Japanners hulle hier gevestig het. Baie van die immigrante
het hul eie etniese woonbuurte gestig, en hulle nasate oorheers nog steeds
stadswyke soos Liberdade (Japanners), Bela Vista (Italianers), Bom Retiro
(Libanese) en Brooklin Paulista (Duitsers). Beduidende etniese groepe in die
weste van die stad is daarnaas Han-Sjinese, Jode, Koreaners, Armeniërs,
Bolivianers, Litauers, Spanjaarde en Siriërs.

Daar word gereken dat die stad die hoofkwartier van meer Duitse maatskappye
buite Duitsland as enige ander stad ter wêreld huisves. Sowat 1 000 Duitse
ondernemings met 230 000 werknemers maak van São Paulo ten opsigte van die
aantal werkgeleenthede die "grootste Duitse nywerheidstad". Volkswagen do Brasil
is met 28 400 werknemers en 'n jaarlikse omset van 5,7 miljard VSA-$ (2000) die
grootste Duitse maatskappy in die stad, en VW do Brasil se markaandeel beloop
sowat 60 persent. Soortgelyk word daar beraam dat dit ook die hoofkwartiere van
meer Amerikaanse maatskappye as enige ander stad ter wêreld buite die Verenigde
State huisves.

São Paulo se BBP is rondom VSA$146 miljard, wat dit een van die rykste stede ter
wêreld maak. São Paulo se aandelebeurs, word die Bovespa genoem en sy termynmark
die BM&F. Sy finansiële distrikte is geleë rondom Avenida Paulista en in die
Centro Velho (Ou sentrum). Ander belangrike besigheidsdistrikte is geleë in die
prefekture van Pinheiros en Santo Amaro. Daar is 'n aantal hoogs
gespesialiseerde streke soos Bom Retiro en Brás (groothandel klerasie
distrikte), Consolação (beligtingstoerusting), Rua Santa Ifigênia (elektriese en
elektroniese onderdele), Rua Teodoro sampaio (meubels en musikale toerusting),
die swierige Rua Oscar Freire (ontwerperskledingstukke), Avenida Europa (motors)
en die oorvol Rua Vinte e Cinco de Março. São Paulo is ook die tuiste van 'n
groot aantal maatskappye wat betrokke is by die advertensiebedryf en die
uitsaaiwese.

Die jaarlikse karnaval, wat amptelik op die Vrydag voor Aswoensdag begin en deur
die Escolas de Samba, die sambaskole, georganiseer word, is een van die
belangrikste besienswaardighede in die stad. Die parade van die plaaslike
sambaskole met hulle pragtige kostuums is een van die grootstes ter wêreld. Baie
van die deelnemers bestee 'n aansienlike deel van hul inkomste aan die kostuums,
alhoewel hulle net enkele ure gedra word.

Die Parada do orgulho GLBT is die grootste gay, lesbiese, bi- en transseksuele
parade en betoging teen homofobie en rassisme ter wêreld en vind in die herfs
plaas. Op 10 Junie 2007 het meer as 3,5 miljoen mense aan die XIde parade
deelgeneem, waaronder ook die burgemeester van São Paulo, Gilberto Kassab, en
ministers van die Brasiliaanse regering.



https://af.wikipedia.org/wiki/Nederduitse_Gereformeerde_Kerk

Die Nederduitse Gereformeerde Kerk (afgekort N.G. Kerk of NGK) is die oudste
Kerk in Suid-Afrika en 'n lid van die Nederduits Gereformeerde Kerkfamilie,
asook die oudste van die Drie Susterkerke. Die NGK het in 2008 1 162 gemeentes
gehad in Suid-Afrika, Namibië, Zimbabwe, Zambië, Botswana en Londen geleë. Talle
jonger kerke het reeds uit die sendingwerk van die NG Kerk gegroei soos Malawi,
Nigerië en Portugal.

Deel van Jan van Riebeeck se opdrag was om sending onder die heidene te doen.
Saam met lede van die Nederduitse Gereformeerde Kerk het hy as't ware die
opening van die nedersetting met ’n gebed waargeneem. Die sieketrooster het baie
godsdienstige pligte uitgevoer, terwyl die sakramente deur leraars op besoekende
skepe bedien is. Die eerste vaste predikant was ds. Joan van Arckel.

Op 18 Augustus 1665 word die eerste NG gemeente, Kaapstad, gestig. In die
volgende jare groei die bevolking, eers met die aankoms van die Franse Hugenote
en later deur die koms van die Britse Setlaars. Hierna vermeerder die gemeentes
stelselmatig met die trek van nedersetters na die binneland. Met die opening van
die eerste Sinode op 2 November 1824 was daar reeds 14 gemeentes van die kerk.

Kontak met die inheemse bevolking het ’n unieke geleentheid gebied vir
sendingwerk en onderwys. Die kerk se bydrae is egter gekortwiek deur ’n tekort
aan predikante en predikante vanaf Nederland en Skotland moes in hierdie tekort
voorsien. Deur die Groot Trek in die laat dertigerjare van die 19de eeu, het ’n
groot deel van die bevolking oor die noordelike grens (Oranjerivier) van die
Kaapkolonie getrek na die gebiede wat later bekend sou staan as die
Oranje-Vrystaat, Natal en Transvaal.

Talle nuwe gemeentes het sodoende ontstaan en die behoefte aan predikante het
toegeneem. Die golf van liberalisme wat oor Europa gespoel het, het die behoefte
aan eie teologiese opleiding vir die NG Kerk gestimuleer en die eerste
Kweekskool word in 1859 op Stellenbosch gestig.

Aanvanklik was die Kaapse Sinode die enigste sinode van die NG Kerk. Maar as
gevolg van die liberale stryd en daaropvolgende hofsake is die sittingsreg van
gemeentes buite die Kaapkolonie vanaf 1862 ingetrek en het eie sinodes vir die
Oranje-Vrystaat (1864), Natal (1865) en Transvaal (1866) gevolg. Pogings tot
vereniging van die sinodes het na Uniewording in 1910 misluk, maar in 1962 is
hierdie pogings uiteindelik suksesvol met die totstandkoming van die Algemene
Sinode van die NG Kerk.

Deur die jare is ook pogings aangewend om kerkeenheid tussen die NG Kerk, die
Nederduitsch Hervormde Kerk en die Gereformeerde Kerke in Suid-Afrika tot stand
te bring.

Na die herroeping van sy teologiese en morele steun aan apartheid in 1986 en
1990, het die NG Kerk se ekumeniese betrekkinge grootliks uitgebrei sodat hy nou
lid is van die Suid-Afrikaanse Raad van Kerke, die Gereformeerde Ekumeniese Raad
en die Wêreldbond van Gereformeerde Kerke. Sedert 1994 het die momentum om
vereniging met die Verenigende Gereformeerde Kerk in Suider-Afrika, die NG Kerk
in Afrika en die Reformed Church in Africa toegeneem. Die NG Kerk het goeie
verhoudings met die meeste kerke in Suid-Afrika.

Weens 'n algemene afname in die Afrikaner-bevolking van Suid-Afrika en 'n
drasties dalende geboortesyfer, het die lidmaattal van die kerk ook gedaal van
byvoorbeeld sowat 960 000 belydende en 427 000 dooplidmate in 1990 tot 880 000
belydende en 248 000 dooplidmate in 2008. Binne die volgende ses jaar het die
belydende lidmate met gemiddeld meer as 18 000 per jaar tot 777 000 gedaal,
vergeleke met 'n daling van gemiddeld 4 444 per jaar tussen 1990 en 2008.

Verteenwoordigers van gemeentes word verteenwoordig in 'n ring, 'n groep ringe
vorm 'n sinode. In 1962 is die volgende konstituerende kerke in sinodale verband
van die Nederduitse Gereformeerde Kerk verenig: NG Kerk in Suid-Afrika
(Kaapland), NG Kerk van Natal, NG Kerk in die Oranje-Vrystaat, NG Kerk van
Transvaal en NG Kerk in Suidwes-Afrika. Midde-Afrika het in 1963 in die algemene
sinodale verband van die NG Kerk as onafhanklike sinode ontstaan, maar in Julie
2003, weens die daling in lidmaattalle tot sowat 1 300 in 14 gemeentes in
Zimbabwe en een in Zambië, verenig met die Noordelike Sinode, die ou
Noord-Transvaal, om net as enkele ring voort te bestaan. Tans bestaan die
Algemene Sinode, wat elke vier jaar vergader, uit: Wes-en-Suid-Kaapland, NG Kerk
in Oos-Kaapland, Sinode van Noord-Kaapland, NG Kerk in KwaZulu-Natal, Sinode van
Wes-Transvaal, Noordelike Sinode, NG Sinode Hoëveld, Oostelike Sinode en Sinode
van Namibië. Die huidige (2006) moderator is prof. P.J. Strauss (2008).

Die Nederduitse Gereformeerde Kerk het tydens die Tagtigjarige Oorlog
(1568-1648) die amptelike staatskerk van die Republiek van die Sewe Verenigde
Nederlande geword. In 1816 (ná die stigting van die Koninkryk van Nederland) is
die naam verander na Nederlandse Hervormde Kerk. Op 1 Mei 2004 het die
Nederlandse Hervormde Kerk opgegaan in die Protestantse Kerk in Nederland (PKN),
wat ná die samesmelting ongeveer 2 miljoen lidmate gehad het. Dit het intussen
afgeneem tot 1,68 miljoen.



https://af.wikipedia.org/wiki/NG_gemeente_Johannesburg-Oos

Die NG gemeente Johannesburg-Oos was 'n gemeente van die Nederduitse
Gereformeerde Kerk in die Johannesburgse voorstad Doornfontein, net oos van die
middestad. Dit is ook dikwels die Irenekerk genoem na aanleiding van die
gemeente se tweede kerkgebou en sy derde, by Beitstraat 1. Die gemeente is
presies vyf weke voor hy sy honderdjarige bestaan (op 8 Julie 1997) sou kon
gedenk op 1 Junie 1997 by die NG gemeente Johannesburg ingelyf, waarvan dit op 8
Julie 1897 afgestig het.

Die ontdekking van goud aan die Witwatersrand in 1886 het 'n toestroming van
mense veroorsaak wat gou te veel geword het vir ds. Van Warmelo en die kerkraad
van Heidelberg om te behartig. Die eerste NG erediens in Johannesburg in die
middel van 1886 was 'n opelugdiens in die skaduwee van 'n wilgerboom naby die
terrein waar die Abraham Kriel-kinderhuis en die kerkgebou van die NG gemeente
Langlaagte later opgerig sou word.

Dit was egter deur die toedoen van die NG gemeente Dutoitspan op Kimberley dat
die eerste gemeente in die Goudstad, NG gemeente Johannesburg, op 14 Augustus
1887 gestig is deur prop. J.N. Martins, vir wie Dutoitspan na die myndorpie
gestuur het "om die dierbare Evangelie ook aan ons broers op die goudvelde te
gaan verkondig".

Die dorp het snel gegroei en 'n reeks voorstede het begin vorm aanneem: onder
meer Hillbrow (oos), Mayfair (wes, sien NG gemeente Mayfair), Rosebank (noord)
en Rosettenville (suid). Toe Johannes de Villiers in 1897 as eerste burgemeester
aangewys is, het die dorp reeds 100 000 inwoners gehad, waarvan die helfte wit
was (hoofsaaklik Engelssprekendes en Russiese Jode) en in wie se geledere daar
24 mans per vrou was. Dit verklaar die 591 hotelle en kroeë binne die munisipale
grense en ook amper dieselfde aantal bordele.

Die Kerk het nie op hom laat wag nie en voor die Anglo-Boereoorlog met al sy
ontwrigting in 1899 uitgebreek het, die volgende Randse gemeentes gestig:
Langlaagte (1892), Boksburg (1894), Fordsburg (1896), in 1897 op dieselfde dag
(Donderdag 8 Julie) sowel Jeppestown as Johannesburg-Oos en in 1899 Germiston.
Van die eerste ses Randse gemeentes bestaan teen 2012 nog net een: Johannesburg,
met 60 lidmate (volgens die NG Kerk-Jaarboek), nadat Boksburg met sy minder as
honderd lidmate deur die loop van 2011 by Boksburg-Suid ingelyf is. Albei die
dogters is in die moedergemeente se ou kerkgebou op Von Brandisplein gestig. Die
rede vir die afstigting was enersyds dat die moedergemeente onhanteerbaar groot
geword het en andersyds dat daar onenigheid onder gemeentelede was.

Johannesburg-Oos se eerste leraar (1897 - 1904), ds. P.G.J. Meiring, het
omstreeks 1895 na die Goudstad toe gekom om as hulpprediker hom veral te bemoei
met die middestad-dele van die moedergemeente. Veertig lidmate het die
waarborglys geteken wat die afstigting van die middestad- of oostelike deel sou
moontlik maak, onder wie adv. Harry J. Hofmeyr (later burgemeester van
Johannesburg en vise-kanselier van die Universiteit van die Witwatersrand),
mnre. Lourens Geldenhuys, P. van Os (eerste skriba), O.J.J. van Wyk (eerste
kassier), C.L. Neethling en J. van Eyssen. Die eerste koster was mnr. P.J.
Preller. Seker die mees prominente naam op die waarborglys was dié van 'n jong
staatsadvokaat, Jan Smuts, wat kort vantevore saam met sy vrou hulle intrek in
'n nederige huisie in Twiststraat geneem het.

Aanvanklik het die dogtergemeente eredienste en vergaderings in die
moedergemeente se indertydse kerkgebou op Von Brandisplein gehou, maar kort voor
lank moes hulle ander reëlings tref omdat die kerk verkoop is. Uiteindelik het
die gemeente 'n tydelike tuiste in die Vrymesselaarsaal in Pleinstraat gekry.
Daarvandaan het lidmate op 4 September 1898 oorgetrek na die eerste kerkgebou
van Johannesburg-Oos. Omdat die gemeente noustrop getrek het, was die "kerk" in
werklikheid 'n saal op erwe 346 en 347, hoek van Hol- en Pleinstraat. Die
moedergemeente het dié grond geskenk as deel van die dogtergemeente se
bruidskat.

Johannesburg se eerste burgemeester, Johannes de Villiers, het die hoeksteen van
die gebou, wat die naam "Irene Zaal" gekry het, op Saterdag 7 Mei 1898 gelê.

Sowel die Anglo-Boereoorlog en Eerste Wêreldoorlog het hulle tol op die gemeente
se geldsake geëis, maar teen die vroeë jare twintig was die swaarkry verby.

Teen 1926 het veral Johannesburg se noordelike voorstede in so 'n mate uitgebrei
dat die swaartepunt van die gemeente weg van die Irenesaal beweeg het. Die
gemeente moes toe dringend besluit of die lang verwagte kerkgebou saam met die
lidmate noordwaarts sou skuif. Die snelgroeiende stad se raserige trems en
motorfietse asook die alomteenwoordige stof van die mynhope, het stukrag aan die
idee van 'n kerkgebou verder noord gegee. Uiteindelik het die kerkraad besluit
hulle kan nie die middestad aan die genade oorlaat nie en so het hulle alles in
die stryd gewerp vir die oprigting van 'n kerkgebou midde-in die toenemende
woonstelblokke, wat ook die bevolking in die Hillbrow-omgewing snel laat toeneem
het.

Op 21 November 1929 het lidmate die kerkraad se besluit geesdriftig goedgekeur
en 'n boufonds is begin. Tien maande later staan dit op £4 370. Die hoeksteen is
op 11 Junie 1932 gelê en die eerste Irenekerk en gepaardgaande geboue, wat
altesaam £13 000 gekos het (die kansel, banke en tweede orrel inkluis), is van
Vrydag 3 Maart tot Sondag 5 Maart 1933 ingewy. Die 5de Maart 1933 was toevallig
dieselfde dag waarop die laaste verkiesing in Duitsland voor die Tweede
Wêreldoorlog gehou is en wat Adolf Hitler met 'n minderheid stemme gewen het.

Dié kerkgebou sou uiteindelik amper 38 jaar lank die gemeente dien, want in 1968
gee die kerkraad die firma O.H. Oosthuizen & Vennote opdrag om sketsplanne vir
'n nuwe kerkgebou voor te lê. Die planne is in die middel van die jaar
goedgekeur. Die gemeente het reeds aan die begin van 1968 die nodige grond teen
R93 000 aangekoop. Die ou Irenekerk is in Januarie 1969 verkoop, maar bouwerk
aan die nuwe Irenekerk het eers in April 1970 begin. Die hoeksteen is op 8
Augustus 1970 gelê en die laaste diens in die ou kerk is op 31 Januarie 1971
gehou. Die uiteindelike koste van die nuwe Irenekerk met sy indrukwekkende
orrel, gebou deur Fehrle volgens 'n ontwerp deur Walter Supper van Esslingen in
Duitsland, was sowat R280 000. Die gebou is die middag van 4 Maart 1972 in
gebruik geneem en die orrel dieselfde aand. Die kerkorrel was, met sy 2 407
pype, die grootste in 'n Johannesburgse NG gemeente.

Van Johannesburg-Oos is met die jare vyf gemeentes afgestig: Turffontein (in
1906 deels ook van Jeppestown), Johannesburg-Noord (in 1942 deels ook van
Johannesburg (Braamfontein) ná die Irenekerk reeds in 1905 in 'n kerksaal in
Orchards laat bou het) en Parkhurst (in 1944 ook deels van Johannesburg
(Braamfontein)). Die laaste afstigting was Johannesburg-Sterrewag in 1964,
waarheen ds. Hendrik Snijders as eerste leraar vertrek het. Toe Observatory en
omstreke se Afrikaanse bevolking mettertyd wegkwyn, is dié dogtergemeente egter
laat in die jare sewentig by Johannesburg-Noord ingelyf, pleks van by die
moedergemeente. Parkhurst is in die jare negentig by Parksig, waarvan die naam
Parkkruin geword het, ingelyf en Turffontein en Johannesburg-Suid het in 1994 as
Deo Gloria saamgesmelt. Dieselfde lot het ook Johannesburg-Oos se
tweelingsustergemeente, Jeppestown, oorgekom wat saam met al haar
dogtergemeentes, Malvern, Bezuidenhoutsvallei en Belgravia, regstreeks of
onregstreeks teen 1992 in Kensington opgeneem is.

Dit het net mooi vyftig jaar geduur voor die NG Kerk in Johannesburg 'n
gekoördineerde en noemenswaardige poging aangewend het om tot die redding te kom
van stedelike Afrikaners wat in groot armoede en materiële ellende verkeer het.
In 1937 stig die Nederduitse Hervormde of Gereformeerde Kerk (soos die NG Kerk
in die Transvaal tot 1957 bekendgestaan het) die Randse Armsorgraad. In 1944 was
daar 7 824 gesinne as hulpbehoewend by die raad aangeteken en dit was toe reeds
die grootste welsynsinstansie aan die Rand. Die maatskaplike omstandighede van
die Goudstadse Afrikaners het geleidelik na die Tweede Wêreldoorlog verbeter toe
toenemende industrialisering in die gebied wat vandag as Gauteng bekendstaan en
beter opleiding vir Afrikaners die ergste probleme met armoede, behuising en
werkloosheid begin oplos het. In 23 Februarie 1945 se uitgawe van die Irenenuus
bereken die voltydse maatskaplike werker van die Irenekerk dat daar tussen 450
en 500 siele in die gemeente was aan wie armesorg verleen moes word. Sy noem die
oorsake van die verarming as onder meer dronkenskap, siekte, dood, egskeiding,
werkloosheid, ontug, werkskuheid en swaksinnigheid. Oor die maatskaplike
probleme in die gemeente meld mej. T. Vermeulen, 'n ander maatskaplike werker
verbonde aan die Irenekerk, in die Irenenuus van 10 September 1941 sy glo dat
die stryd in die middestad nie soseer teen armoede as sodanig is nie, maar teen
maatskaplike euwels waarvan drankmisbruik en onwettige drankhandel die
vernaamste is. In die gemeente se godsdiensverslag vir Julie 1944 tot Junie 1945
sê die kerkraad hulle glo die oorlogsomstandighede het bykomende stukrag aan die
wantoestande gegee.

In die laat jare vyftig het die NG Kerk begin erns maak met evangelisasie. Van
28 tot 30 September 1959 tree ds. P.S.Z. Coetzee as voorsitter op van 'n kongres
in Bloemfontein met landswye verteenwoordiging oor "die N.G. Kerk en sy
Evangelisasietaak vandag". Uit die Suid-Transvaalse Sinodale gebied (tans
Hoëveldse Sinode) was daar 102 predikante. Die Transvaalse Sinode het egter
reeds in 1957 in beginsel goedgekeur om predikante te beroep en werksters aan te
stel vir evangelisasie, 'n lang gekoesterde ideaal. Dit sou egter lank duur voor
die Suid-Transvaalse uitvoering aan dié besluit gee. Eers 'n jaar ná die
Evangelisasiekongres skep en vul die sinode mettertyd vier poste, almal in
Johannesburg se middestad. Tydens die sinodesitting van Maart 1963 meld die
Sinodale Evangelisasiekommissie in sy verslag: "Die eerste uitwerking van die
aanpak van Evangelisasie in die middestad het onteenseglik bewys dat daar baie
meer werkkragte moet wees in Johannesburg en Johannesburg-Oos ten einde net die
gewone pastorale arbeid te verrig. Die soektog na evangelisasie-objekte het
onmiddellik aan die lig gebring dat honderde lidmate tussen die krioelende massa
van die stad eenvoudig verdwyn." Die kommissie berig verder dat "een van die
gemeentes", wat later in die verslag blyk Johannesburg (Braamfontein) te wees,
"wat nou halfpad enigsins noukeurig deurgewerk is het nie alleen 653 besoekpunte
van absolute buitekerklikes opgelewer nie maar ook 627 besoekpunte van kerkmense
wat net nie by die Kerkraad bekend was nie." Volgens die kommissie het die
situasie steeds vererger, maar nóg Braamfontein se gemeente nóg die Irenekerk
het oor die middels beskik om self genoegsame werkers te beroep.

Die eerste leraar was ds. P.G.J. Meiring, later tegelykertyd leraar van NG
gemeente Rondebosch en redakteur van die Kerkbode. Hy was ook die vader van die
latere leraar Arnold Meiring, wat eweneens leraar van Rondebosch was, saam met
sy vader.

In 1913 word ds. (later dr.) William Nicol in die gemeente bevestig. Dr. Paul du
Plessis skryf in 1993 in sy D.D.-proefskrif: "In die Goudstad het die Afrikaner
op geestelike gebied 'n stryd om oorlewing gehad. Die Kerk, en by name die
Nederduits Hervormde of Gereformeerde Kerk van Suid-Afrika, was ten nouste by
hierdie stryd betrokke. Dit was sy lidmate en sy ampsdraers se stryd. Die kerk
was die behoudende faktor wat hulle saamgebind het en aan hulle sekuriteit
gebied het. Met Nicol se koms na die Goudstad in 1913 het hy noodgedwonge deel
van die stryd geword, want hy het besef dat die Afrikaner, die kerk en in
besonder sy Here hom nodig het om die evangelie uit te dra, maar ook om die mens
in sy nood by te staan."

Nicol was die stigter van die gemeenteblad Irenenuus in Januarie 1923, waarmee
hy die lidmate in hulle besondere situasie wou begelei op hulle geloofspad. Dit
is in Afrikaans geskryf in 'n stadium toe die taal net-net 'n vastrapplek in
skole begin kry het en dit selde van die kansel gehoor is. (Die blaadjie het bly
voortbestaan tot enkele jare voor die gemeente se inlywing by Johannesburg.)
Nicol het in Augustus 1923 (jaartal onseker) geskiedenis gemaak toe hy die
eerste preek in Afrikaans wat in die Unie oor die radio uitgesaai is, regstreeks
in die radio-ateljees in die middestad gepreek het. Om 19:45 op Sondag 7 Junie
1924, maak die leraar en gemeente weer geskiedenis toe 'n volledige diens in
Afrikaans die eerste keer na die Unie uitgesaai is en wel vanuit die Irenesaal.
'n Maand later, op 4 Oktober 1925, word die eerste nagmaaldiens uitgesaai, weer
vanuit die Irenesaal.

In die volgende dekade maak die Irenekerk weer geskiedenis toe ds. R.J. de L.
Theron van Alberton se moedergemeente die aankondiging van die eerste Bybel in
Afrikaans op 28 Augustus 1933 per radio vanuit die Irenekerk doen.

Nicol was ook nie bang om nuwighede in die gemeente op die proef te stel nie.
Die gebruik van die nagmaalkelkies pleks van die beker tydens die 1918-griep
getuig volgens Du Plessis van sy "praktiese benadering. Daar was ook die
Vrywillige Weeklikse Offer, waarvolgens lidmate weekliks hulle dankoffers kerk
toe moes bring. Nicol wou lidmate leer om volgens die Bybelse metode hulle
dankbaarheid aan die Here te bewys." Hy vertrek in Junie 1938 na die NG gemeente
Pretoria-Oos.

Nicol se opvolger, ds. Arnold Meiring, was waarskynlik ewe bekend as moderator
van die Transvaalse Sinodes van 1957 en 1961. Hy arbei byna 13 jaar onvermoeid
in die groot stadsgemeente en vertrek in September 1951 na Heidelberg en sluit
ook sy bediening af in Pretoria-Oos.

Op Donderdag 1 Junie 1995 word NG gemeente Aucklandpark, wat toe sowat 550
lidmate en 1 700 studente bedien het, by die moedergemeente met sy skaars 100
lidmate ingelyf. Twee jaar later, weer op 1 Junie (dié keer 1997 en wel 'n
Sondag), smelt die vergrote Johannesburgse gemeente met Johannesburg-Oos saam.
Die gemeente se sentrum was die perseel van Auklandpark en dit het met vier
leraars gespog: ds. Johan Krige (studenteleraar in Aucklandpark sedert 8
Januarie 1982, later hoof- uitvoerende beampte van MES), ds. Christoph Müller
(woongebiede) en di. Attie Botha en Piet Smith (middestadbediening). Die
drieledige gemeente het nou gestrek van Ellispark in die ooste (waar weinig min
tradisionele NG lidmate oorgebly het) tot anderkant die Randse Afrikaanse
Universiteit (nou die Universiteit van Johannesburg) in die weste en veral Botha
en Smith het baie gedoen vir nie-lidmate in die middestad.

Dit blyk die toenemende kosmopolitiese aard van die oostelike deel het die
Aucklandpark-deel nie juis aangestaan nie, want die samestellende dele skei
omstreeks 2003 toe daar sprake was dat Aucklandpark die kerkgeboue in Kingsway
aan 'n ontwikkelaar sou verkoop vir die oprigting van 'n vulstasie en daardie
deel van die gemeente, saam met die RAU-studente, met Melville se NG gemeente
saamsmelt om die Melville Kruisgemeente te vorm. Dit was nadat die grense van
Johannesburg aangepas is om die Aucklandpark-deel uit te sluit en in te sluit by
Melville. Dié saamgestelde gemeente aanbid in Melville se kerk by Vierde Laan
51. In dieselfde tyd was daar ongelukkigheid oor ds. Attie Botha se afdanking

So laat dit die NG gemeente Johannesburg met 60 volwasse lidmate. Die Hoëveldse
Sinode het in 2009 die Sinodale Kantoor by De Kortestraat 117 ontruim, nadat
daar jare lank sprake van die skuif was, en 18 kantore ingerig in die pastorie
en buitegeboue van die NG gemeente Kemptonpark-Suid by Gladiatorstraat 56,
Rhodesfield, omdat dit sentraalgeleë ten opsigte van die sinodale gebied is en
die ou kantoorgebou onbereikbaar vir die meeste lidmate geword het.
Kemptonpark-Suid, wat tot minder as 30 lidmate gekrimp het, gaan egter steeds in
die kerkgebou met sy werksaamhede voort. Terselfdertyd het die NG gemeente
Johannesburg se handjie vol lidmate blykbaar oorgetrek na die Irenekerk toe. Ds.
Piet Smith (oorlede op 3 November 2010) was studenteleraar van Aucklandpark
vanaf 1982, maar toe Aucklandpark met Melville saamsmelt, het hy by Johannesburg
gebly en die gemeente en omliggende inwoners en haweloses bedien tot en met sy
aftrede in 2008. Die gemeente was toe vakant, maar Smith het tot sy dood as
pastorale hulp opgetree. Hy was ook van 1998 af by die MES-aksie betrokke en van
Januarie 2004 af 'n direkteur.

Die Irenekerk huisves tans vyf verskillende gemeentes na die Johannesburgse
gemeente dit omstreeks 2000 aan die Metropolitan Evangelical Services
(MES-aksie) geskenk het: Sondae om 09:00 kom NG lidmate byeen vir 'n diens in
Afrikaans en Engels, 10:30 is dit die beurt van die Soul Saving Bible Church se
Engelse diens asook The Early Church of Revival se Franse diens. Tweeuur kom die
Portugese NG gemeente byeen en 15:00 is dit die Verenigende Gereformeerde Kerk
se diens in Zulu en Sotho.



https://af.wikipedia.org/wiki/Middellandse_See

Die Middellandse See (die naam is afgelei van die oorspronklike Latyns mare
mediterraneum) maak deel uit van die Atlantiese Oseaan, alhoewel dit net deur
die Seestraat van Gibraltar met dié oseaan verbind word en andersins 'n
binnelandse see vorm, wat die vastelande van Europa en Afrika van mekaar skei.
Deur die Dardanelle, die See van Marmara en die Bosporus word dit ook met 'n
aangrensende kleiner binnelandse see, die Swartsee van Oos-Europa, verbind.

Die water van die Middellandse See beslaan 'n oppervlakte van 2 331 000
vierkante kilometer; die afstand tussen sy uiterste westelike en oostelike punte
is sowat 3 520 km en die grootste afstand in 'n noord-suidrigting is 1 120 km.
Die Middellandse See bereik sy diepste diepte in die Ioniese See op meer as
5 000 m.

Die see word in twee groot bekkens verdeel, die Westelike Hoofbekken met die
Baleariese of Iberiese See in die weste en die Tireense See in die ooste, en die
Oostelike Bekken, wat die Ioniese See met die Adriatiese See en die Levantynse
See met die Aegeis-see insluit.

Die grootste eilande is Korsika (Frankryk), Sardinië en Sisilië (Italië), die
Baleariese Eilande (Spanje), Kreta en die Ioniese eilandgroep (Griekeland),
Siprus en Malta.

Kenmerkende eienskappe van die Middellandse See is sy taamlik hoë soutgehalte en
die swak getye. Die see skep vir die omliggende landgebiede 'n eie klimaatsone,
die sogenaamde Mediterreense klimaat met warm, droë somers en winterreën,
vergelykbaar met die klimaat van Suid-Afrika se Kaapse Skiereiland. Immergroen
hardeloof vorm saam met die verspreide kolle bosse 'n ondeurdringbare bosveld
met struike van drie tot vier meter en klein boompies, die tipiese flora van die
Mediterreense streke. Ansjovis, tornyn (bruinvis), sardiens, dolfyne, oesters en
kreef is die belangrikste spesies van sy fauna. Die Mediterreense klimaat maak
die verbouing van olywe en wyn moontlik, waarvoor die lande rondom die
Middellandse See bekend staan.

Die Middellandse See het reeds in antieke tye die kulture van omliggende gebiede
verbind, veral tydens die Romeinse Ryk, wat die See as sy eie binnelandse see
(Latyns mare nostrum of "ons see") beskou het. Die Mediterreense handel is die
ekonomiese basis vir die welvarende Italiaanse stadstate soos Venesië en Genua.
Met die opening van die Egiptiese Suezkanaal in 1869 is die Middellandse See se
rol as een van die belangrikste seevaartroetes ter wêreld verder verstewig.

Die Middellandse See is 'n oorblyfsel van die Tethyssee, 'n reusagtige
diepseegebied wat tydens die mesosoïkum oos van die vasteland Pangaea gevorm
het. Ses miljoen jaar gelede sluit tektoniese aktiwiteite as gevolg van die
botsing van Afrika en Europa se vastelande die seestraat van Gibraltar, en groot
dele van die Middellandse See lê gereeld droog. Afsettings van gips en sout uit
die tersiêre tydperk bedek nog steeds die seebodem.

Ook tydens die ystydperk lê die see gedeeltelik droog. Die Franse duiker Henry
Cosquer ontdek in 1985 naby Marseille 'n prehistoriese grot met rotstekeninge,
wat 36 meter benede die seespieël lê.



https://af.wikipedia.org/wiki/Litaus

Litaus (lietuvių kalba) word gesien as een van die mees argaïese van die lewende
Indo-Europese tale. Saam met Lets behoort dit tot die oostelike of sentrale
groep van die Baltiese taalfamilie. Dit is die amptelike taal van Litaue en,
sedert Litaue se aansluiting op 1 Mei 2004, ook een van die amptelike tale van
die Europese Unie. Litaus word deur ongeveer drie miljoen mense gepraat, waarvan
2,9 miljoen in Litaue.

Litaus is van groot belang vir die taalkunde vanweë sy konserwatiewe karakter.
Volgens die sogenaamde Balto-Slawiese hipotese het 'n Balto-Slawiese prototaal
uit Proto-Indo-Europees ontwikkel wat as gemeenskaplike voorloper van die
Baltiese en Slawiese taalfamilies beskou word. Albei families behoort tot die
Satem-tale binne die Indo-Europese taalgroep.

Litaus word hoofsaaklik as meerderheidstaal in Litaue gepraat, terwyl daar ook
minderhede van Litaussprekendes in Wit-Rusland, Letland, Pole en die
Kaliningrad-oblast van die Russiese Federasie aangetref word. Die taal word
daarnaas deur beduidende Litause immigrantegemeenskappe in Argentinië,
Australië, Brasilië, Kanada, Denemarke, Estland, Frankryk, Ysland, Ierland,
Noorweë, Rusland, Swede, die Verenigde Koninkryk, die Verenigde State, Uruguay
en Spanje gepraat.

Litaus word deur 'n groot aantal baie ou grammatikale vorme gekenmerk wat
gedeeltelik ook in Sanskrit en in ander ou Indo-Europese tale voorkom. Geen
ander lewende taal wat in Europa gepraat word is nouer aan hierdie Indiese tak
van die Indo-Europese taalfamile verwant as Litaus nie.

Baltiese stamme het hulle in die 3de millennium v.C. in die huidige taalgebied
gevestig. Uit taalkundige ondersoeke van rivier- en meername het geblyk dat die
Baltiese stamgebiede oorspronklik vanuit die Weichsel-rivier tot by Moskou en
Kiëf (Kiyv) gestrek het, alhoewel hulle moontlik maar yl bevolk was.
Baltiessprekendes is hier later tydens die uitbreiding van Slawiese groepe
geassimileer.

Die eerste Litause staat is tydens die 13de eeu deur Mindaugas gevestig. Daar is
min bekend oor die rol wat Litaus in hierdie ryk gespeel het - die destyds
gebruiklike skryftaal was Oos-Slawies waarvoor Cyrilliese letters gebruik is.
Dié taal is nogtans met Litause terme verryk.

Die oudste handgeskrewe glos, 'n Christelike Onse Vader-gebed, dateer uit die
jaar 1503. Die eerste Litause boek was Martynas Mažvydas se kategisme wat in
1547 in Königsberg (Koningsberg in Pruise, tans Kaliningrad) gedruk is. In 1620
het die eerste drietalige woordeboek verskyn - Konstantinas Sirvydas se
Dictionarum trium linguarum het inskrywings in Pools, Latyn en Litaus bevat.

As gevolg van die Pools-Litause opstand in 1863 het die Tsaristiese Russiese
regering die druk van Litause boeke met Latynse letters in die Russiese gedeelte
van Litaue summier verbied en die gebruik van die Cyrilliese alfabet verpligtend
gemaak. Hierdie verbod is eers in 1905 weer opgehef. Litause boeke is destyds
nogtans dikwels in die aangrensende Oos-Pruise gedruk en deur sogenaamde
boekedraers (Litaus: knygnešiai) na Litaue gesmokkel.

Mondelinge oorlewering speel nog steeds 'n belangrike rol by die bewaring van
Litause dialekte. Ondanks die relatief klein taalgebied is daar 'n aantal idiome
wat in twee hoofgroepe verdeel kan word: Aukštaities (Opper-Litaus) en Žemaities
(Neder-Litaus). Die huidige skryftaal baseer op die dialek van die gewes
Suvalkija (wat by Aukštaities gereken word), en hier veral op die variant wat in
die huidige Pruisiese gedeelte van die gebied gebesig is.

Gedurende die Sowjetbesetting het Russies tot 'n beduidende verkeerstaal in
Litaue ontwikkel, veral in nywerheidsgebiede waar immigrante uit ander dele van
die Sowjetunie hulle gevestig het, in die politieke en militêre sfeer, maar ook
in die mediabedryf (film en televisie) en as publikasietaal vir wetenskaplike
werke. Nogtans het Russies nooit die status van eerste ampstaal behaal nie -
straatborde, amptelike kenisgewings en vorms was steeds tweetalig. In
vergelyking met die Baltiese buurlande Letland en Estland het die persentasie
Rusiessprekendes in Litaue relatief klein gebly.

Pogings tot taalsuiwering verteenwoordig 'n belangrike aspek van die moderne
ontwikkeling van Litaus. 'n Parlementêre kommissie (Lietuvių kalbos komisija)
waak oor die Litause taal en probeer die invloed van vreemde tale soos Engels
deur die skepping van suiwer Litause neologismes te beperk. Selfs die uitspraak
van radio- en televisiepersoonlikhede, asook spelling en grammatikale vorme, wat
in die openbare sfeer (byvoorbeeld in winkels) gebruik word, word dopgehou.

'n Tipiese verskynsel van die Litause skryftaal is die aanpassing
(transliterasie) van buitelandse leenwoorde en selfs name by Litause spelling en
uitspraakgewoontes sodat die literêre figuur Harry Potter as Haris Poteris, name
van buitelandse politici soos George Bush as Džordžas Bušas en Gerhard Schröder
as Gerhardas Šrėderis weergegee word. Dieselfde reëls word op vreemde plekname
toegepas.

'n Ander kenmerk van Litaus is manlike (-as, -is of -us) en vroulike (-a of -ė)
uitgange by selfstandige naamwoorde, persoonsname (voorname en vanne) en
plekname (vergelyk Berlynas "Berlyn", Las Vegasas "Las Vegas", Paryžius "Parys";
šlagbaumas, afgelei van die Duitse Schlagbaum, "slagboom"; ananasas van Ananas,
"pynappel"; vunderkindas van Wunderkind; riteris van Ritter, "ridder"). Hierdie
uitgange is suiwer grammtikaal van aard en word onder meer benodig om die
verstaan van tekste te vergemaklik aangesien Litaus nie oor lidwoorde beskik
nie.

Die Litause alfabet behels twaalf geskrewe klinkers. Naas die Romeinse
standaardletters word die aksent ogonek ("stertjie") gebruik om lang klinkers
aan te dui. Dit is 'n historiese oorblyfsel uit 'n vroeëre taalperiode van
Litaus toe hierdie klinkers nog genasaliseer is (soos ogonek-klinkers in moderne
Pools). Oorspronklik was hulle selfs diftonge met 'n "n"-klank.

Die 20 Litause medeklinkers is uit die Romeinse alfabet oorgeneem. 'n Bykomende
digraaf ch dui 'n stemlose velare frikatief [x] aan.

Die Litause woordeskat behels in teenstelling met die meeste Germaanse tale min
leenwoorde uit ander tale of "internasionale" woorde wat uit Oud-Grieks of Latyn
oorgeneem is. Terme wat wél ontleen is sluit 'n groot deel van die Christelike
terminologie in wat dikwels sy oorsprong in Slawiese buurtale het (soos bažnyčia
"kerk"), maar soms ook uit Germaanse tale ontleen is soos kunigas "priester".

Tans word die taalgebruik in Litaue, veral in die openbare sfeer, net soos in
Frankryk deur 'n spesiale taalkommissie dopgehou. Spel- en grammatikale foute
kan net soos foutiewe uitspraak in sekere gevalle (soos byvoorbeeld in
reklametaal of die taal van amptenare) deur hierdie kommissie beboet word. Om
die gebruik van anglisismes te vermy, is Litause neologismes soos žiniasklaida
(letterlik "nuusverspreiders") vir "media" geskep. In ander gevalle soos
kompiuteris ("rekenaar"), menedžeris (afgelei van Engels manager, "bestuurder"),
resyveris (afgelei van Engels receiver, "tuisteater-ontvanger") is die vreemde
vakterme behou en aan Litause spelling en morfologie aangepas.

Litaus het twee groot dialekgroepe (tarmės): Aukštaičių (Aukštaities, Hoogland-
of Opper-Litaus) en Žemaičių/Žemaitiu (Samogities, Neder-Litaus). Die huidige
Samogitiese dialek het in die tydperk tussen die 13de en 16de eeu onder invloed
van Koers ontwikkel.

Die twee groot dialekgroepe word elkeen verder verdeel in drie subdialekte
(patarmės): Samogities in Wes-, Noord- en Suid-Samogities; Aukštaities in Wes-
(Soduviečiai), Dainawies en Oos-Aukštaities. Die suidelike en oostelike dialekte
word vanweë hul kenmerkende dz-klank (in plaas van dž) as selfstandige
dialekgroep - Dzūkies - beskou. Alle subdialekte word verder verdeel in
plaaslike variante (šnektos).

Die diftonge ai en ei word dikwels as a: en e: uitgespreek, terwyl die klanke ą,
ę, į en ų in teenstelling met Standaardlitaus dikwels hul oorspronklike status
as nasale bewaar het. Die klemtoon val gewoonlik op die eerste sillabe. Die
iteratiewe verlede tydvorm -davo bestaan nie, maar wél 'n perifrastiese
konstruksie soos liuoba skaityti "hy het gewoonlik gelees". Die dialekte word
daarnaas deur 'n afwykende woordeskat gekenmerk.

Die opvallendste kenmerk van Opper-Litause dialekte in Aukštaitija is die
vervanging van an- en en- deur un- en in-.

In Dzūkiese dialekte word d en t in bepaalde woordposisies deur dz en c vervang:
so word dievas "God" as dzievas uitgespreek.



https://af.wikipedia.org/wiki/Linux

Linux is 'n vrye bedryfstelselkern vir 'n verskeidenheid van rekenaars. Die naam
"Linux" word ook baie gebruik om te verwys na volledige bedryfstelsels wat van
die Linux-kern gebruik maak. Linux is aanvanklik deur Linus Torvalds geskryf
omdat hy graag 'n Unix-bedryfstelsel vir sy Intelgebaseerde persoonlike rekenaar
wou hê. Sedertdien het duisende mense oor die internet ingespring om dit te
verbeter. Dit is gebaseer op Unix maar die bronkode is vryelik beskikbaar.

'n Linux-verspreiding (Engels: distribution) is 'n Unix-gebaseerde bedryfstelsel
vir persoonlike rekenaars of bedieners, en is die algemene manier waarop 'n
Linux-stelsel beskikbaar gestel word. Dit verpak Linux saam met 'n klomp
programme van die GNU- en ander projekte. Sulke volledige bedryfstelsels word
soms GNU/Linux-stelsels genoem, alhoewel dit algemeen slegs "Linux" genoem word.

Linux is aanvanklik geskryf vir Intel 386-rekenaars en veral gewild geword onder
entoesiaste. Dit het daarna geleidelik gewild geword as bedienerbedryfstelsel en
geleidelik al hoe meer korporatiewe reuse se aandag getrek, soos IBM,
Hewlett-Packard en Novell. Nou word Linux ook geleidelik meer op hoofstroom-
persoonlike rekenaars gebruik. Linux word egter ook op 'n groot verskeidenheid
ander toestelle gebruik; van klein draagbare toestelle en netwerktoerusting, tot
superrekenaars.

In 1983 het Richard Stallman die GNU-projek gestig met die doel om 'n volledige
Unix-agtige bedryfstelsel wat geheel en al uit vrye sagteware bestaan, te skep.
Teen die begin van die 1990's het GNU meeste van die vereiste komponente van die
stelsel geskryf of versamel — biblioteke, vertalers, teksredigeerders, 'n
Unix-agtige dop (shell) — behalwe vir een belangrike komponent, die kern. Die
GNU-projek het 'n kern begin ontwikkel, die Hurd, in 1990, gebaseer op die
Mach-mikrokern, maar die ontwikkeling van die Mach-gebaseerde ontwerp blyk
moeilik te wees en dit vorder stadig.

Intussen word 'n ander kern in 1991 as 'n stokperdjie deur die Finse student
Linus Torvalds begin terwyl hy by die Universiteit van Helsinki studeer.
Torvalds gebruik aanvanklik Minix op sy eie rekenaar, 'n vereenvoudigde
Unix-agtige stelsel wat deur Andrew Tanenbaum geskryf is vir die leer van
bedryfstelselontwerp. Tanenbaum laat egter nie toe dat ander mense sy
bedryfstelsel uitbrei nie, wat daartoe lei dat Torvalds 'n plaasvervanger vir
Minix skep.

Oorspronklik noem Torvalds sy kern "Freax" vir "free" en "freak" met die gereeld
gebruikte X in die name van Unix-agtige stelsels. Die naam "Linux" is deur Ari
Lemmke, 'n administrateur van 'n FTP-bediener wat aan die Finse
Universiteitsnetwerk behoort het, uitgedink; hy bedink die naam Linux volgens
die gids van waar Torvalds se projek vir die eerste keer afgelaai kon word.

Aanvanklik was 'n rekenaar wat Minix geloop het, nodig om Linux te installeer en
op te stel. Aanvanklike weergawes van Linux het ook 'n ander bedryfstelsel nodig
gehad om van 'n hardeskyf af te kan laai, maar daar was gou aparte selflaaiers
(boot loaders) soos LILO beskikbaar. Die Linux-stelsel het Minix gou
verbygesteek wat funksionaliteit betref; Torvalds en ander vroeë
Linux-programmeerders het hulle werk aangepas vir die GNU-komponente en
gebruikerprogramme om 'n volledige, volfunksie- en vrye bedryfstelsel daar te
stel.

Vandag lei Torvalds steeds die ontwikkeling van die kern, terwyl ander
subkomponente soos die GNU-komponente steeds afsonderlik ontwikkel word (die
programmering van die Linux-kern is nie deel van die GNU-projek nie). Ander
groepe en maatskappye kombineer en versprei die komponente met addisionele
toepassingprogrammatuur in die vorm van Linux-verspreidings.

Die Linux kern is oorspronklik slegs vir die Intel 80386 mikroverwerkers
ontwerp, maar ondersteun nou 'n wye verskeidenheid rekenaarargitekture. Linux is
nou een van die bedryfstelsels wat die meeste na ander ontwerpe oorgedra word en
loop op 'n reeks bedryfstelsels van die ARM-gebaseerde iPAQ tot die IBM System
z9-hoofraam. Gespesialiseerde verspreidings bestaan vir minder
hoofstroomargitekture.

Die Linux-kern en meeste GNU-programmatuur is gelisensieer onder die GNU
Algemene Publieke Lisensie. Die GPL vereis dat alle bronkode en afgeleide werke
wat versprei word ook onder die GPL gelisensieer word. Daar word soms daarna as
'n "share and share-alike"- of "kopielinkslisensie" verwys. In 1997 het Linus
Torvalds aangevoer dat, "Om Linux onder die GPL te plaas beslis die beste ding
is wat ek ooit gedoen het." Ander programmatuur kan ander lisensies gebruik;
baie biblioteke gebruik die GNU Lesser General Public License (LGPL), 'n meer
permissiewe variant van die GPL, en die X-Windowstelsel gebruik die
MIT-lisensie.

In die VSA is die naam "Linux" as 'n handelsmerk in Linus Torvalds se naam
geregistreer. In 1997, nadat 'n ander persoon die handelsmerk geregistreer het
en tantieme van Linux-versprediders geëis het, het Torvalds en sommige
geaffekteerde organisasies hof toe gegaan om die handelsmerk eerder aan Torvalds
toegeken te kry. Die lisensiëring van die handelsmerk word nou deur die Linux
Mark Institute hanteer. Torvalds het bevestig dat hy die naam slegs geregistreer
het om te verhoed dat iemand ander dit kan gebruik, maar is in 2005 volgens
Amerikaanse handelsregwette gedwing om aktiewe maatstawwe te onderneem om die
handelsmerk af te dwing. As gevolg hiervan het die LMI 'n aantal briewe aan
verspreidingshandelaars gestuur om hulle te versoek om 'n fooi te betaal vir die
gebruik van die naam en het 'n aantal maatskappye ingewillig.[verwysing benodig]

'n Klanklêer waar Torvalds sê "Hello, this is Linus Torvalds, and I pronounce
Linux as Linux" is hier beskikbaar. In Engels word, "Linux" en "Minix" gewoonlik
met 'n kort i (IFA: /ɪ/) klank uitgespreek wat verskil van Torvalds se
Finland-Sweedse uitspraak van die woorde.

In Afrikaans: Die i in Linux word uitgespreek soos die ie in bier en die u soos
die u in virus. Linus Torvalds spreek Linux dus as Lienuks uit, met die klem op
Lie. Ander uitsprake, anders as Torvalds s'n, is onder andere: Laainaks, Liniks,
en Linieks.

Omdat alle Linux-verspreidings steun op biblioteke en gereedskap uit die
GNU-projek, wat die Linux-kern voorafgegaan het, vra Richard Stallman en die
Stigting vir Vrye Sagteware dat die gesamentlike stelsel eerder "GNU/Linux" of
"'n Linux-gebaseerde GNU-stelsel" genoem moet word. Linus Torvalds het gesê dat
hy die noem van Linux in die algemeen as GNU/Linux "eenvoudig belaglik" vind.
Sommige verspreidings gebruik wel die naam—vernaamlik Debian GNU/Linux—terwyl
meeste mense sommer net na die stelsel as Linux verwys. Die onderskeid tussen
die Linux kern en die hele stelsel wat daarop gegrond is, is 'n bron van
verwaring vir nuwe gebruikers en dit bly omstrede.

In Maart 2003 het die SCO Groep IBM gedagvaar. In die dagvaarding beweer SCO dat
IBM gedeeltes van kode waarop SCO kopiereg het tot die Linux kern bygedra het in
'n skending van IBM se lisensie om Unix te gebruik. Verder het SCO briewe
gestuur aan 'n aantal maatskappye waarin hulle waarsku dat hulle gebruik van
Linux sonder 'n lisensie van SCO tot vervolging kan lei, en in die pers beweer
dat hulle individuele Linux-gebruikers sou dagvaar. Die omstredenheid sluit in
dagvaardings deur SCO teen Novell, DaimlerChrysler (in 2004 verwerp), en
AutoZone, en deur Red Hat en andere teen SCO.

Volgens More Than a Gigabuck: Estimating GNU/Linux's Size, 'n studie van Red Hat
Linux 7.1, is bevind dat dié besondere verspreiding 30 miljoen lyne bronkode
bevat het. Deur die Constructive Cost Model toe te pas bevind die studie dat die
verspreiding omtrent agtduisend man-jare ontwikkelingstyd geneem het. Volgens
die studie sou die programmatuur, as dit op gewone kommersiële wyse geskep is,
1,08 miljard dollar (jaar 2000, Amerikaanse dollar) sou kos om in die VSA te
ontwikkel.

Meeste van die kode (71%) is in die C-programmeertaal geskryf, maar baie ander
tale is gebruik, waar onder C++, Lisp, saamsteltaal, Perl, Fortran, Python en
verskeie skriptale. Effens meer as die helfte van al kode is onder GPL
gelisensieer. Die Linux-kern het 2,4 miljoen lyne kode bevat, of omtrent 8% van
die totaal.

In 'n studie wat daarna gedoen is, Counting potatoes: The size of Debian 2.2, is
dieselfde analise op Debian GNU/Linux weergawe 2.2 gedoen. Die verspreiding het
meer as vyf-en-vyftig miljoen lyne kode bevat, en die studie beraam dat dit 1,9
miljard dollar sou kos om dit op die konvensionele wyse te ontwikkel.

Linux is voorheen hoofsaaklik as 'n bedienerbedryfstelsel gebruik, maar die lae
koste, aanpasbaarheid, en Unix-agtergrond daarvan het dit vir 'n wye
verskeidenheid toepassings geskik gemaak.

Linux is die hoeksteen van die LAMP-bedienerkombinasie (Linux, Apache, MySQL,
Perl/PHP/Python) wat 'n hoë mate van gewildheid onder web-ontwikkelaars bereik
het wat dit een van die algemeenste platforms op die web gemaak het. 'n Vername
voorbeeld in dié opsig is die gebruik van dié kombinasie in die
MediaWiki-stelsel — die programmatuur wat hoofsaaklik vir Wikipedia geskryf is.

Ag gevolg van die stelsel se lae koste en hoogs plooibare
opstellingsmoontlikhede, word Linux baie keer in ingeboude stelsels soos
digitale televisieontvangers, selfone, en handtoestelle gebruik. In selfone het
Linux 'n belangrike mededinger geword vir die Symbian OS-bedryfstelsel, wat in
baie selfone gebruik word. In handtoestelle, is dit 'n alternatief tot die
dominante Windows CE en Palm OS bedryfstelsels. Die gewilde TiVo digitale
video-opnemer gebruik 'n doelgemaakte weergawe van Linux. Verskeie outonome
brandmuur- en routeerderprodukte, waaronder verskeie van Linksys, gebruik Linux
aan die binnekant, waar die gevorderde brandmuur- en roetebepalende vermoëns
daarvan gebruik word.

Die Sony PlayStation 3-spelrekenaar wat in 2006 vrygestel is, sal uit die
staanspoor Linux loop. Sony het te vore 'n PS2 Linux kit vir hulle PlayStation
2-spelrekenaar vrygestel. Ontwikkelaars van rekenaarspeletjies soos Atari en id
Software het speletjies vrygestel wat op Linux-stelsels werk.

Linux is al hoe gewilder as 'n bedryfstelsel vir superrekenaars. In die November
2005 TOP500-lys van superrekenaars het die twee vinnigste superrekenaars ter
wêreld Linux geloop. Van die 500 stelsels het 371 (74,2%) een of ander weergawe
van Linux gebruik, insluitend sewe van die top tien.

Linux word oor die algemeen as deel van 'n Linux-verspreiding (in Engels baie
keer 'n "distro" genoem) gebruik. Die verspreidings word deur individue, los
spanne, en verskeie professionele organisasies saamgestel. Dit bevat gewoonlik
addisionele stelsel- en Toepassingsagteware, 'n installeringstelsel om die
aanvanklike stelselopstelling te vereenvoudig, en geïntegreerde bestuur van die
programinstallasie en opgradering. Verspreidings word vir verskeie doeleindes
geskep, insluitend rekenaarargitektuurondersteuning, lokalisering vir 'n
spesifieke gebied of taal, intydse toepassings, en ingeboude stelsels, en baie
sluit doelbewus slegs vrye programmatuur in. Tans word meer as driehonderd
verspreidings aktief ontwikkel, waarvan omtrent 'n dosyn verspreidings die
gewildste is vir algemene gebruik. Hulle sluit in:

'n Tipiese algemene-gebruik verspreiding sluit die Linux-kern, van die
GNU-biblioteke en gereedskap, opdragreëldoppe, die grafiese X Windowstelsel en
meegaande werkskermomgewing soos KDE of GNOME, te same met duisende toepassings
van kantoorsuites tot programvertalers, teksredigeerders, en wetenskaplike
gereedskap.

Daar is in die afgelope jare begin om die stereotipe te verdryf. Linux kan nou
met 'n gebruikerskoppelvlak gebruik word wat baie soortgelyk is aan dié wat op
baie ander bedryfstelsels loop. Gebruikers mag dalk nodig hê om van
toepassingsagteware te verwissel, en daar is in sommige gevalle, soos
rekenaarspeletjies, minder keuses. Daar is egter in meeste gevalle 'n
plaasvervanger van ten minste hoë genoeg kwaliteit en hoë kwaliteit algemene
toepassings soos woordverkerwerks, grafikaprogramme, webblaaiers en
e-posprogramme is vir Linux beskikbaar. 'n Groeiende aantal verskaffers van
eiendomsagteware (nievrye sagteware) ondersteun Linux deur die
beskikbaarstelling van weergawes wat op die stelsel loop.

Linux se Unix oorsprong beteken dat terwyl daar grafiese gereedskap vir baie
stelselverstellings en dienste is, konfigurasielêers wat uit gewone teks bestaan
steeds algemeen gebruik word om die bedryfstelsel op te stel en kan dit aan
gebruikers blootgestel word. In die opdragdop is daar steeds heelwat
bruikbaarheidsorge uit die vroeë Unix dae soos die onvermoë om baie verwerkings
ongedaan te maak soos die uitvee van lêers en teenstrydige koppelvlakke van baie
ouer programme.

Die Berlyn-gebaseerde organisasie Relevantive het in 2003 tot die gevolgtrekking
gekom dat die bruikbaarheid van Linux vir persoonlike gebruikstake "byna gelyk
aan die van Windows XP is." Sedetdien het talle onafhanklike studies en artikels
verskyn wat aandui dat 'n moderne Linux-omgewing wat GNOME of KDE gebruik in 'n
sakeomgewing op dieselfde vlak as Microsoft Windows is.

In die verlede was die moeilikheidsgraad van installasie 'n hindernis tot wye
aanvaarding van Linux-gebaseerde persoonlike rekenaars. Baie verspreidings is
nou ten minste net so maklik om te installeer as 'n vergelykbare weergawe van
Windows. Dit is nie nodig om lisensienommers te berg en dit tydens installasie
in te voer nie en dit is gewoonlik nie nodig om drywers te installeer nadat
Linux geïnstalleer is nie aangesien meeste apparatuur uit die staanspoor
ondersteun word.

Soos met bedieners is daar nou persoonlike rekenaars waarop Linux reeds
geïnstalleer is van rekenaarhandelaars soos Hewlett-Packard en Dell.

Die algemeenste metode vir die installasie van Linux op 'n persoonlike rekenaar
is om van die rekenaar vanaf 'n CD te begin wat die installasieprogram bevat. So
'n CD kan van 'n afgelaaide ISO-lêer gebrand word, teen lae koste aangekoop
word, of gekoop word as deel van 'n verpakte stel wat handleidings of ander
porgramme kan insluit.

Ander moontlikhede is die gebruik van slanke kliënte soos die gewilde tuXlabs in
Suid-Afrika, of om die stelsel direk vanaf 'n CD te laat uitvoer sonder
installasie. Op ingeboude toestelle word Linux tipies in die toestel se firmware
gehou en is dit moontlik nie verbruikertoeganklik nie.

Die GNU Compiler Collection is by verre die algemeenste vertalerfamilie wat op
Linux gebruik word. Dit verskaf voorkante vir ondermeer C, C++ en Java.
Maatskappye soos Intel, PathScale en die Portland Group verskaf ook vertalers
wat nie vry sagteware is nie. Daar bestaan 'n aantal geïntegreerde
ontwikkelingomgewings vir Linux insluitend KDevelop, NetBeans, en Eclipse, met
uitbreibare redigeerders soos Emacs en Vim wat ook steeds gereeld gebruik word.
Linux is so gepas tot skriptale soos ander Unix variante en benewens
dopprogrammering kom meeste Linux-verspreidings ook met interpreteerders vir
Perl, Python en andere.

Tegniese ondersteuning word deur kommersiële verskaffers en deur ander
Linux-gebruikers verskaf, gewoonlik in die vorm van webforums, nuusgroepe en
e-poslyste. Linux-gebruikersgroepe word tradisioneel gevorm deur entoesiaste om
plaaslike ondersteuning vir Linux te verskaf.



https://af.wikipedia.org/wiki/Kolorektale_kanker

Kolorektale kanker (ook bekend as kolon-, rektale of dikdermkanker) is ’n kanker
in die dikderm of rektum (dele van die kolon). Dit ontstaan weens die abnormale
groei van selle wat die vermoë het om na ander dele van die liggaam te versprei.
Tekens en simptome sluit in bloeding in die stoelgang, ’n verandering in
toiletgewoontes, gewigsverlies en ’n langdurige gevoel van moegheid.

In Suid-Afrika kry een uit elke 97 mans en een uit elke 162 vroue kolonkanker,
volgens die Kankervereniging van Suid-Afrika (Kansa). Kolonkanker is een van die
vyf algemeenste kankers onder mans sowel as vroue wêreldwyd, en in Suid-Afrika
word minstens 2 500 nuwe gevalle jaarliks aangemeld.

Die tekens en simptome van kolorektale kanker hang af van die ligging van die
gewas in die ingewande en of dit na ander dele van die liggaam versprei het. Die
algemene simptome is verergerende hardlywigheid, bloed in die ontlasting,
kleiner stoele, ’n gebrek aan eetlus, gewigsverlies, en naarheid en vomering in
mense ouer as 50 jaar.

Terwyl rektale bloeding hoërisikofaktore in mense ouer as 50 is, is ander
algemene simptome onder meer gewigsverlies en ’n verandering in toiletgewoontes,
veral as dit gepaardgaan met bloeding.

Genetiese afwykings kom net in ’n klein deel van die bevolking voor; baie rooi-
en geprosesseerde vleis en min vesel is belangriker faktore. Ander siektes soos
’n ontsteekte ingewande, onder meer Crohn-siekte en colitis ulcerosa, kan die
risiko van kolorektale kanker verhoog. Die siekte begin gewoonlik as ’n
kwaadaardige gewas, dikwels in die vorm van ’n poliep wat mettertyd kankeragtig
raak.

Ander risikofaktore sluit in leefstyl, ouderdom, geslag, alkohol, rook en ’n
gebrek aan oefening. Laasgenoemde word verbind met sowat 10% van gevalle. Ook ’n
familiegeskiedenis van kolonkanker en poliepe, die aanwesigheid van poliepe,
ras, blootstelling aan bestraling en selfs diabetes en oorgewig kan die risiko
verhoog.

Die drink van minstens vyf glase water per dag word verbind met ’n afname in die
risiko van kolorektale kanker en poliepe.

Die meeste gevalle van kolorektale kanker kan voorkom word met gereelde toetse
en leefstylveranderings. Kolonkanker kan byvoorbeeld opgespoor word deur ’n
biopsie te kry tydens ’n kolonoskopie of sigmoïdoskopie.

Huidige aanbevelings vir eetgewoontes sluit in ’n groter inname van volgraan,
vrugte en groente, asook ’n kleiner inname van rooivleis. Die bewyse wat vesel,
vrugte en groente betref, is egter nie omvattend nie.

Oefening word verbind met ’n klein afname in die voorkoms van kolon-, maar nie
rektale kanker nie. Om vir lang rukke te sit, word verbind met ’n hoër risiko
vir kolonkanker.

Dit lyk of aspirien en celecoxib die risiko vir kolorektale kanker verklein by
mense met ’n hoë risiko. Dit word egter nie aanbeveel vir mense met ’n lae
risiko nie.

Aangesien meer as 80% van gevalle die gevolg is van poliepe, is kankertoetse
belangrik – nie net vir vroeë opsporing nie, maar ook vir voorkoming. Met ’n
beeldvormende mediese ondersoek kan vasgestel word of die siekte versprei het.
Sulke ondersoeke word aanbeveel vir enigiemand tussen 50 en 75 jaar. Tydens ’n
kolonoskopie kan klein poliepe verwyder word. Met groot poliepe kan ’n biopsie
gedoen word om te bepaal of dit kankeragtig is.

Die Kankervereniging van Suid-Afrika (Kansa) beveel aan dat enigiemand van die
ouderdom van 50 af elke 10 jaar ’n kolontoets soos ’n kolonoskopie ondergaan.
Ander metodes om kolonprobleme op te spoor sluit in:

Die behandeling van kolorektale kanker kan ’n kombinasie insluit van chirurgie,
bestraling en chemoterapie. Kankers in die wande van die kolon kan met chirurgie
behandel word, terwyl kankers wat versprei het, gewoonlik nie geneeslik is nie,
en dan word daar gekonsentreer op die verbetering van die lewensgehalte en
simptome. In Amerika is die vyfjaaroorlewingstempo sowat 65%. Dit hang egter af
van hoe ver die kanker gevorder het, of dit chirurgies verwyder kan word en die
pasiënt se algemene gesondheid.

Kolorektale kanker is wêreldwyd die derde algemeenste soort kanker – dit maak
sowat 10% van alle kankergevalle uit. In 2012 was daar 1,4 miljoen nuwe gevalle
en 694 000 sterfgevalle weens die siekte. Dit is meer algemeen in ontwikkelde
lande, waar meer as 65% van gevalle aangetref word. Dit kom algemener by mans
voor as by vroue.



https://af.wikipedia.org/wiki/Klinker

'n Klinker, ook vokaal genoem, is 'n klank in gesproke taal, soos die Afrikaanse
a [ɑː] of ou [oʊ], wat met 'n oop spraakkanaal uitgespreek word sodat daar
nêrens bo die glottis lugdruk opgebou word nie. Lug beweeg dus ongehinderd deur
die spraakkanaal by die mond uit sonder merkbare ruis- knal- of plofgeluide. Dit
staan in teenstelling met konsonante, soos sj [ʃː] waar 'n versperring of
sluiting in die spraakkanaal voorkom. Klinkers is normaalweg stemhebbend maar
wanneer gefluister word vibreer die stembande nie en word klinkers stemloos
uitgespreek.

Verskillende klinkers word van mekaar onderskei deur die presiese vorm en volume
van die mond- en neusholte. Eersgenoemde word grootliks deur die posisie van die
tong en lippe bepaal. Die beperkings van die mondholte en die manier waarop die
tong gemanipuleer word beteken dat daar drie ekstreme posisies is wat tot
klinkerklanke kan lei. As die tongliggaam vorentoe en tot byna teen die
verhemelte gestoot word, word die [i] geproduseer. As die tongliggaam laer
geplaas word terwyl die agterkant van die tong na die verhemelte gestoot word,
word die [u] klank gevorm. Ten slotte, as die liggaam en die agterkant van die
tong beide weg van die verhemelte geplaas word en die gebied tussen die larinks
en die mond (die "farinks"), venou word, word die klank [ɑ] geproduseer.

'n Klinker word ook as lettergrepig beskou wat dit onderskei van oop maar nie
lettergrepige klanke wat as halfklinkers beskou word. Klinkers vorm in die
meeste tale (insluitende Afrikaans) die hart van elke lettergreep, meesal omring
deur een of meer medeklinkers. Anders gestel: klinkers is altyd sillabies, dit
wil sê dat hulle selfstandig (of voorsien van 'n sogenaamde aanvang en/of koda
van konsonantiese foneme) 'n lettergreep kan vorm. Sommige tale laat egter wel
lettergrepe sonder klinkers toe waar ander klanke dan die lettergreepkern vorm
soos die r in Serwies vrt [vr̩t] "tuin".

Die letters a, e, i, o, u en y word eweneens klinkers genoem, maar dié letters
se klank hang af van die letters wat dit omring. Om verwarring te voorkom sal
ons in die vervolg van hierdie artikel konsekwent 'klinker' noem waar ons die
klank bedoel. Die versameling klinkers in Afrikaans is sterk afhanklik van die
dialek. Wanneer ons praat van 'die' Afrikaanse klinkers, dan bedoel ons
gemakshalwe Standaardafrikaans se klinkers.

Diftonge is klinkers waar die vorm van die spraakkanaal tydens die uitspreek van
die klank aangepas word. Dit staan in teenstelling met suiwer klinkers met 'n
vaste spraakkanaalvorm en tong posisie.

Daniel Jones het die hoofklinkerstelsel ontwikkel om klinkers in terme van
gemene eienskappe te beskryf. Die eienskappe wat deur Jones geïdentifiseer is,
is hoogte (vertikale dimensie), backness (horisontal dimensie) en rondheid
(lipposisie). Hierdie parameters word in die skematiese IFA klinkerdiagram na
regs aangetoon. Daar is geter ook ander klinkerkenmerke soos die velum posisie
(nasaliteit), tipe vocal fold vibration (phonation), en tongwortel posisie.

Klinkerhoogte verwys na die vertikale posisie van die tong met betrekking tot óf
die verhemelte óf die opening van die kakebeen. In hoë klinkers, soos [i] en
[u], is die tong hoog in die mond geposisioneer terwyl die tong in lae klinkers,
soos [a] laag in die mond geleë is. In die Internasionale Fonetiese Alfabet
(IFA) word daar eerder van onderskeidelik van geslote klinkers (vir hoë
klinkers) en oop klinkers (vir lae klinkers) gepraat waar verwys word na die
relatiewe mate waartoe die kakebeen oop of geslote is. Klinkerhoogte is egter 'n
aksoestiese eienskap wat vandag nie in treme van tonghoogte of kakebeenoopheid
beskryf word nie maar volgens die relatiewe frekwensie van die eerste formant
(F1). Hoe hoër die F1-waarde, hoë laer (meer oop) die klinker; hoogte is dus
omgekeerd eweredig aan F1.

Ware middel klinkers kan nie in enige taal van geslote-middel klinkers of
oop-middel klinkers onderskei word nie en die letters [e ø ɤ o] word tipies vir
geslote-middel of oop-middel klinkers gebruik.

In Engels word tussen al ses klinkerhoogtes onderskei, maar die hoogtes is
interafhanklik met verskille in horisontale posisie en en baie daarvan is dele
van diftonge. Dit blyk dat sommige variëteite van Duits vyf kontrasterende
klinkerhoogtes het onafhanklik van lengte of enige ander parameters. Die Beierse
dialek van Amstetten het dertien lang klinkers met vir hoogtes wat onderskei
word (geslote, geslote-middel, middel, en naby-oop) almal onder die geronde en
ongeronde voor en ongeronde agterklinkers, plus 'n oop sentrale klinker: /i e ɛ̝
æ̝/, /y ø œ̝ ɶ̝/, /u o ɔ̝ ɒ̝/, /a/. Andersins is die aantal onderskeibare
klinkerhoogtes gewoonlik vier.

Die klinkerhoogte parameter blyk 'n primêre kenmerk van klinkers te wees
aangesien verskillende tale dit as konstrasterende kenmerk gebruik. Geen ander
parameter, soos agter-voor, rond-ongerond, word in alle tale waargeneem nie.
Sommige tale het vertikale klinkerstelsels waarin, ten minste op fonemiese vlak,
slegs hoogte gebruik word om tussen klinkers te onderskei.

'n Mens kan die Afrikaanse klinkers onderverdeel in vyf gedekte klinkers, sewe
vry klinkers, die sogehete toonlose /e/ (van se) en drie tweeklanke. Voorts kom
vier gedekte klinkers ook voor as neusklinker.

Daar is vyf gedekte klinkers: die /a/ van bal, die /e/ van bel, die /i/ van ril,
die /o/ van bol en die /u/ van bul. Die gedekte klinkers word ook kort klinkers
genoem, maar hierdie benaming kan verwarring veroorsaak omdat, byvoorbeeld, die
/e/ van bel en de /o/ van bol ook verleng voorkom in onder andere blêr en môre.
Met die benaming gedekte klinkers word bedoel dat hierdie klinkers gevolg
(gedek) word deur 'n medeklinker in dieselfde lettergreep. Die gedekte klinkers
kom immers vrywel slegs in geslote lettergrepe voor; d.w.s. in lettergrepe wat
eindig op 'n medeklinker: kar, bed, dik, bom, hul. In tussenwerpsels en
affekties gelaaide woorde soos nè, dè, hittetè en gô staan 'n gedekte klinker in
'n oop lettergreep, asook in werkwoorde soos lê en hê, en in klanknabootsende
woorde soos kwê.

Daar is sewe vrye klinkers: die /a:/ van raak, die /e:/ van reep, die /i/ van
riet, die /o:/ van rook, die /y:/ van nuut, die /ø:/ van reuk en die /u:/ van
roer. Die vrye klinkers word ook lang klinkers genoem, maar ook hierdie benaming
kan tot verwarring lei omdat die verskil in lengte met die gedekte klinkers
dikwels nie groot is nie en omdat die lang klinkers self nog verleng word voor
die /r/. Vergelyk raak en raar, boer en roer. Met die benaming vrye klinkers
word bedoeld dat hulle vryelik kan voorkom, d.w.s. dat hulle nie slegs in
geslote lettergrepe soos boer en neus voorkom nie, maar ook in oop lettergrepe
soos toe en na.

In Standaardafrikaans kom 9 enkelvoudige klinkers voor, waarvan 5 in
verskillende lengtes. Daarnaas is daar nog minstens 12 tweeklanke. Die lang
enkelvoudige klinkers kom voor in lettergrepe wat eindig op die letter R: beur
is lank, ruk is kort; boer is lank, hoek is kort. De enigste uitsondering op die
reël is die (lang) aa soos in raak.

Die dertiende klinker is die schwa, ook dowwe, toonlose of stom "e" genoem, soos
ons hulle hoor in die tweede lettergreep van baie. Die schwa is in Afrikaans ook
toonhebbend, waar 'n mens 'n geslote "i" het: dit, kil en sif.

Daar is drie suiwer tweeklanke: die /əi/ van geitjie of tyd, die /œy/ van luid
en die /œu/ van goud of trauma. By suiwer tweeklanke gaan dit nie om 'n
kombinasie nie, maar om 'n vermenging van klinkers. Die twee klinkers is nie
apart hoorbaar nie.

Nieu word net in op Nederlands gebaseerde topografiese name gevind:
Nieu-Bethesda, Nieu-Seeland, ens.

'n Ander manier om klinkers te rangskik, is deur te stel dat daar enkelvoudige
en saamgestelde klinkers bestaan. Enkelvoudige klinkers se klanke verander
gedurende die uitspraak nie en hulle kan dus ewegoed kort of lank uitgespreek
word; saamgestelde klinkers (tweeklanke) vorm gedurende die uitspraak een
klankverloop.

Die saamgestelde klinkers word meestal met twee of meer letters geskryf, maar
Nederlandse en Afrikaanse spelreëls het die gebruik van dubbel letters in oop
lettergrepe vereenvoudig tot een enkele letter. Die uitspraak van (byvoorbeeld)
die letter /o/ klink dus in die woord ton heeltemal anders as in die woord toon.
Die letter /e/ is veelsydig: in die woord lewensles is die uitspraak in elke
lettergreep anders, en daar is feitlik drie uitsprake moontlik:



https://af.wikipedia.org/wiki/Kleurlinge

Kleurlinge (Engels: Coloureds), ook Bruinmense of Bruine Afrikaners, is ’n term
wat verwys na 'n heterogene etniese groep van veral Suid-Afrika wat wit sowel as
swart voorouers het.

Hulle vorm die grootste deel van die Wes-Kaapse en Noord-Kaapse bevolking. Die
meeste is bruin Afrikaners en maak deel uit van die Afrikaanse taal- en
kultuurgemeenskap, terwyl ongeveer 10 persent Engels as moedertaal het, meesal
in die Oos-Kaap en KwaZulu-Natal.

Vanweë Suid-Afrika se geskiedenis van rassediskriminasie word die woord
Kleurlinge deur baie mense as neerhalend beskou. Die term bruin mense word
deesdae meesal gebruik. Baie bruin mense verkies ook om hulself "swart",
"Khoisan" of slegs "Suid-Afrikaners" te noem.

Bruin mense se voorouers is hoofsaaklik van Europa, Indonesië, Madagaskar,
Maleisië, Mosambiek, Mauritius, St. Helena en ander dele van Suider-Afrika.
Benewens die kenmerkende "Kaapse Kleurling"- en "Kaapse Maleier"-kultuur wat in
die Wes-Kaap ontwikkel het, kom bruin mense ook in ander dele van Suid-Afrika
voor. Genetiese studies dui daarop dat bruin mense die hoogste vlakke van
gemengde afkoms in die wêreld het. Tog is die vroulike bydrae tot die
rassegroep, soos gemeet tydens mitochondriese DNS-studies, meesal vanaf die
Khoisan.

In KwaZulu-Natal is die meeste bruin mense van Britse en Zoeloe-oorsprong,
terwyl dié in Zimbabwe ’n mengsel van Sjona- of Ndebele- en Britse of
Afrikaner-voorouers het. Die Griekwas, daarenteen, stam van die Khoisan en
Afrikaner-trekboere af.

Die Suid-Afrikaanse geskiedenis van rassesegregasie en etikettering het
teweeggebring dat regerings alle mense van gemengde herkoms saam gekategoriseer
het. Die Britse en die apartheidsregering het hulle as Kleurlinge
geklassifiseer. Daarby het ander etniese groepe hulle ook as 'n aparte groep
beskou.

Ook die Namas, Boesmans en Hottentotte is as Kleurlinge geklassifiseer omdat
hulle Afrikaanssprekend is en tot die San-familie behoort.

Verskeie tradisionele Suid-Afrikaanse geregte kan na die bruin mense
teruggespoor word. Bobotie, snoekgebaseerde geregte, koeksisters, bredies en
Maleise roti is stapelgeregte van sowel bruin as ander Suid-Afrikaners.



https://af.wikipedia.org/wiki/Jan_Christian_Smuts

Veldmaarskalk Jan Christian Smuts (Riebeek-Wes, 24 Mei 1870 – Doornkloof naby
Irene, distrik Pretoria, 11 September 1950) was 'n vooraanstaande
Suid-Afrikaanse en Statebond-staatsman, militêre leier en filosoof. Behalwe dat
hy verskeie kabinetsposte beklee het, het hy ook gedien as die eerste minister
van die Unie van Suid-Afrika van 1919 tot 1924 en van 1939 tot 1948.

Smuts was die tweede kind van Jacobus Abraham Smuts (16 April 1845 – 25 Augustus
1914), later lid van die Kaapse Wetgewende Vergadering vir Malmesbury, en
Catharina Petronella (Philippina) Gerhardina de Vries (Mei 1845 – 13 Februarie
1902), 'n suster van ds. Boudewyn Homburg de Vries, destyds predikant van die NG
kerk op Riebeek-Wes. Die stamvader van die Smuts-familie, Michiel Cornelis
Smuts, het omstreeks 1692 na Suid-Afrika gekom uit Middelburg in Zeeland en
vanaf 1786 het sy nasate in die Swartland geboer. Smuts se doopname kom van
voorvader aan moederskant, Johann Christian Davel, 'n Duitser uit Bautzen, wat
in 1734 na die Kaap gekom het, deur sy oupa Jan Christiaan de Vries, wat
doopgetuie was en na wie Smuts vernoem is.

In 1876 het J.A. Smuts die plaas Klipfontein naby Riebeek-Wes bekom. Jan
Christian is op die boonste gedeelte (Bovenplaats) van die plaas Ongegund
gebore, maar in 1876 trek sy vader na Klipfontein, dertien myl noordwes van
Riebeek-Wes. Op Klipfontein het Jan Christiaan 'n gelukkige kindertyd saam met
drie broers en twee susters deurgebring. By sy ma het hy geleer lees en skryf in
Engels, maar met die dood van sy oudste broer in 1882 is hy as 12-jarige as
loseerder na die dorpskool van T.C. Stoffberg, wat later 'n senator in opposisie
tot Smuts se Suid-Afrikaanse Party geword het, gestuur. Tot op daardie tydstip
is nog net sy ouer broer, Michiel, wat bestem was om predikant te word, skool
toe gestuur. In 1887 matrikuleer hy met onderskeiding aan die Victoria-kollege
op Stellenbosch. In 1891 behaal hy in albei rigtings 'n eerste in die
gekombineerde letterkunde- en wetenskapgraadeksamen van die Universiteit van die
Kaap die Goeie Hoop en wen hy die Ebden-beurs. Sy jare op Stellenbosch het 'n
belangrike rol in sy lewe gespeel. Daar het hy die politieke filosofie van Onze
Jan Hofmeyr, leier van die Afrikanerbond aangegryp. Daar het hy ook sy
toekomstige vrou, Sybella Margaretha (Issie) Krige, dogter van Jacob Daniël
Krige, vooraanstaande plaaslike boer, ontmoet. Ook op Stellenbosch het hy as
assistent van prof. Rudolf Marloth sy lewenslange belangstelling in die botanie
aangekweek. Ander intellektuele belangstellings destyds was Engelse en Duitse
digkuns en Grieks. Hy was ook aktief in die kollege se debatsvereniging en sy
vrywilligersvereniging en as Sondagskoolonderwyser, waar dr. D.F. Malan, in 1948
sy opvolger as eerste minister, een van sy leerlinge was.

In Oktober 1891 gaan Smuts na Engeland om in die regte te studeer aan Christ's
College, Cambridge. Soos tevore het sy hoë intelligensie en metodiese gewoontes
hom hier die eerste plek in alle interkollegiale eksamens in die regte besorg en
hom in 1894 die ongekende onderskeiding gegee om eerste te staan in albei dele
van die tripos in die regte – 'n prestasie wat tot op daardie tydstip aan die
universiteit ongeëwenaard was. Hy het die sosiale lewe en sportbedrywighede van
sy kollege vermy, waarvoor hy nóg die geld nóg die aanvoeling gehad het, maar 'n
vrugbare vriendskap aangeknoop met H.J. Wolstenholme, wat sy toenemende
belangstelling in die filosofie aangewakker het. Die inkomste uit sy studiebeurs
moet deels aangevul word deur 'n lening van prof. J.I. Marais van die
Kweekskool, wat hom ook op Stellenbosch gehelp het. Tydens 'n besoek aan
Duitsland na die eksamens bestudeer hy die filosofie en die Duitse letterkunde.
In Oktober 1894 is hy toegelaat tot die Middle Temple en daar was hy drie maande
later die enigste kandidaat wat die uitdagende honneurseksamen van die Inns of
Court kon slaag. Hy is die enigste suksesvolle kandidaat en wen twee geldpryse.
Hy kon egter nie daarin slaag om 'n uitgewer vir sy filosofiese werk te kry wat
aan Cambridge begin het nie en wat getiteld was Walt Whitman: a study in the
evolution of personality.

Met sy terugkeer na Suid-Afrika in 1895 het Smuts in Kaapstad as advokaat begin
praktiseer en op openbare platforms en in die pers die politieke vennootskap
tussen Cecil John Rhodes en Onze Jan Hofmeyr ondersteun. Ná die mislukte
Jameson-inval word hy egter 'n Afrikanernasionalis en republikein. Hy verkondig
sy nuwe oortuiging in 'n reeks hoofartikels in Ons Land en die South African
Telegraph. Hy lewer sy eerste politieke toespraak van belang op 29 Oktober 1895
in Kimberley. Hy omlyn die twee fundamentele vraagstukke van die wit mense in
Suid-Afrika. Die Cape Times beskryf sy toespraak as 'n soort repliek in antwoord
op 'n lesing deur Samuel Cronwright-Schreiner, eggenoot van Olive Schreiner.

Smuts het die uitnodiging van die De Beers-debatsvereniging op aanrade van
Hofmeyr aangeneem. Die Cape Times het onder meer as volg berig oor die
toespraak: "Hy het gesê die twee oorheersende, oorwegende vraagstukke is: die
eenwording van die twee blanke rasse in 'n gelyksoortige nasionaliteit, en die
verhouding van die blanke tot die gekleurde rasse. Sommige was die mening
toegedaan dat die eenwording van die blanke bewerkstellig kon word deur die
onbelemmerde invloede van geld, spoorweë en handel. Hoewel hy die samesnoerende
krag van hierdie middele ruimskoots erken, tog skyn dit vir dat so 'n bloot
materialistiese vereniging nooit bestand wou wees teen die morele spanning
waaraan dit in hierdie land onderworpe sou wees nie. Die neiging was reeds dat
geld en handel en spoorweë eerder die Republiek en die Kolonie van mekaar
vervreem het.

"Mnr. Smuts het met die woord gesluit: 'Laat ons negrofiliste, optimiste en
welmenende onrusstokers trotseer; laat ons skouer aan die wiel sit en sien of
dit nie moontlik is – heeleerste deur oortuiging, desnoods deur sagte dwang – om
die naturel af te rig tot iets wat ons beskawing en sy menslikheid waardig is
nie. 'n Blindelingse en magtelose beroep op grondbeginsels is nie wat ons in
Suid-Afrika nodig het nie. Alleen staatsmansbeleid, tug, organisasie kan die
groot vraagstukke van ras en eenwording oplos . . . Net soos Asië die tuiste was
van godsdienstige despotisme en Europa dié van feudale monargie, net soos die
Nuwe Wêreld die tuiste is van volksdemokrasie, so is die bestemming van die
Nuwer Wêreld – as ek die benaming mag besig – 'n groot rasse-aristokrasie. Die
groot opbouende, konserwatiewe beleid vervat in die Bond-Rhodes-verbond het ten
doel die aanwakkering van dié kragte wat die vooruitgang bevorder, en die
verlening van regte slegs namate pligte geleer word. Dié beleid het reeds tot
uiting gekom in verskeie wette, wat, instede van aanduidings te wees van
agteruitgang in ons politiek, die begin is van 'n opbouende beleid, vatbaar vir
ontwikkeling en verbetering deur geslagte van staatsmanne in die toekoms.'"

Die Zuid-Afrikaansche Republiek het sy geestelike tuiste geword en saam met sy
bruid, Issie Krige, gaan vestig hy hom in Johannesburg in 1897, waar hulle
lidmate word van die NG gemeente Johannesburg-Oos. 'n Jaar later laat vaar hy sy
belowende loopbaan in die regte om toe te tree tot die Transvaalse staatsdiens
as staatprokureur, wat in wese minister van justisie was, op die ouderdom van 28
jaar. Sy ampstermyn was merkwaardig vir sy streng optrede teen onwettige
goudhandel, vir sy streng toepassing van die drankwet en vir die hervorming van
'n korrupte speurdiens. As regsraadgewer van die uitvoerende raad het hy 'n
groot aandeel gehad in die vooroorlogse onderhandelinge met die Britse regering.
Smuts was uit die staanspoor vasberade dat die Republiek se onafhanklikheid
gehandhaaf moes word en het geglo die Britse regering was oorgehaal om dit te
beëindig, selfs al moes hulle oorlog voer. Nietemin raai hy sy regering aan om
sekere toegewings te maak, veral wat die vraagstuk van stemreg vir uitlanders
betref het, sodat Brittanje nie 'n verskoning sou hê om oorlog te verklaar nie.
Toe Brittanje die Republiek se laaste aanbod verwerp, het Smuts die uitvoerende
raad van akute en verbeeldingryke raad bedien ten opsigte van militêre en
politieke strategie in die naderende oorlog en ook A century of wrong (deur sy
vrou in Nederlands vertaal as Eene eeuw van onrecht) geskryf – 'n uitstekende
anti-Britse traktaat in Engels op gesag van die staatsekretaris F.W. Reitz,
sonder dat die skrywer se naam vermeld is.

Smuts is aanvanklik nie toegelaat om hom by die Boeremagte in Natal in die
Tweede Vryheidsoorlog aan te sluit nie en toe sy regering ooswaarts na
Middelburg uitwyk op 29 Mei 1900 (vyf dae ná sy dertigste verjaardag), is hy as
hul verteenwoordiger in die hoofstad agtergelaat. Voor Pretoria voor die vyand
geswig het, kon hy die staatsfondse wat nog in die bank was (sowat £500 000 in
goud en munte) verwyder en na Middelburg versend. Hy sluit hom hierna aan by
genl. Louis Botha en was teenwoordig tydens die Slag van Donkerhoek en tydens
die samesprekings wat gelei het tot die tweede of guerrilla-fase van die oorlog.
In Julie 1900 is genl. Koos de la Rey, met Smuts as assitent, volle militêre en
burgerlike mag in die Wes-Transvaal gegee nadat die Republikeinse regering so te
sê beheer oor dié streek verloor het. Tesame het De la Rey en Smuts vars
kommando's op die been gebring, die vyandelike magte in 'n reeks veldslae in die
Magaliesbergreeks aangedurf en die regeringsmagte uitgeoefen. Onder leiding van
De la Rey het Smuts 'n bekwame generaal geword met sy vernaamste operasionele
gebied die Gatsrand, suid van Johannesburg.

In Mei 1901 is hy na Middelburg, Transvaal, ontbied waar daar besluit is om met
pres. Kruger en sy raadgewers in Europa te kommunikeer oor die wenslikheid van
voortgesette oorlogvoering. Smuts moes die boodskap opstel en die antwoord
ontvang. Hy het dit aan albei leiers van die Republieke (Transvaal en die
Oranje-Vrystaat berig op Waterval naby Standerton, waar besluit is om Kruger se
raad aan te neem en aan te hou veg. Smuts keer terug na die Gatsrand en vertrek
van daar af op 1 Augustus met sowat 340 Transvalers na die Kaapkolonie. Dit was
'n plan wat die Vrystaters nie kon deurvoer nie, maar die Transvalers het
besluit om dit nog 'n maal te probeer.

Op hulle tog deur die vyandige linies in die Vrystaat het Smuts met genl. P.H.
Kritzinger ontmoet wat hom versterk het met sowat honderd manskappe. In die nag
van 3 September kom hulle die distrik Herschel binne. Teen die einde van daardie
November bereik Smuts-hulle Vanrhynsdorp in die Noordwes-Kaap. Die algemene
rigting van sy opmars was suid na Port Elizabeth, daarna wes na die Langkloof,
toe noordwaarts en onderweg het hy deur talle Kaaplandse distrikte gereis. Sy
verliese was gering al het hy dikwels Britse troepe teëgekom.

Honderde koloniste het hulle langs die pad by Smuts se ekspedisie aangesluit en
hulle kon hulself bewapen, van perde voorsien en voed uit voorraad waarop hulle
beslag gelê het. Teen die einde van die jaar was Smuts die bevelvoerder van meer
as tweeduisend manne, want Kitchener se manskappe het weswaarts beweeg nadat hy
gevange geneem is. Smuts het sy aansienlike mag geherorganiseer met die doelwit
om 'n basis in die Noordweste op te rig vir toekomstige aanvalle op die
kusgebiede. Hy het ook stappe gedoen om die suidelike grens van Duits-Suidwes te
beveilig, want deur dié gebied kon hy met die leiers in Europa kommunikeer.
Talle van sy boodskappe en propaganda-verslae het hulle op dié wyse bereik.

Teen die einde van April 1902 is Smuts na Vereeniging ontbied vir 'n ontmoeting
met die Boereleiers. Hy was nie 'n afgevaardigde nie, maar wel regsadviseur van
die Transvaalse regering. Hy het die vernaamste resolusies opgestel en die
Republikeinse saak gestel tydens samesprekings met Kitchener en Milner. Hoewel
Smuts, toe hy met enige mate van sterkte in die Noordweste van die Kaapkolonie
gevestig was, gedink het die Boere sou kon voortveg in die Kolonie, het hy dié
hoop laat vaar toe hy bewus word van die algehele toestand waarin hulle verkeer
het. Op Vereeniging het hy gesê die enigste gevolg van 'n voortsetting van die
stryd sou die algehele verwoesting van die Afrikanervolk wees.

Jacobus Wilhelmus SauerNadat die vrede gesluit is, het Smuts sy praktyk hervat,
maar nou in Pretoria. Hy was uiters gefrustreerd en het die politiek vermy.
Pleks daarvan het hy begin skryf aan sy onvoltooide herinneringe aan die
Boereoorlog. Voorts het hy alles in sy vermoë gedoen om amnestie vir die Kaapse
rebelle te verseker en om te help met die heropbou van sy volk. Maar toe die
Transvalers begin opstaan teen Milner se beleid van die verengelsing van
Hollandse skole en die invoer van Chinese arbeiders, het Smuts weereens by die
politieke stryd betrokke geraak. Hy en Botha was die mees aktiewe leiers van Het
Volk, die politieke party wat in Januarie 1905 gestig is en Afrikanerbelange
verteenwoordig het. Met die vooruitsig van 'n Liberale oorwinning in Brittanje
aan die einde van daardie jaar, vertrek Smuts op 'n privaat sending na Engeland
om steun te werd vir selfregering vir die Transvaal en die Oranjerivier-kolonie.
Hy kry die versekering wat hy verlang het en keer terug met die politieke geloof
van sy jeug en van Onze Jan Hofmeyr. Nou begin hy uitsien na Uniewording in
Suid-Afrika, 'n toekomstige selfregerende Dominium in die Britse Ryk.

In Februarie 1907 word Smuts, in die Transvaalse kabinet van Botha, koloniale
sekretaris en minister van onderwys. In dié amp kry hy die eerste keer te doen
met Mahatma Gandhi oor die beheer van Indiër-immigrasie. Toe sy in gebreke bly
om Engels en Hollands gelyk te stel in sy Onderwyswet, stel hy hom bloot aan
kritiek van die Afrikaners wat gekant was teen sy konsiliasiebeleid. Maar sy
ywer is op daardie tydstip hoofsaaklik toegespits op die daarstelling van die
Unie bestaande uit die vier Britse kolonies van Suid-Afrika. Smuts, John X.
Merriman en pres. M.T. Steyn besluit om die vergadering van die
doeanekonferensie in Pretoria in Mei 1908 te gebruik om die groter vraagstuk van
Uniewording aan te raak en 'n Nasionale Konvensie byeen te bring.

Smuts was die hoofargitek van die Grondwet van die Unie van Suid-Afrika, die
Suid-Afrika-wet. Voor die konvensie vergader het, is sy konsepgrondwet onder die
afgevaardigdes versprei. Omstrede beleidspunte soos die relatiewe mag van die
sentrale en provinsiale regerings en die naturellestemreg is, grotendeels op
Smuts se aanbeveling, reeds wyd bespreek. Sy eie standpunt, naamlik dat die
stemregwette van die vier kolonies onveranderd moes bly en dat die
Suid-Afrika-wet buigsaam en unitêr moes wees, is uiteindelik deur die Konvensie
aanvaar.

In die eerste Unie-kabinet het Smuts drie portefeuljes beklee: binnelandse sake,
myne en verdediging, maar in 1912 net twee: finansies en verdediging. Sy
Verdedigingswet No. 13 van 1912 was blywende wetgewing. Omdat dit nie in 1913
ingevoer is nie, kon Botha en Smuts nie die staking aan die Witwatersrand
doeltreffend die hoof bied nie, maar in 1914 het die Unie-magte gou 'n algemene
staking geknak. Smuts het uit eie beweging nege van die staking se voorbokke
gedeporteer sonder verhoor. Dit het by baie mense die indruk gelaat dat hy 'n
diktator was wat genadeloos opgetree het en hom aan die kant van die mynbase in
die Kamer van Mynbou geskaar het.

Die uitbreek van die Eerste Wêreldoorlog het Afrikanernasionalisme verder laat
ontwaak nadat dit reeds op die voorgrond getree het met die stigting van genl.
J.B.M. Hertzog se Nasionale Party in 1914 toe genl. Botha hom weggelaat het uit
sy tweede kabinet. Die Parlement het die regering ondersteun in sy besluit om
Duits-Suidwes-Afrika te annekseer. Dis Nasionaliste het die optrede teengestaan
en neutraliteit geëis. Die gevolg was die gewapende opstand, die sogenaamde
1914-Rebellie, wat geduur het van Oktober 1914 tot Januarie 1915. Botha en Smuts
het die nasionalistiese emosies wat die opstand gaande gemaak het, erg
onderskat. Veral Smuts het die gramskap van baie Afrikaners op die hals gehaal
omdat dit hy was wat teen 'n begenadiging vir Jopie Fourie, die enigste rebel
wat tereggestel is, besluit het.

Ná 'n kort veldtog beset Smuts in April 1915 die suidelike gedeelte van Suidwes
terwyl Botha in die Noorde opgetree het. In Februarie 1916, op versoek van die
Britse regering, neem Smuts die bevel oor in Duits-Oos-Afrika met die rang van
luitenant-generaal in die Britse leër. In 'n taai veldtog dwing hy die Duitsers
om hul posisie naby Kilimandjaro te verlaat en dryf hy hulle suidwaarts. Teen
September het hy die Noorde beset en maak hy reg om suid te beweeg toe Botha hom
Londen toe stuur om Suid-Afrika op die Imperiale Oorlogskonferensie te
verteenwoordig. Hier staan hy met welslae pogings teen om die Dominiums opnuut
met Brittanje te federeer en verkry hy 'n hernieude versekering van hulle
selfstandigheid.

In 'n daaropvolgende toespraak aan lede van die Parlement het hy die eerste keer
met die gedagte van 'n Britse Statebond van vry en gelyke nasiestate vorendag
gekom. Hy besoek die Westelike front en skryf 'n verslag oor die militêre
toestand daar vir die Britse kabinet. David Lloyd George spoor hom aan om die
militêre bevel oor te neem in Egipte en Palestina. Hy wys dit van die hand, maar
onder aansporing van Botha aanvaar hy lidmaatskap van die Britse oorlogskabinet
in Junie 1917. Hy sou egter nie sy amp bevestig deur te probeer om tot die
Britse Laerhuis verkies te word nie, want hy verkies om sy setel in die
Unie-Parlement te behou.

Smuts se verstandelike vermoëns en sy reuse-werksywer wend hy tot die uiterste
toe aan tydens sy agtien maande in die Britse kabinet. As lid van die
Oorlogsbeleidskomitee het hy talle belangrike memoranda geskryf. Hy staan aan
die hoof van die komitee wat die Koninklike Lugmag tot stand gebring het. Hy
tree tussenbeide tydens 'n steenkoolstaking in Wallis, bespreek vredesvoorstelle
met die Oostenrykse verteenwoordiger in Switserland, bring 'n tweede besoek aan
Frankryk en onderneem 'n militêre sending na Egipte en Palestina. Tydens 'n
reeks openbare toesprake maak hy dit duidelik dat die Geallieerdes nie 'n
verpletterende oorwinning moet nastreef nie, maar die aanvaarding van wesenlike
dog beperkte vredesvoorwaardes. Ná die beëindiging van vyandighede lê hy aan die
Oorlogskabinet 'n gedetailleerde plan voor vir die daarstelling van 'n
wêreldliggaam om die vrede te bewaar. Die voorstelle is in 1918 gepubliseer as
The League of Nations, a practical suggestion en was die grondslag van die
onderneming waaroor later tydens die Paryse vredeskonferensie ooreengestem is.

Die dominiums is op die konferensie verteenwoordig as soewereine state. Dit was
erkenning wat Smuts saam met Botha aangevoer het as afgevaardigdes van die Unie.
In April 1919 vertrek Smuts op 'n sending na Hongarye om vraagstukke oor
grenslyne met die Kommunistiese regering van Bela Kun te bespreek. Soos tydens
die Verdrag van Versailles het Smuts die standpunt ingeneem dat 'n standvastige
Duitsland deurslaggewende was vir vrede in Europa en rig hy herhaalde pleidooie
tot David Lloyd George en president Woodrow Wilson van die Verenigde State van
Amerika om minder streng maatreëls toe te pas. Hy onderteken nietemin die
verdrag en verduidelik sy posisie in 'n openbare stelling aan die pers. Hy keer
op 4 Augustus na Suid-Afrika terug ná hy met eerbewyse oorlaai is en word voor
die einde van daardie maand, ná Botha se dood, eerste minister van die Unie van
Suid-Afrika.

Smuts se eerste twee verkiesings (1920 en, toe hy nie 'n volstrekte meerderheid
kon kry nie, 1921) as premier is betwis oor die vraagstuk van Suid-Afrika se
uiteindelike afskeiding van die Britse Ryk. Smuts het geglo dit was grondwetlik
ontoelaatbaar en polities rampspoedig. Maar sy regering kon nie staande bly
sonder die steun van die Britsgesinde Unionisteparty nie. Die Suid-Afrikaanse
Party tree as die grootste uit die verkiesingstryd van 1920, maar behaal nie 'n
volstrekte meerderheid nie. Smuts soek toenadering tot die Unioniste met wie die
S.A.P. in 1921 saamsmelt.

Tydens die daaropvolgende verkiesing verkry die vergrote S.A.P. 'n werkbare
meerderheid bo die Nasionale Party en die Arbeidersparty, wat die regering drie
jaar later sou verslaan en nege jaar van die Pakt-regering sou inlui. Smuts wou
graag klarigheid en 'n regsomskrywing kry oor die onafhanklike status van die
dominiums en het gehoop sou gebeur tydens die Rykskonferensie in Londen in Junie
1921. Hiervoor berei hy 'n meesterlike memorandum voor wat in wese 'n bloudruk
was vir die latere Balfour-verklaring en die Statuut van Westminster. Die ander
dominiums (Kanada, Australië en Nieu-Seeland) was egter nie gereed vir dié
verwikkelinge nie en Smuts bly in gebreke om die vraagstuk tydens die
konferensie te laat bespreek. Terwyl hy in Engeland was, het hy, op versoek van
albei partye, 'n groot rol gespeel in die bereiking van 'n ooreenkoms tussen die
Britse regering en die Ierse Nasionaliste.

Smuts se eerste premierskap is gekenmerk deur een groot en twee kleiner
krisisse. Die gety het egter gou teen Smuts en sy regering gedraai. Op 24 Mei
1921 (Smuts se 51ste verjaardag) het 'n ernstige botsing by Bulhoek, 40 km van
Queenstown, in die Oos-Kaap gebeur toe Enoch Mgijima en sy volgelinge, wat as
die Israeliete bekend gestaan het, hulle onwettig hier as plakkers gevestig het.
Mgijima het gesê dit is om die einde van die wêreld af te wag, maar die regering
het verskeie kere vergeefs probeer om hulle versoenend te oorreed om weg te
trek.

Uiteindelik is sowat 800 swaar bewapende manskappe onder bevel van die
kommissaris van polisie na Bulhoek gestuur. Sowat 500 Israeliete het die polisie
met assegaaie en tuisgemaakte wapens bestorm. Ná 'n verwoede geveg van 20 minute
was 183 Israeliete dood of noodlottig gewond. Honderd is minder ernstig beseer
en 150 is in hegtenis geneem. Die gebruik van geweld teen die Israeliete kon
makliker geregverdig word as dié wat gebruik is in 'n veldtog 'n jaar of wat
later in die teenswoordige Namibië.

In Junie 1922 is die Smuts-regering weereens sterk veroordeel vir sy aandeel in
die veldtog teen die Bondelswartstam ('n Khoistam) in Suidwes-Afrika, wat die
wet oortree het, toe net twee regeringstroepe vergeleke met 115 lede van die
stam dood is. Vroue en kinders is ook doodgemaak of gewond in bomaanvalle. Die
optrede was buitengewoon fel en het Smuts se teenstanders die kans gebied om hom
te beskuldig van 'n genadelose bloedvergieting. Genl. J.B.M. Hertzog het die
regering se gebrek aan 'n duidelike beleid ten opsigte van die naturelle die
skuld vir die onrus gegee. Midde-in die onrus in swart geledere het Randse
Opstand in 1922 die regering se beeld verder geskaad toe hy daarvan beskuldig is
dat hy die nywerheidsopstand ook met onnodige kragdadigheid maar uiteindelik
ondoeltreffend behartig het.

Smuts het geglo die opstand was 'n Kommunisties-geïnspireerde revolusie wat dit
ten doel gehad het om die regering omver te werp. Daar was swaar verliese aan
sowel die stakers- as regeringskant. Dit het gelei tot 'n samewerkingsooreenkoms
in 1923 tussen die Nasionale Party en kol. F.H.P. Cresswell se Arbeidersparty
ingevolge waarvan die partye nie mekaar se kandidate in 'n algemene verkiesing
sou teenstaan nie, maar eerder die S.A.P. sou beveg. In 1922 het die Rhodesiërs
boonop in 'n volkstemming besluit om nie by die Unie aan te sluit nie, 'n strewe
wat Smuts baie na aan die hart gelê het. Smuts besluit in April 1924 om die pakt
tussen die Nasionaliste en Arbeiders by die stembus uit te daag.

Die S.A.P. verloor die 1924-verkiesing en boonop verslaan die Nasionale Party
vir Smuts in Pretoria-Wes, waarna hy Unie-Volksraadslid vir die toe nog veilige
S.A.P.-kiesafdeling Standerton word. Vier en twintig jare later, toe Smuts se
Verenigde Party ook die verkiesing teen die Nasionale Party verloor het, is hy
weereens in sy eie kiesafdeling verslaan en het die suksesvolle V.P.-kandidaat
in Pretoria-Oos sy setel vir Smuts aangebied. Die gewese eerste minister word
leier van die Amptelike Opposisie en genl. Hertzog die eerste minister.

Ná twee dekades van onvermoeide politieke optrede kry Smuts nou meer tyd vir sy
ander belangstellings soos botanie, paleontologie en filosofie. Hy word 'n
Suid-Afrikaanse kenner op die gebied van grasse, lewer belangrike toesprake voor
geleerde verenigings, veral as voorsitter van die Britse Vereniging vir die
Bevordering van die Wetenskap (1931), en word verkies as Fellow van die Royal
Society. In 1926 publiseer hy sy baanbrekerswerk Holism and evolution, die
uiteensetting van 'n filosofiese gedagte wat by hom ontstaan het toe hy nog
student was en wat hy verken het in Walt Whitman en sy ongepubliseerde Ideas of
the whole van 1912. In die dertigerjare het 'n verdere, meer uitgebreide
verklaring daarvan begin, maar dis nooit voltooi nie. Vir Smuts was heelheid,
wat hy beskryf het as holisme, die sleutelfaktor van die heelal. Heles, wat uit
hul sentrum en omliggende veld bestaan het, het volgens hom die inherente mag
van selfontwikkeling gehad, van selfvervolmaking wat ontstaan het tydens 'n
holistiese, evolusionêre proses – die vooruitgang van toenemend komplekse heles
vanaf die onorganiese, deur die organiese tot by die verstand en menslike
persoonlikheid. Smuts was nie 'n ateïs nie, want hy het in God geglo, maar hy
was 'n onortodokse Christen. Hy het egter lewenslank die evangelies en die aard
van Christus bestudeer en daarin begrip gesoek vir die verhouding van Skepper en
skepsel.

As leier van die opposisie het Smuts hom daarvoor beywer om die standpunte van
die Engelssprekende deel van die bevolking te laat hoor, veral in die stryd om
die ontwerp van die nasionale vlag. Só vel was sy kritiek teen Hertzog se
wetsontwerp op naturelle verteenwoordiging dat dit nie die vereiste
tweederdemeerderheid tydens 'n gesamentlike sitting van die Unie-Volksraad en
Senaat kon kry, soos deur die Suid-Afrika-wet vereis, nie. Nietemin was Smuts,
net soos Hertzog, destyds 'n segregasionis ('n aanhanger van segregasie) wat
geglo het wittes en swartes moet polities, territoriaal en maatskaplik
afsonderlik gehou word – 'n standpunt wat waarop hy uitgewei het tydens 'n
Rhodes-lesing in Engeland in 1929. In dié tyd het hy ook 'n lesingsreis na die
V.S.A. onderneem om steun te werf vir die Volkebond en die brose bande van die
Britse Ryk te verstewig. Smuts was deurentyd diep besorg oor wêreldvrede en
-orde en vir hom het dit grotendeels afgehang van die mag en doeltreffendheid
van die Statebond en die Volkebond, wat hy gehelp geskep het.

Die Verenigde Party is op 5 Desember 1934 gestig uit 'n koalisie tussen genls.
Hertzog en Smuts. Die ontstaan van die party het neergekom op die samekoms van
twee partye, die Suid-Afrikaanse Party en die Nasionale Party, in buitengewone
omstandighede, wat belangrike gevolge vir die party se lot in latere jare sou
inhou en sy bestaansrede sou bedreig. Die samewerking het gevolg op die ernstige
ekonomiese krisis in die land na aanleiding van die Groot Depressie van 1929 tot
1933, die krisis rakende die Goudstandaard, propaganda deur adv. Tielman Roos en
die "nasionale regering". Die optrede van albei partye destyds moet gesien word
teen die agtergrond van die 1933-verkiesing. Smuts het probleme ervaar met die
Natalse federaliste en die spanning in sy party tussen die oorheersende
konserwatiewe element en die liberale vleuel onder leiding van Jannie Hofmeyr.
Andersyds het die Pakt-regering die verkiesing ook onseker tegemoetgegaan omdat
dit verswak is deur die Goudstandaardkrisis en die verdeeldheid in die
Arbeidersparty. In die N.P. self was daar spanning weens die radikale
republikeinse vleuel van dr. D.F. Malan.

Vir genl. Hertzog was die swaarste oorweging dat hy 'n sterk regering wou hê
sodat hy sy naturelle-beleid kon deurvoer. Hy het getwyfel of hy die verkiesing
oortuigend kon wen en hy was bevrees dat, indien hy Smuts se aanbod om
samewerking van die hand wys en Smuts met behulp van Roos en die Natal Home
Rulers aan bewind sou kom, dit onder meer daartoe sou lei dat die posisie van
Afrikaans in Natal verswak sou word. Hy het ook geglo dat, met Suid-Afrika se
grondwetlike status verseker, die oorblywende verskille tussen die twee grootste
partye onbelangrik geword het.

Al was daar besware van albei partye se uiterste geledere, het die partye 'n
koalisie met die oog op die verkiesing gevorm met die volgende beginsels as
grondslag: erkenning van die grondwetlike onafhanklikheid van die Unie ingevolge
die Statuut van Westminster; die nasionale vlag as simbool van eenheid;
gelykberegtiging vir die twee amptelike tale in die praktyk; voortsetting van
die beleid van die beskerming van blanke arbeid; en dat die naturellevraagstuk
aangepak sou word op die grondslag van die beskerming van die blanke beskawing
en afsonderlike politieke ontwikkeling van die rasse. Die stigting van die party
was die gevolg van 'n kompromis, ingevolge waarvan die ondersteuners van die
voormalige Suid-Afrikaanse Party 'n toegewing aan die ondersteuners van die
voormalige Nasionale Party gemaak het dat hulle hul voorspraak vir 'n republiek
kon volhou. Die twee partye het in Februarie 1933 'n ooreenkoms beklink
waarvolgens hulle in 'n koalisie sou saamwerk. 'n Nuwe kabinet is saamgestel
waarin elke party ses verteenwoordigers sou hê. Hertzog het eerste minister
gebly en Smuts het adjunk-premier en minister van justisie geword.

Dr. D.F. Malan, leier van die Kaaplandse Nasionale Party, het nie die
samewerking openlik teengestaan nie en in die verkiesing van 17 Mei 1933 het hy
sy ou setel, Calvinia, as koalisie-kandidaat behou. Hy was egter nie bereid om
'n pos in die nuwe kabinet te aanvaar nie. Tydens die verkiesing het die
koalisie-kandidate 138 setels uit 150 verower. Hiervan was 75 Nasionaliste, 61
Sappe en twee Cresswell-Arbeiders. Die opposisie het slegs ses lede getel: twee
opponerende Arbeiders, twee aanhangers van Roos se Sentrale Party en twee
Natalse Home Rulers. Byna twee jaar lank het die twee hoofpartye in een kabinet
saamgewerk, hoewel elkeen sy eie identiteit behou het en hul parlementêre
verteenwoordigers afsonderlik gekoukus het. Tydens dié tydperk van samewerking
is die Statuswet tydens die 1934-parlementsitting aanvaar in opvolg op die
Statuut van Westminster en het dit in plaaslike wetgewing die volle
onafhanklikheid van die Unie bevestig.

'n Gesamentlike kongres van die twee partye in Bloemfontein op 5 Desember 1934
het besluit op hul samesmelting in 'n enkele party en so het die Verenigde
Suid-Afrikaanse Nasionale Party, kortom die Verenigde Party, tot stand gekom. Sy
beleid het die beginsels soos deur die koalisie aanvaar omvat en ook sekere
verdere doelwitte daaraan toegevoeg: die verwesenliking van die nasionale
aspirasies van die volk van die Unie van Suid-Afrika, met die leuse Suid-Afrika
Eerste en die verwesenliking van volle nasionale eenheid in die gees van
toewyding aan Suid-Afrika en van wedersydse verdraagsaamheid en vertroue. Op
grondwetlike gebied het die party hom ten gunste van die handhawing van
bestaande bande met die Britse Ryk en die state wat daaraan behoort, verklaar.
Dit was onderworpe aan die Unie se status en die vermyding van enige eksterne
verpligtinge wat strydig sou wees met landsbelange. Terselfdertyd is niemand die
reg ontneem om veranderinge aan die regeringsvorm voor te staan nie.

Van die Nasionale Party, wat op 'n federale grondslag georganiseer was, het net
drie van die vier provinsies die samesmelting aanvaar. Hoewel die party dus
magtige ondersteuning geniet het, van sowel die Engelse as Afrikaanse
gemeenskappe, het dit byna dadelik 'n terugslag en verlies aan steun ervaar toe
dr. Daniël François Malan, hoewel hy onder as deel van die koalisie in die
verkiesing 'n setel gewen het, geweier het om die nuwe party te steun en die
Gesuiwerde Nasionale Party gestig het toe die Kaaplandse party, onder sy
leiding, bly voortbestaan het onder sy ou naam. Individuele Nasionaliste in al
die provinsies het by een van die twee partye aangesluit ingevolge elkeen se
oortuiging. Hertzog het eerste minister gebly en Smuts was steeds die
adjunkpremier. Malan en sy 19 volgelinge het die Amptelike Opposisie gevorm.
Sommige veral Britsgesinde lede van die ou Suid-Afrikaanse Party, wat onwillig
was om saam te werk met eertydse Nasionaliste, het die Dominiumparty onder
leiding van kol. Charles Stallard gevorm. Saam met ses goedgesinde onafhanklikes
kon die Hertzog-Smuts-regering dus staatmaak op 125 Unie-Volksraadslede se
steun.

Een van die nuwe regering se belangrikste besluite was om sir Patrick Duncan as
goewerneur-generaal aan te wys. Dit was die eerste keer dat 'n Suid-Afrikaner in
die land se hoogste amp aangestel is en het 'n voorbeeld gestel wat van toe af
tot en met Republiekwording in 1961 altyd nagevolg is. Die stem van Suid-Afrika
is die eerste keer amptelik gespeel, saam met God save the King, tydens die
opening van die parlement in 1938. Tydens militêre parades in dieselfde jaar op
Uniedag (31 Mei) het die inheemse lied ook die Britse volkslied vervang.

Die Smelterregering (soos dit weldra sou bekend staan) het talle belangrike
wetsontwerpe deurgevoer. Die Wet op Bystand aan Boere (1935) het spesiale
geriewe vir staatshulp aan boere geskep wat in die nood verkeer het en
eenvoudiger maatreëls daargestel vir vereffening van hul skuld aan krediteure.
Verskillende wetsontwerpe afsonderlike verteenwoordiging aan die swart Kaapse
kiesers te gee, is byna 'n dekade lank bespreek, maar eers ná samesmelting het
Hertzog die vertroue gehad dat dit 'n tweederdemeerderheid sou behaal. Die Wet
op Naturelleverteenwoordiging is in 1936 aanvaar met slegs 11 lede wat daarteen
gestem het. Drie wit Unie-Volksraadslede sou die swart kiesers, wat op 'n
afsonderlike kieserslys geplaas is, in die Unie-Volksraad verteenwoordig en vier
senatore in die Senaat. Een van die Kaapse verteenwoordigers wat danksy die nuwe
wetgewing tot de parlement verkies is, was mev. Margaret Ballinger, wat later
die president van die Liberale Party sou word.

Gegewe die oorlog en alles wat dit van die regering geverg het, sou dit redelik
wees om aan te neem dat alle wetgewing in dié tyd daarop gemik sou wees.
Nietemin het die V.P. in daardie jare danksy talle nuwe wette die grondslag gelê
vir Suid-Afrika se vooruitgang in latere jare op ekonomiese gebied sowel as in
maatskaplike welsyn. Uit die oorlogtydse ooreenkoms met die Verenigde Koninkryk
rakende die verkoop van Suid-Afrikaanse wol het 'n blywende wêreldliggaam
ontstaan vir die bemarking van die produk op wêreldmarkte. Die oorspronklike
ooreenkoms het Brittanje se toetrede tot die mark gestipuleer in so 'n mate as
wat dieselfde gemiddelde prys sou verseker as dit wat Australiese wol behaal
het.

In Augustus 1944 volg 'n tweede ooreenkoms ingevolge waarvan Brittanje
Suid-Afrika se uitvoerbare oorskotwol sou koop teen dieselfde prys as dié wat
die jaar vantevore vir elke besondere tipe behaal is. Dit het 'n gemiddelde prys
verseker wat ietwat hoër was as in die jaar net voor die oorlog. Met die
beëindiging van die oorlog was daar 'n aansienlike wêreldoorskot. Suid-Afrika,
Brittanje, Australië en Nieu-Seeland het toe 'n permanente gesamentlike liggaam
gestig wat die ordelike bemarking van wol verseker het. Die wetgewing wat dit
moontlik gemaak het, is tydens sy eerste sitting na die oorlog deur die
Suid-Afrikaanse Parlement aanvaar.

Die V.P. is ook die grondlegger van die bemarkingsrade wat jare lank 'n kenmerk
van Suid-Afrikaanse landbou sou bly. Kol. W.R. Collins, minister van landbou,
het in 1941 wetgewing ingedien wat statutêre magte aan die rade verleen het. Die
V.P. het ook groot staatsbehuisingskemas van stapel laat loop. Dit is die eerste
maal op 18 Januarie 1946 genoem. Samewerking met plaaslike owerhede was 'n
belangrike doelwit. Die staat was van voorneme om jaarliks £30 miljoen aan
behuising te spandeer in die jare net na die oorlog.

Daar was ook die wetgewing oor natuurlike olie omdat navorsing getoon het dat
Suid-Afrika moontlik natuurlike olie kon besit het. Die wet het alle regte op
die prospektering en ontginning van die bronne aan die staat oorgedra. Die
wysigingswet op nasionale paaie het dit moontlik gemaak om sulke paaie reguit te
maak. Die Wet op die Wetenskaplike Navorsingsraad het alle nywerheids- en
wetenskaplike navorsing gekoördineer en gestimuleer deur middel van 'n raad
waarvan dr. Basil Schonland die eerste voorsitter sou wees.

Die Wysigingswet op Standaarde het die Suid-Afrikaanse Buro vir Standaarde in
die lewe geroep. Wetgewing in 1946 met betrekking tot Indiërs het hul reg om
vaste eiendom en woonplek in Natal te bekom, ingeperk. Smuts moes aansienlike
teenstand hierteen in die Verenigde Nasies verduur. Dit het egter drie setels
vir Indiërs in die Unie-Volksraad verseker, twee in die Senaat en twee in Natal
se Provinsiale Raad, waarvan laasgenoemde deur Indiërs beklee kon word.

Smuts het in die dertigerjare nie gedink 'n oorlog was moontlik nie. Hy het nog
vertroue in die Volkebond gehad en geglo dat Nazisme teengestaan kon word met 'n
hersiening van die Verdrag van Versailles. Hy wou hê Groot-Brittanje moes die
leiding in so 'n beleid neem en het gewaarsku teen Britse waarborge aan
Frankryk. Maar Adolf Hitler se inlywing by Duitsland van Oostenryk in 1938 het
Smuts van standpunt laat verander. Hy kon in sien Duitsland was weereens aan die
opmars na Europese oorheersing en dat 'n oorlog moontlik was. Hy het nietemin
gehoop so iets kon gekeer word en het by die Britse staatsmanne aangedring om
Kontinentale beloftes te vermy.

Toe Brittanje egter oorlog teen Duitsland verklaar op 1 September 1939 was Smuts
oortuig dat die enigste denkbare optrede vir die Unie sou wees om hulle
voorbeeld te volg. Hertzog se versigtige hantering van Nazi-Duitsland het
wrywing tussen hom en Smuts tot gevolg gehad. Hy het geweier om Brittanje se
oorlogsverklaring teen Duitsland in September 1939 na te volg. Toe sy mosie op 4
September 1939 met 'n meerderheid van 80 teenoor 67 stemme in die Parlement
verslaan word, het hy ook as eerste minister en leier van die Verenigde Party
bedank. Smuts, wat op 6 September 1939 vir die tweede maal eerste minister en
ook minister van verdediging en opperbevelvoerder van die Unie-weermag geword
het, het vas geglo Nazisme hou 'n bedreiging in vir die Westerse beskawing, vir
die Statebond en vir die Unie, soveel te meer omdat die land 'n mandaat oor
Suidwes-Afrika gehad het.

Hertzog het geglo Suid-Afrika het nie nodig gehad om Hitler en sy bondgenote te
vrees nie. Hy vra die goewerneur-generaal om die Unie-Volksraad te ontbind en 'n
verkiesing uit te skryf, maar sy versoek is geweier. Saam met Hertzog bedank ook
die vyf ou lede van die Nasionale Party in die kabinet: N.C. Havenga, adv.
Oswald Pirow, adv. H.A. Fagan, genl. J.C.G. Kemp en A.P.J. Fourie. Hy en sy
ondersteuners het hulle toe by Malan en die Nasionale Party in die
opposisiebanke aangesluit. Van sy aanhangers stig die Volksparty wat ten gunste
van neutraliteit in die Tweede Wêreldoorlog was. In 1941 smelt die grootste deel
van Hertzog se Volksparty saam met die Gesuiwerde Nasionale Party van Malan en
vorm die Herenigde Nasionale Party (H.N.P.). Die hereniging was van korte duur.

In 1941 verlaat Hertzog die politiek en sy belangrikste ondersteuners stig onder
leiding van N.C. Havenga die Afrikanerparty. Hy het hom later aan die openbare
lewe onttrek en op sy plaas Waterval gaan woon waar hy op 21 November 1942
gesterf het.

Drie dae nadat genl. Smuts die leisels by Hertzog oorgeneem het, verklaar
Suid-Afrika oorlog teen die Spilmoondhede. Die land se strategiese ligging, die
eerste minister se ervaring tydens die Eerste Wêreldoorlog in die Britse
oorlogskabinet en sy nywerheidpotensiaal het Suid-Afrika 'n waardevolle
bondgenoot gemaak en 'n ernstige kraak in die eenheid van die Statebond is
voorkom. Die nuwe V.P.-regering se eerste en grootste taak was om die volste
omvang van die land se militêre en nywerheidsbronne te mobiliseer. Dit moes hy
doen te midde van kwaai teenstand op die tuisfront en 'n skraal meerderheid van
13 in die Unie-Volksraad.

Die regering se grootste uitdaging was dat 'n aansienlike deel van die opposisie
– die Ossewabrandwag – nie bloot neutraal teenoor die oorlogspoging gestaan het
nie, maar vyandig oor die oorlogskwessie was en geneig was tot sabotasie. Smuts
het dadelik die potensiële gevaar van sy trefkrag ontneem toe hy vriend en vyand
se privaat vuurwapens opgekommandeer het vir die oorlogspoging. Motorbrandstof
is gerantsoeneer, prysbeheer ingestel en 'n doeltreffende stelsel wat die
beweging van noodsaaklike kommoditeite moes beheer. Ook is alle groot handels-
en nywerheidsondernemings, soos die Hawens en Spoorweë, die
yster-en-staalbedryf, myne, die tekstielbedryf en skoenfabrieke gebied om
oorlogsvoorrade te verskaf.

Die Unie se eerste verantwoordelikheid was om die seeroete om die Kaap te
beveilig en Italië uit Abessinië te verban. Smuts het geen tyd verspil nie om
die nodige manskappe te werf, toe te rus, op te lei en te stuur wat, gegewe die
politieke toestand in die land, grotendeels uit vrywilligers moes bestaan. Teen
die middel van 1940 was die Suid-Afrikaanse Lugmag aktief in Abessinië, gevolg
met verposings van ses maande deur die eerste en tweede infanterie-divisie.
Binnelands is stappe gedoen om vrede te waarborg deur semi-fascistiese groepe te
ontwapen, hoewel nie te ontbind nie, veral die Ossewabrandwag en deur sommige
van hul lede te interneer.

Smuts het 'n groot aandeel gehad in die besluite oor die strategie en bevel op
die Geallieerde magte deur die loop van die Tweede Wêreldoorlog, veral in die
Midde-Ooste, wat hy gereken het deurslaggewend sou wees in 'n oorwinning. Hy was
in naby aanraking met Winston Churchill en het nege besoeke aan Egipte en Londen
gebring vir oorlegpleging met militêre en politieke leiers. Ná die gevangeneming
van die Suid-Afrikaanse Tweede Divisie by Tobroek, het Smuts 'n gepantserde
tenkdivisie op die been gebring en al die Uniemagte beskikbaar gestil vir diens
buite die vasteland.

Op 28 Mei 1941 word Smuts 'n veldmaarskalk in die Britse leër. Soos hy verwag
het was daardie jaar die keerpunt in die oorlog. Teen Mei 1943 is die Duitsers
uit Noord-Afrika verdryf en Smuts het die kans benut om 'n algemene verkiesing
te hou, waarin hy 'n meerderheid van 67 behaal het ondanks die sterk aanslag van
die Nasionale Party, wat ook beter as in 1938 gevaar het. In Standerton wen
Smuts met 'n meerderheid van 992 teen J.F. Ludorf van die Nasionale Party,
vergeleke met 'n meerderheid van 1 668 in 1938 teen die N.P. se P. v.d. M.
Martins. In 1929 het hy met 'n skrale 173 stemme teen die N.P. se Oswald Pirow
gewen nadat hy in die tussenverkiesing van 1 Julie 1924, nadat hy die
kiesafdeling Pretoria-Wes in die 1924-verkiesing met 385 stemme teen die
Arbeider G.A. Hay verloor het en Standerton se Volksraadslid bedank het om plek
te maak vir die partyleier, onbestrede verkies is.

Smuts het die uitslag van die algemene verkiesing verkeerd geïnterpreteer. Hy
was oortuig daarvan sy beleidsrigtings het 'n blywende oorwinning behaal en dat
sy besondere weg na eenheid uiteindelik deur die oorgrote wit Unieburgers
verkies is. Weereens wend hy sy gedagtes na die wêreld se probleem met sekerheid
en lewer 'n merkwaardige toespraak in die Britse parlement op 25 November
daardie jaar. Hy sê die verantwoordelikheid vir vrede en die gesag om dit toe te
pas moet op drie groot moondhede rus – Amerika, Rusland en Brittanje.

Smuts het deelgeneem aan die oprigting van die Verenigde Nasies, maar uit die
staanspoor sy bedenkinge gehad oor die liggaam se grondwet en sy
toekomsvooruitsigte. Hoewel hy nie daarmee saamgestem het nie, het hy ingewillig
tot die absolute vetoreg en die magte wat gegee is aan die Veiligheidsraad. Dit
was hy wat die handves van menseregte in die VN-grondwet voorgestel en geskryf
het.

Hy woon die vredeskonferensie in Parys by in Augustus 1946, maar onttrek hom
daaraan toe hy besef dit sou niks uitrig nie. Hy het ook besef sy eie land is,
weens sy kleurbeleid en -houding, tot in die arena van wêreldpolitiek gesleep.
Tydens sy laaste jare as premier het hy dan ook moeite gedoen om die toenemende
kritiek teen Suid-Afrika teen te werk deur die beleid op naturelle en Indiërs te
hervorm. Hy het egter geweier dat Suidwes-Afrika 'n voogdygebied van die V.N.
word. Aan die Indiërs het hy die reg gebied om wit verteenwoordigers in die
Parlement en Provinsiale Rade te kies en 'n verreikende kompromis bereik oor die
omstrede vraagstuk van grondbesit in Natal.

Die Natal Indian Congress het albei aanbiedinge verwerp en die regering van
Indië het diplomatieke en handelsbetrekkinge met die Unie beëindig. Dit het
gelei tot heftige aanvalle in die V.N. Rakende naturellebeleid het Smuts besef
die wetgewing van 1936 was verouderd. Die snelle industrialisering van die land
het die verstedeliking van swart mense versnel en so die ou probleme van
behuising, onderwys, lone, werks- en gesinsomstandighede en hul politieke status
verhewig sodat 'n nuwe benadering nodig was en vars oplossing gebiedend
noodsaaklik geword het.

In 'n toespraak in 1942 reeds het Smuts voorgestel om segregasie te wysig deur
te aanvaar dat die naturelle permanente inwoners van die dorpe en stede was en
om wat hy genoem het voogdyskap die kern van die naturellebeleid te maak. Dit
het behels dat die naturelle grotendeels verbeterde welsyndienste moes kry en
dat hul maatskaplike vlak verhef moes word. Maar die naturelleleiers het by
Smuts aangedring op dit wat hy nie kon toestaan nie, naamlik politieke gelykheid
en volle vakbondregte. Die Nasionale Party het die gedagte van voogdyskap
verwerp en daarteenoor sy beleid van apartheid bevorder. Maar Smuts is nooit na
behore kans gegun om sy beleid behoorlik in te voer nie, want in 1948 verloor hy
die algemene verkiesing sowel as sy eie setel, die tweede keer binne 'n kwarteeu
dat hy so 'n dubbele nederlaag ly.

Die N.P. en die Afrikanerparty het voor die verkiesing van 1948 'n ooreenkoms
aangegaan dat hulle mekaar in die kiesstryd sou steun. Talle faktore het
meegewerk om die Smuts-regering tot 'n val te bring. Twee van die belangrikste
was die ekonomiese insinking wat op die oorlog gevolg het sodat kiesers eweseer
om "brood en botter" as om beleid vir die N.P. gestem het. Ook het die
rassetoestand in die land steeds versleg. Derdens het hy 'n swak ministerie aan
die roer van sake gesit na die reuse-oorwinning in 1943. B.M. Schoeman voer in
sy Parlementêre verkiesings in Suid-Afrika 1910–1976 aan: "Sy kabinet was met
die uitsondering van een of twee 'n versameling van onbeholpe administrateurs
wat van die geringste taak 'n mislukking gemaak het." Ook dr. D.W. Krüger glo
swak administrasie in alle staatsdepartemente, buiten dié wat Jannie Hofmeyr
beheer het, het 'n sterk invloed uitgeoefen op die groot swewende stem. "Die
Smuts-administrasie sedert 1943 was net so onbekwaam soos sy voorganger van die
tydperk 1920–1924. Soos destyds het dit dikwels alledaagse administratiewe werk
verbrou en in sommige gevalle swaarkry meegebring en in baie irritasie. Sy
pogings om die naoorlogse probleme op te los is deur die Opposisie afgelag en
baie kiesers wat die Verenigde Party in 1943 ondersteun het, het die party nou
die rug toegekeer. Nóg Smuts se ongelooflike energie nóg sy dinamiese
persoonlikheid kon die afwaartse neiging in steun vir sy party keer. Hy was
blind vir die tekens van die tyd. Die ophemeling deur 'n bewonderende en
oningeligte wêreld het sy gesonde politieke verstand afgestomp en bygedra tot sy
ondergang."

Die Nasionaliste het intens begin organiseer. Hulle pers het 'n veldtog om
fondse in te samel begin en in elke kiesafdeling waar die geringste kans op
sukses bestaan het, is sistematies bearbei. Oor die aankondiging dat Havenga en
Malan sou saamwerk, het daar min kommer in V.P.-kringe bestaan. Tekens dat die
Nasionaliste die kleurvraagstuk toenemend doeltreffend op die platteland gebruik
het om steun te werf, het Smuts min geskeel. Die nuwe staatsgesteunde
immigrasieskema is vertolk as 'n bedreiging vir die Afrikanerdom se identiteit
en is aangeval as onrealisties gegewe die ernstige tekort aan behuising. John
Hatch skryf in 1952, ná 'n besoek aan Suid-Afrika: "Die groot toestroming van
Europeërs sowel as nie-Europeërs na die dorpe het aanleiding gegee tot 'n akute
behuisingstekort en tot die amper volslae ineenstorting van munisipale
administrasie. Volgens Verslag No. 13 van die Maatskaplike en Ekonomiese
Beplanningsraad is in 1943 beraam dat 60 000 bykomende huise nodig was vir
Europeërs en 125 000 vir nie-Europeërs." Geskoolde arbeiders het hulle stem by
die Nasionale Party gevoeg omdat hulle bevrees was vir wedywering uit die
buiteland. Die regering het met hernieude ywer probeer om soveel moontlik
immigrante uit die oorloggeteisterde Europa te werf. Woordvoerders van die
regering het geredeneer dit was van die uiterste landsbelang dat die wit
bevolking vermeerder moes word en dat so 'n gulde geleentheid hom dalk nie weer
sou voordoen nie.

Schoeman skryf die N.P. se dramatiese opkoms en oorwinning (weliswaar met 37,2%
van die uitgebragte stemme) ook aan 'n reeks faktore toe. Hulle het die klem
laat val op die immigrasiebeleid, die behuisingstekort en die algemene
administratiewe tekortkominge van die regering. Die nagevolge van die oorlog het
die party bevoordeel en die belangrikste oorweging by kiesers op 26 Mei 1948 was
waarskynlik "brood en botter". Sommige kiesers het al hoe meer die indruk begin
kry dat die V.P. in sy hantering van die ander rassegroepe "nie-blankes"
bevoordeel het ten koste van die "blankes" se belange. Dr. Malan se besielende
leierskap het ook 'n belangrike bydrae gelewer, soos dikwels die geval is
wanneer die opposisie 'n regering tot 'n val bring. Liewer as om die klem op
beleidsake te laat val, het Malan en adv. J.G. Strijdom, Transvaalse N.P.-leier,
sake belig wat emosionele aanklank by kiesers ou vind. Veral Strijdom het hierin
uitgeblink.

Die rassevraagstuk het alles anders in die veldtog oorskadu. Saam met die opkoms
van die Kommunisme was dit die hoeksteen van die N.P. se steunwerwing. Die party
het met 'n nuwe woord vorendag gekom om die afgesaagde term van "skeiding", wat
te veel negatiewe konnotasies gehad het en onaanvaarbaar vir die wêreldmening
was, te vervang. Die towerwoord "Apartheid" het skielik sy opwagting in die
Nasionalistiese koerante se opskrifte gemaak en die Nasionaliste se vernaamste
slagkreet geword.

Selfs nog voor die 1943-verkiesing het 'n paar bekende gesigte uit die
Smuts-kabinet verdwyn. Deneys Reitz het aan die begin van 1943 as minister
bedank. Gelyktydig het Richard Stuttaford bedank en Collins is oorlede op 28
Februarie 1944. Dit het Jannie Hofmeyr die mees senior kabinetslid gemaak wat as
minister van finansies en onderwys opgetree het.

Ná die 1943-verkiesing was Smuts se planne vir Suid-Afrika met die einde van die
oorlog in sig vir hom 'n groot kopseer. Malan en die opposisie het dit verbete
uitgebuit. Baie burgers was ongelukkig met die werksaamhede van die departement
van demobilisasie, wat in Augustus 1943 tot stand gekom het. Die heropname van
duisende soldate in die samelewing het met groot probleme en dikwels ook
onaangenaamhede gepaardgegaan. Verbruikerspryse het gedurig gestyg en verskeie
verbruikersgoedere was steeds skaars.

Binne-in die Verenigde Party was daar ook tekens van onenigheid en struweling.
Smuts se verhouding met die Arbeidersparty het gespanne geraak en voor die einde
van 1945 het Walter Madeley, Arbeiderleier, en kol. C.F. Stallard, leier van die
kwynende Dominiumparty, uit die kabinet bedank en sitplek ingeneem op die
oppoisisebanke. Terwyl die regering tekens van verdeeldheid getoon het, het die
N.P. in dié tyd 'n al hoe hegter eenheid begin vorm. Malan het die klem op die
ekonomiese probleme laat val; Strijdom het die republikeinse ideaal steeds wyer
verkondig. Na bewering was een van Smuts se ernstigste foute in die laaste jare
van sy premierskap sy ingryping in die veldtog wat toe teen die Broederbond
gevoer is. Hy het, op aandrang van sekere elemente in die Verenigde Party, 'n
dekreet uitgevaardig waarvolgens staatsamptenare verbied is om daaraan te
behoort. Dit het tot verdere ongewildheid by Afrikaners gelei.

Nietemin het dit op die oog af voorgekom asof die verkiesing in Smuts se guns
beslis sou word. Uit die totale aantal setels in die Unie-Volksraad het die
Verenigde Party 89 beheer en die Nasionaliste 49. Die Dominiumparty, wat sewe
setels in 1943 gewen het, was vinnig aan die kwyn en die Arbeidersparty, wat in
1943 nege setels gewen het, het met Walter Madeley se dood in twee geskeur met
sy regtervleuel wat na die Nasionaliste geneig het. Die Arbeiders se
linkervleuel het 'n verkiesingsooreenkoms met Smuts gesluit. Daar was kritiek
van die V.P. se minder geesdriftige ondersteuners, die Nasionaliste se aanval
was heftig, maar die land was welvarend, die handel het gebloei en die Unie se
finansies was kerngesond. Boonop kon die V.P. hom roem op 'n uitstekende
oorlogsrekord en boweal het sy leier reuse-aansien geniet.

Met die naderende verkiesing het die spanning hoog geloop. Selfs die
Nasionaliste het gereken Smuts sou aan die bewind kon bly, hoewel met 'n
verkleinde meerderheid. Enkele waarnemers het geglo Smuts sou soveel steun
verloor dat hy 'n koalisie met die Arbeidersparty sou moes vorm. Maar feitlik
niemand het 'n N.P.-A.P.-oorwinning voorspel nie. Een of twee waarnemers het
gewaarsku teen 'n skok-uitslag, maar die partyleiers het nie hierop ag geslaan
nie en niks gedoen om dit te verhoed nie.

Weens Suid-Afrika se destydse kiesstelsel wat op kiesafdelings gegrond was, het
die N.P. op 26 Mei 1948 daarin geslaag om die verkiesing met 'n minderheid van
die stemme te wen. Die V.P. het feitlik geen setel op die Transvaalse platteland
gewen nie, landwyd net Hottentots-Holland by die N.P. afgevat terwyl
laasgenoemde aansienlike vordering in Noord-Natal en selfs in sommige stedelike
gebiede getoon het. Ná pleidooie van partylede het Smuts as leier van die V.P.
aangebly selfs nadat die party en hyself (in sy kiesafdeling Standerton) deur
die Gesuiwerde Nasionale Party verslaan is. Twaalf L.V.'s het hul setel aan
Smuts aangebied. Hy aanvaar die aanbod van Pretoria-Oos, waar hy in 'n
tussenverkiesing onbestrede verkies word en bly aktief in die politiek tot en
met sy dood op 11 September 1950.

In die 1948-verkiesing het die N.P. 401 834 van die uitgebragte stemme op hom
verenig teenoor die V.P. se 524 230 stemme. Dit het 70 setels aan die Nasionale
Party besorg, 65 aan die Verenigde Party, nege aan die Afrikanerparty en ses aan
die Arbeidersparty. Die N.P. en die A.P. het saamgewerk en sodoende 'n
meerderheid van 79 bo die V.P. en Arbeiders se 71 behaal.

'n Destydse politieke beriggewer van Die Transvaler en later die Nasionale Pers,
Jan. J. van Rooyen, skryf in 1971 die opposisiepartye en -pers het ná die
H.N.P.-oorwinning groot gewag gemaak daarvan dat dr. Malan 'n
"minderheidsregering" saamgestel het omdat sy party meer as 100 000 stemme
minder as die V.P. gekry het. Die totaal vir die opposisiepartye was 614 464 en
dié vir die nuwe regering 453 594.

Die 1948-uitslae is veral gekenmerk, volgens Van Rooyen, deur die groot
meerderhede in die stede teenoor die klein meerderhede op die platteland,
gedeeltelik danksy die groter konsentrasie kiesers in die stede asook die
konsentrasie daar van V.P.-ondersteuners. In Claremont het die V.P. byvoorbeeld
met 'n meerderheid van 6 202, in Rondebosch met 6 194, in Hillbrow met 6 138 en
in Durban-Berea met 5 393 gewen, maar in Standerton het die H.N.P-kandidaat
genl. Smuts met slegs 224 stemme verslaan, een van talle naelskraapse
oorwinnings vir die H.N.P. op die platteland.

Die algemene aanname dat die H.N.P. in 1948 sowel as 1953 veral danksy die
belading van plattelandse setels gewen het, is in 'n mate verkeerd bewys deur 'n
ontleding van laasgenoemde verkiesing se uitslae deur die Proportional
Representation Society van Londen wat hy gestuur het aan die direkteur van
inligting in Suid-Afrika-Huis. Die vereniging skryf in sy verslag oor die
verkiesingsuitslag: "Ek sluit afskrifte in van (a) 'n ontleding van die syfers
wys daar is geen gronde vir die algemene stelling dat die oorwinning van die
minderheidsparty te danke is aan die 'belading' van kiesafdelings en (b) 'n
grafiek wat wys dat die werklike oorsaak van die oorwinning die verskil in die
grootte van meerderhede is – Nasionalistiese kandidate het in baie kiesafdelings
ingeglip met 'n klein meerderheid terwyl die V.P.- en Arbeiderkandidate baie
stemme verspil het deur groot meerderhede in 'n klein aantal setels op te hoop.
Die Nasionaliste sou dié verkiesing (en dié van 1948) gewen het selfs al het al
die kiesafdeling 'n gelyk getal kiesers gehad – trouens, selfs as die 'lading'
in die teenoorgestelde rigting was."

Vir Smuts was die nederlaag 'n reuse-terugslag. Hy het geglo sy party en beleid
was goed gevestig en dat hy rustig kon aftree en die leisels aan Jannie Hofmeyr
sou kon oorgee, want die inspanning van die oorlogsjare het hom merkbaar
verouder, iets wat hy self goed besef het. Maar nou het hy dit as plig geag om
as leier van die party aan te bly, deels omdat die liberale Hofmeyr die vertroue
van 'n groot deel van die Verenigde Party se lede verloor het en deels omdat
Smuts geglo het hy moes sy lewenstaak teen die Nasionaliste beskerm. Hy was bang
hulle sou 'n republiek uitvaardig, soos Indië gemaak het, en Suid-Afrika daarna
uit die Statebond lei. Hy was bevrees hulle sou 'n ekstremistiese kleurbeleid
toepas was tot isolasie en materiële verarming sou lei. Hofmeyr se dood in
Oktober 1948 het sy werkslas vergroot en ook sy vrees oor die party se toekoms.
Vir hom was die onverwagse dood van sy oudste seun in Desember 'n verpletterende
terugslag. Nietemin hou hy vol met al sy baie bedrywighede met sy kenmerkende
deeglikheid, onder andere die kanselierskap van die Universiteit van Cambridge,
waartoe hy verkies is net 'n maand nadat hy die algemene verkiesing verloor het.
'n Ruk lank het hy gehoop hy sou gou weer die bewind kon oorneem, maar na die
provinsiale verkiesing in Maart 1949 het hy besef Suid-Afrika het 'n
Nasionalistiese koers ingeslaan en sy lewenslange leiding verwerp.

Toe Smuts in Januarie 1950 Kaapstad toe kom vir die Parlementsitting, was hy
reeds siek en het erge pyn verduur, waarvan die oorsaak onseker was. Hy het die
sessie uitgehou en het vertrek op 'n reeks geleenthede op talle plekke in die
Unie om sy tagtigste verjaardag te vier. Die grootste partytjie van almal is in
Johannesburg gehou. Reuse-skares het langs die strate gestaan om te sien hoe
Smuts deur die stad ry. Hy was in 'n oop motor saam met die burgemeester. Die
personeel van die Nasionale Oorlogsmuseum-gesondheidstigting het 'n ruikertjie
met Suid-Afrikaanse en Engelse blomme aan hom oorhandig as simbool van die twee
lande wat hy so lief gehad het.

Phyllis Scarnell Lean, wat in 1964 (dit is in 1980 herdruk) die boekie One man
in his time gepubliseer het, het die ruikertjie heel informeel aan hom oorhandig
terwyl die motor stadig verbygery het. "Daar was trane in daardie kil, blou oë
en 'n onvergeetlike warmte in sy bedankingsglimlag," het sy geskryf.

Smuts ontvang daardie dag ereburgerskap van Johannesburg en woon die aand 'n
reuse-banket by. Voor die stadsaal is 'n verjaardagkoek met tagtig elektriese
liggies gebou. 'n Yskoue wind het gewaai terwyl hy daar gestaan het om die
toejuiging van die skare te erken. Binne-in die stadsaal tydens die banket het
hy weer gepleit vir 'n rasioneler benadering tot die probleme van Europa en
benadruk dat Duitsland op 'n gelyke voet met die ander Westerse moondhede
behandel moet word. Hierna volg ook 'n party in Pretoria.

Nog een is vir Durban beplan en daarna sou hy hopelik die Cambridge besoek. Hy
kry egter op 27 Mei 1950 'n kroonslagaartrombose, waarna longontsteking volg.
Sewe weke lank was hy baie siek, maar self onbewus van die toestand van sy hart.
Hy het genoegsaam herstel om plattelandse ritte te onderneem en sy Bosveld-plaas
te gaan besoek.

Op Sondag 10 September 1950 het hy die lentedag saam met sy kleinkinders in die
tuin van sy huis op Doornkloof geniet. Die hele volgende dag het sy oënskynlik
verbeterde gesondheid gehou en kon hy twee keer uitry en toe hy terugkeer huis
toe, aan die hoof van die etenstafel gaan sit met aandete. Om halfagt die aand
het hy gaan sit aan die koppenent van sy bed en gesterf terwyl sy twee dogters
by hom was.

Saam met hom het soveel anders gesterf: die laaste lid van pres. Paul Kruger se
kabinet, die laaste senior generaal van die Anglo-Boereoorlog, die laaste
minister van die ou Transvaalse koloniale regering, die laaste lid van die
Nasionale Konvensie, die voorlaaste afgevaardigde na die Verdrag van Versailles,
die laaste lid van die Britse oorlogskabinet tydens die Eerste Wêreldoorlog.
Koning George VI het 'n kabelgram aan mev. Smuts gestuur waarin hy skryf: ". . .
the force of his intellect has enriched the wisdom of the whole human race."
Smuts kry 'n militêre begrafnis en 'n kerkdiens in die Groot Kerk in
Bosmanstraat, Pretoria, waarna sy oorskot na Johannesburg gebring is vir
verassing.

Die straattonele op die dag van sy begrafnis was onbeskryflik ontroerend, skryf
Phyllis Scarnell Lean. "Die ontsaglike, stille skares van Suid-Afrikaners van
elke ras en oortuiging en kleur. En toe dit alles oor was, is sy as gestrooi op
Smutskoppie op Doornkloof."



https://af.wikipedia.org/wiki/Hongkong

Hongkong (Sjinees: 香港 Xiānggǎng, Kantonees: Yale: Hē​unggóng, Jyutping: Hoeng1
gong2, Guangdong: Hêng1 gong2, Engels: Hong Kong; letterlik: "lieflike hawe" of
"wierook-hawe"), amptelik die Hongkong Spesiale Administratiewe Streek van die
Volksrepubliek van Sjina (Engels: Hong Kong Special Administrative Region of the
People's Republic of China, Sjinees: 中華人民共和國香港特別行政區), is naas Macau een van twee
spesiale administratiewe streke van die Volksrepubliek van Sjina. Hongkong is
oos van die Pêrelrivierdelta en Macau aan die kus van die Suid-Sjinese See geleë
en grens in die noorde aan die Sjinese provinsie Guangdong.

Dit was 155 jaar lank tot 1997 'n Britse oorsese gebied, aanvanklik 'n
kroonkolonie (van 1842, kragtens die Verdrag van Nanking, tot 1997). Op 30 Junie
1997 is die beheer egter aan die Volksrepubliek van Sjina teruggegee, wat
nietemin belowe het dat hy nie sy eie ekonomiese stelsel op Hongkong sou afdwing
nie en dat dit die daaropvolgende vyftig jaar ’n hoë mate van outonomie sou
geniet. Hongkong se ekonomie word wyd in die pers die vryste ter wêreld genoem,
onder meer deur die Engelse tydskrif The Economist.



https://af.wikipedia.org/wiki/Hans_Strydom_(akteur)

Hans Strydom is 'n Suid-Afrikaanse akteur en skrywer. Hy is veral bekend vir sy
rol as dr. Stephen Marshall in The Gods Must Be Crazy II (1989). Hy is ook 'n
bekende TV-persoonlikheid en het in verskeie Afrikaanse sepies en rolprente
gespeel.

Johannes Strydom is op 14 Mei 1947 in Durban in Natal, Suid-Afrika gebore. Hy
studeer regte aan die Universiteit van Potchefstroom en begin in 1964 by die
Departement van Justisie, in Durban se magistraatshof te werk. In 1972 was hy 'n
staatsaanklaer in Ladysmith en tussen 1972 en 1976 was hy 'n magistraat by die
hoofkantoor van die Departement van Justisie.

Strydom het sedertdien in verskeie TV-reekse opgetree, insluitende:
Binnelanders, Plek van die Vleisvreters, Westgate, Generations, Egoli, The Res,
Platinum en Oepse Daisy.

Hy het ook in verskeie rolprente gespeel, soos: Iemand Soos Jy (1976), Diamant
en die Dief (1978), Someone Like You (1978), Herfsland (1982), The Emissary
(1988) en The Gods Must Be Crazy II (1989).

In 2000 wen hy 'n saak teen die SAUK wat nie akteurs behoorlik vir
heruitsendings beloon het nie. Sedertdien help hy kunstenaars om die korrekte
fooie van die SAUK te eis.



https://af.wikipedia.org/wiki/Groenland

Groenland (Groenlands: Kalaallit Nunaat [kaˈlaːɬit ˈnunaːt], Deens: Grønland
[ˈɡ̊ʁɶnˌlanˀ]) is 'n eilandnasie in die noordelike Atlantiese Oseaan, noordoos
van Kanada. Met 'n oppervlakte van 2 166 086 km² is dit die grootste eiland ter
wêreld. Dit maak deel uit van die Koninkryk van Denemarke. Dit het sedert 1979
'n onafhanklike posisie ten opsigte van Denemarke (status aparte) en dit behoort
sedert 1985 nie meer tot die Europese Unie nie. Die hoofstad en grootste stad is
Nuuk.

Groenland hoort geografies by Noord-Amerika, en geologies gesien tot die
Kanadese plaat. 80% van die land is bedek met 'n yslaag van tot 3 km dik. Slegs
die kusstrook van 15–150 km breed, veral in die suide en weste, is bewoonbaar,
as gevolg van die invloed van die Golfstroom. Die kus is ingekerf met enorme
fjorde en gletsers, waarvan ysberge afbreek. Groenland het 'n poolklimaat.

Die oorspronklike inwoners, die Inuïete (ook eskimo's genoem), is vanouds
nomade. Hulle vorm egter slegs 'n klein groep. Verreweg die meeste inwoners leef
in die suidweste en is Groenlanders, 'n vermenging van Dene en Inuïete. Hulle
praat Groenlands, wat 'n dialek is van die Inuïete. Deens en Inuit is die
amptelike tale. 'n Derde groep inwoners bestaan uit Europeërs, veral Dene.
Soldate van die Verenigde State is in die Thule basis gestasioneer.

Die Groenlandse ekonomie steun hoofsaaklik op vissery, jag, skaapboerdery en
mynbou. Groenland voer onder andere pelse en mynbouprodukte soos krioliet,
kwarts, glimmer, lood, sink en ystererts uit. Dit het in die verlede ook
walvisprodukte uitgevoer.

Die belangrikste geloof is, soos in Denemarke, Lutheranisme. Die Christendom is
in ongeveer die eerste millennium n.C. deur die Deense kolonis Leif Eriksson
ingevoer.



https://af.wikipedia.org/wiki/Franse_Rewolusie

Die term Franse Rewolusie verwys na die tydperk tussen 14 Julie 1789 en 9
November 1799 in Frankryk toe Republikeinse magte die absolute monargie afgeskaf
het. Die oorgang in 'n republikeinse staatsvorm, die Eerste Franse Republiek,
het gepaard gegaan met die skeiding van staat en kerk, die afkondiging van talle
regte soos die reg op persoonlike vryheid, pers- en meningsvryheid en die
gelykheid van alle burgers voor die wet. Met die beginsel van die
volksoewereiniteit is 'n grondwet met regspligte waaraan die staat moes voldoen,
'n onafhanklike regstelsel, algemene stemreg, regverdige belastingwetgewing,
beroepsvryheid en ander regte ingevoer.

Die rewolusionêre tydperk in Frankryk is egter ook gekenmerk deur willekeurige
geweld, wat in die terreur onder Maximilien Robespierre 'n bloedige hoogtepunt
bereik het.

Hoewel die republikeinse staatsvorm in Frankryk eers in 1871 gevestig is, was
die Franse Rewolusie een van die ingrypendste historiese omwentelings, nie net
vir Frankryk en Europa nie, maar die hele wêreld. Die verreikende gevolge wat
dit vir die Westerse beskawing ingehou het, lê ingekerf op menige terreine wat
wissel van die staatkundige tot die maatskaplike en ideologiese.

Die doel van die rewolusionêre beweging van 1789 was om die ou stelsel van
feodalisme, absolutisme en die daarmee gepaardgaande klasseverskille omver te
werp. Die rewolusionêre se leuse was: "Vryheid, gelykheid, broederskap" (Frans:
Liberté, égalité, fraternité). Die Amerikaanse Rewolusie, die
onafhanklikverklaring van die veertien kolonies as die Verenigde State van
Amerika (1776) en die Amerikaanse Verklaring van Menseregte het as 'n belangrike
voorbeeld gedien vir die Franse Verklaring van Menseregte van 1789.

Om staatsbankrotskap te keer en nuwe belastingswette voor te stel, vergader die
Franse state-generaal (États généraux) op 5 Mei 1789 in Versailles. Die
afgevaardigdes sluit 300 verteenwoordigers van die adel, 300 geestelikes en 600
burgerlikes in. Nadat die twee bevoorregte stande weier om 'n vrye stemming toe
te laat, verklaar die burgerlikes hulle op 17 Junie wettig as die Nasionale
Konstitusionele Vergadering (Assemblée nationale constituante), met graaf
Gabriel Honoré Mirabeau (1749–1791) as voorsitter. Die adel en kerklikes sluit
by die vergadering aan om 'n burgerlik-liberale grondwet uit te werk.

Op 20 Junie lê die verteenwoordigers in Versailles die eed af dat die Nasionale
Vergadering nie ontbind sal word voordat 'n besluit oor Frankryk se nuwe
grondwet geneem is nie. Die situasie begin egter handuit ruk met die toenemende
rewolusionêre geweld in die strate.

Op 17 Julie 1789 bestorm burgers van die hoofstad, Parys, die staatsgevangenis
Bastille – een van die simbole van die destydse despotisme – om die gevangenes
te bevry. Weens die onluste doen die adel op 4 Augustus afstand van hul
voorregte en feodalisme word afgeskaf. Op 27 Augustus word die Verklaring van
Menseregte uitgereik. Onder die volgehoue druk van die massas verlaat koning
Lodewyk XVI sy kasteel in Versailles om weer in Parys te gaan bly. Danksy
gemagtigdes soos graaf Mirabeau word die monargistiese stelsel egter nog nie
geraak nie.

Die rewolusionêre spits hulle maatreëls aanvanklik daarop toe om die kerk en
kerklikes se invloed te verminder; die staat lê beslag op die goedere van die
kerk om sy skuldlas te delg. Volgens die Burgerlike Konstitusie van die Klerus
(kerklikes) van 12 Julie 1790 word geestelikes gedwing om trou te sweer aan die
grondwet. Die besittings van die kerk en van emigrante word konfiskeer en dien
as dekking vir die nuwe papiergeld (assignate) wat uitgereik word. Die kulturele
stryd begin verskerp; uiteindelik word die besluit geneem om die adel af te
skaf.

In 1791 versleg die posisie van die monargie vinnig. Met die afsterwe van graaf
Mirabeau verloor die aanhangers van 'n konstitusionele monargie hulle vernaamste
woordvoerder. Koning Lodewyk XVI probeer op 20 Junie vlug en sweer op 14
September selfs trou aan die nuwe grondwet wat op 3 September afgekondig word;
die atmosfeer word egter al hoe radikaler. By die verkiesing van die Wetgewende
Vergadering (Assemblée législative), wat op 29 September vir die eerste keer
vergader, kry die linksgesindes 'n groot aantal stemme; die Republikeinse
Girondiste word die leidende groep.

Aangesien die koning en die emigrante deur die Ou Europa ondersteun word, dwing
die gematigde Girondiste Lodewyk XVI in April 1792 om teen die
anti-rewolusionêre magte oorlog te verklaar. Die sogenaamde Bergparty – met Jean
Paul Marat, Georges Jacques Danton en Robespierre as sy vernaamste woordvoerders
– tree steeds radikaler op teen emigrante en priesters wat nie trou aan die
grondwet sweer nie. Ná 'n reeks militêre neerlae bestorm die rewolusionêre die
Tuileries, die koning en sy gesin word in die Temple aangehou. Die massa begin
sy skrikbewind van moord en geweld onder leiding van die Jakobyne (wat ook die
meerderheid in die nuwe Nasionale Vergadering het wat op 20 September vergader).
Die monargie word op 21 September afgeskaf. Die rewolusionêre kondig die nuwe
Franse Republiek af (die sogenaamde Eerste Republiek). In Januarie 1793 begin
die hofsaak teen koning Lodewyk XVI, wat nou as "burger Louis Capet" bekend
staan. Op 21 Januarie word hy tereggestel.

Die koning se dood gee aanleiding tot rojalistiese en girondistiese opstande,
terwyl die ekonomie as gevolg van die hoë inflasiekoers verswak. Die assignate
verloor steeds meer waarde.

Die radikale trek voordeel uit die situasie; die nuwe grondwet, wat onder meer
die instelling van die nuwe Komitee van Openbare Veiligheid bepaal, loop op 'n
diktatoriese regering onder leiding van Danton en later Robespierre uit. Die
verpletterende militêre neerlae lei op hulle beurt weer tot groter verdrukking
van elkeen wat as vyandiggesind teen die vryheid en die republiek beskou word.
Die instelling van die eerste algemene diensplig (Levée en masse) deur Lazare
Carnot is 'n maatreël wat die gewapende stryd teen buitelandse magte meer
trefkrag sou verleen. Die stryd teen die totale aanslag is 'n stryd om oorlewing
wat op verskeie fronte gevoer word. Die nasionale lied, die Marseillaise, en die
nuwe vlag, die Trikolore, versinnebeeld die nuwe gesindheid.

Aanhangers van die ateïstiese Jakobyn Jacques Hébert (1757–1794) begin streng
teen die Christendom optree; die "geboue wat as kerke bekend staan" word gesluit
en die Notre-Dame-katedraal in Parys tot "Tempel van die Rede" verklaar. In Mei
1794 word die Christendom in Frankryk afgeskaf en deur die nuwe "Kult van die
Rede" vervang. In Junie vier Robespierre die "Fees van die Hoogste Wese" waar hy
self as priester optree.

Nadat die militêre situasie verbeter het, word 'n einde aan die Jakobynse
terreur gemaak. Danton word op 5 April 1794 en Robespierre op 28 Julie onthoof.
Geweld en onluste hou egter aan. Op 21 Mei 1795 word 'n Jakobynse opstand
onderdruk en die land kry op 22 Augustus sy derde rewolusionêre grondwet. Die
Nasionale Vergadering word op 26 Oktober ontbind en deur 'n direktorium van vyf
lede vervang.

Dit is veral die welgestelde bourgeoisie wat in die laaste fase van die
rewolusie 'n einde aan die chaotiese toestande wil maak. Met 'n staatsgreep op 9
November 1799 beëindig generaal Napoléon Bonaparte die rewolusionêre tydperk en
verklaar homself tot eerste konsul en staatshoof.



https://af.wikipedia.org/wiki/Etiek

Etiek is die studie van morele waardes en gebruike uit 'n filosofiese oogpunt.
Die konsepte van wat reg en verkeerd is, goed en kwaad is, en wat
verantwoordelikheid beteken, word hierdeur ondersoek.

In die studie van etiek is dit baie belangrik om te onderskei tussen die drie
maniere hoe 'n mens morele vrae kan benader: mens kan probeer vasstel en
argumenteer vir hoe mens hoort te gedra (normatiewe etiek), mens kan probeer vas
stel hoe verskeie mense oor die wêreld en deur die geskiedenis geglo het hulle
hulself moet gedra (beskrywende etiek) of mens kan vrae vra oor die etiek self
(meta-etiek).

Normatiewe etiek is die veld wat die meeste aandag kry, en is moontlik die
oudste veld van filosofie. Sokrates, bv., het sy ondersoeke beskryf as 'n poging
om 'n antwoord te gee aan die vraag: "hoe moet mens lewe?". Enige antwoord tot
so 'n vraag is normatief: dit bepaal dat mens só moet maak en nie sús nie.
Wanneer ookal iemand probeer vas stel of 'n aksie reg of verkeerd is, is hul
besig met normatiewe etiek. Dié veld staan in dié verhouding met die ander twee
rigtings: wanneer iemand vir u 'n volledige beskrywing van enige bestaande
etiese gedrag gee, kan u sinvol vra 'is dié die regte manier om te gedra?', dus
kan mens sien dat beskrywende etiek nie noodwendig normatiewe implikasies het
nie; so ook vir meta-etiese teorieë, want mens sê bv. dat dit verkeerd is om
kinders te martel of om lewende katte aan die brand te slaan sonder om enigiets
te sê oor wat die oorsprong van geregtigheid is, en mens wil gewoonlik sê dat
sulke askies verkeerd is watookal die regte meta-etiese storie is.

Beskrywende etiek is tipies van antropologie, juis omdat dit moeilik is om enige
filosofiese implikasies vas te stel vanuit 'n beskrywing van die morele gelowe
van 'n sekere groep mense in 'n sekere tyd en plek. Vir die meeste mense is die
inhoud van die meeste etiese stelsels slegs 'n nuuskierigheid: hul is
grotendeels net geïntereseerd in wat die inhoud van hul eie etiese beleid is, en
dalk oor 'n paar na-verwante belkeide, omdat hul slegs oor dié beleide voel dat
hulle óók só moet maak. 'n Algemene teorie wat alle bestaande etiese stelsels in
ag neem sou 'n meta-etiese teorie wees, omdat dit 'n storie sou wees oor wat die
etiek in die algemeen is.

Meta-etiek is die studie van die konsepte van etiek: dit probeer om vas te stel
wat morele terme beteken, wat die rol van etiek in mense se lewens is, wat die
rol van taal in moraliteit is, watse eienskappe van die wêreld is van morele
belang, en ander sulke filosofiese vrae aangaande moraliteit wat nie vrae is oor
wat reg of verkeerd is nie. Tipiese meta-etiese vrae is: 'is daar etiese
feite?', of 'wat maak 'n lewe 'n goeie lewe om te hê?'. Terwyl verskeie
filosowe, soos Aristoteles, Kant, en meer onlangs, R.M. Hare, probeer om vanuit
'n meta-etiese teorie na 'n normatiewe teorie te beweeg, is dit nie oogeenlopend
dat so 'n poging suksesvol sou wees nie. Terwyl filosowe gereeld genoeg
voorbeelde uit beskrywende etiek uitwys as ondersteuning of teenvoorbeelde vir
verskeie meta-etiese teorieë, werk meeste filosowe meeste van die tyd vanuit hul
eie etiese agtergrond liewers as die van mense van 'n ander kultuur.

In toegepaste etiek word die praktiese implikasies van teoretiese etiek
aangewend om vraagstukke in ons daaglikse bestaan te beantwoord. So kry ons bv
mediese etiek, omgewings etiek, politiese etiek, finansiële etiek, geregtelike
etiek ens. Dit is in dié veld waar mens vrae soos, 'is aborsie aanvaarbaar?', of
'hoe moet ons diere behandel?' probeer antwoord, tipies deur te bepaal hoe mens
se gunsteling normatiewe teorie hierdie vrae beantwoord en dat dié antwoord
beter as die ander kandidate is.



https://af.wikipedia.org/wiki/Ekostelsel

Die ekostelsel is die basiese, funksionele eenheid in die ekologie en bestaan
uit abiotiese (nie-lewende) komponente en biotiese (lewende) komponente wat
mekaar gedurig beïnvloed. Tussen die biotiese en die abiotiese komponente
bestaan daar in die ongerepte natuur 'n heel noodsaaklike en delikate ewewig.
Hierdie ewewig is van die allergrootste belang, omdat die biotiese en die
abiotiese komponente onderling van mekaar afhanklik is en mekaar dus beïnvloed.
'n Versteuring van die een komponent sal dus noodwendig 'n invloed op die ander
hê, en ook die ewewig versteur.

In die ruimtes tussen die gronddeeltjies is daar water, lug, organiese materiaal
(humus) en ook miljoene grondmikrobes (tot sestien miljoen per gram grond) wat
'n uiters belangrike rol in die vorming van humus en nitrate speel. Die vermoë
van grond om lug, water, hitte en voedingstowwe te behou en te versprei, is van
die allergrootste belang vir grondorganismes. Die meeste plante groei in
leemgrond. Leemgrond bestaan normaalweg uit ongeveer 24% kleideeltjies, 29%
leemdeeltjies, 30% fyn sanddeeltjies, 17% growwe sand en gewoonlik ook 3% tot
10% organiese materiaal. Sandgrond met 'n lae persentasie (minder as 20%) klei-
en leemdeeltjies waartussen daar redelik groot ruimtes is, het baie minder
affiniteit vir water. Die waterhouvermoë van sandgrond is dus laag. Namate die
persentasie kleideeltjies styg, verbeter die waterhouvermoë. Die water wat in
die ruimtes tussen die gronddeeltjies aangetref word, dit wil sê die kapillêre
water, word deur die plantwortels opgeneem. Ná 'n reënbui dring 'n persentasie
van die water egter deur die bolaag en die onderlae tot by die watertafel.
Hierdie water, wat swaartekragwater (syferwater) genoem word, help om die
ondergrondse water aan te vul en word dus eintlik nie deur plante benut nie. Ook
die baie dun laag water (higroskopiese water) wat met groot krag rondom elke
gronddeeltjie vasgehou word, is van weinige nut vir plante.

Humus verhoog die grondvrugbaarheid, maak swaar, vaste kleigrond losser, en bind
sandgrond om die waterhouvermoë daarvan te verbeter. As water te vinnig deur
grond dreineer, voer dit waardevolle ione en ander oplosbare stowwe weg na die
dieperliggende lae waar dit van geen nut vir plante is nie. Dit word uitloging
genoem. Gebalanseerde dreinering is dus noodsaaklik.

Die suurheidsgraad of pH van die grond is baie belangrik. Sommige
grondorganismes en plante kan in suur grond (lae pH) leef, terwyl ander aan
alkaliese grond (hoë pH) voorkeur gee. Die meeste plante en gronddiertjies
verkies egter neutrale (pH van 7) of effens suur grond (pH van 6,5). Voorbeelde
van plante wat in suur grond aard, is asaleas, varings, krismisrose,
rododendrons, heide en proteas. Voorbeelde van plante wat goed in alkaliese
grond groei, is lusern, koolgewasse en baie grootebestande plante. Voorbeelde
van plante wat neutrale of effens suur grond verkies, is die meeste peulplante,
populiere, en so voorts.

Gronddiepte is ook van groot belang. In 'n grondprofiel ('n loodregte deursnee
van grond) kan daar gewoonlik duidelik tussen die verskillende horisonte
(grondlae) onderskei word. Dit is eintlik die dikte van die bolaag wat belangrik
is vir plante en gronddiertjies. 'n Nuwe bolaag word voortdurend dog stadig
gevorm – plus-minus 30 mm in ongeveer vyfhonderd jaar. Goed ontwikkelde,
vrugbare grond vertoon gewoonlik 'n dikker bolaag en meer lae as swak grond.

Lig is van die allergrootste belang vir plante, aangesien dit noodsaaklik is vir
fotosintese. Dit kan egter ook 'n beperkende faktor wees in die opsig dat
oormatig skerp lig weefsels beskadig. Lig laat geld sy invloed hoofsaaklik deur
ligintensiteit en tydsduur van bestraling (daglengte). By sowel plante as diere
is daar baie interessante aanpassings waarneembaar, soos:

Water is 'n heel belangrike ekologiese faktor, want daarsonder is lewe op aarde
haas ondenkbaar. Behalwe dat tussen 80% en 90% van die liggaamsmassa van vele
organismes uit water bestaan, is water noodsaaklik vir die fisiologiese prosesse
in plante en diere. Water is egter nie net 'n noodsaaklikheid nie, maar ook 'n
beperkende faktor. Die waterkringloop (watersiklus) speel 'n belangrike rol in
die voortbestaan van plante- en dierelewe. Dit behels 'n gedurige beweging van
water in 'n kringloop tussen doe aarde en die atmosfeer. Die beweging van water
van die atmosfeer na die aarde word neerslag (presipitasie) genoem. Neerslag
sluit in dou, mis, hael, sneeu en reënval. Behalwe dat neerslag die aarde en
organismes van vog voorsien, absorbeer reën, sneeu, dou, hael, en so voorts
warmte en word die grond, watermassas en aanwesige organismes so afgekoel. Water
wat op die grond val, word gedeeltelik deur die bolaag geabsorbeer (kapillêre en
higroskopiese water). 'n Deel daarvan spoel weg op die oppervlak, vorm
stroompies, spruite en riviere en bereik later mere en oseane. 'n Ander deel van
die water kan deur die bolaag dreineer na die onderlae en die watertafel. Dit
word infiltrasie genoem. Hierdie water bereik deur fonteine weer die oppervlak
of kan gedurende droë tydperke deur kapillêre beweging van die waterval af
opwaarts deur die grondlae na die oppervlak beweeg. Water bereik weer die
atmosfeer deur verdamping vanaf die groot wateroppervlaktes (70% van die
aardoppervlakte), direk uit die grond en deur die transpirasie van plante. Baie
plante en diere vertoon aanpassings ten opsigte van water:

Die lug wat ons omring, oefen regstreeks 'n invloed op alle lewende organismes
uit. Die belangrikste gasse wat plante- en dierelewe beïnvloed, is waterdamp,
suurstof, koolstofdioksied en stikstof. Van hierdie gasse is dit net waterdamp
wat in wisselende hoeveelhede in die atmosfeer voorkom en dus 'n beperkende
invloed op terrestriële habitat kan hê. Dit ander gasse is in redelik konstante
hoeveelhede (ongeveer 21% suurstof, 0,03% koolstofdioksied, 79% stikstof) in die
atmosfeer teenwoordig. In water en grond is die hoeveelhede egter selde konstant
en wissel dit van plek tot plek en van tyd tot tyd. Met die uitsondering van
anaërobiese bakterieë (bakterieë wat sonder suurstof lewe) en 'n paar ander
organismes het al wat lewe, vry suurstof vir hul voortbestaan nodig. Landlewende
vorme neem direk uit die atmosfeer op, waterlewendes uit die water en
grondorganismes uit die lug tussen die gronddeeltjies. Water bevat normaalweg
baie minder opgeloste suurstof as lug (1 000 cm3 atmosferiese lug bevat ongeveer
200 cm3 suurstof, teenoor die net ongeveer 10 cm3 suurstof in 1 000 cm3 water).
Organismes wat in diep water lewe, het dus 'n nog groter probleem, omdat die
persentasie suurstof dieper in die water aansienlik laer is. Die rede hiervoor
is dat die suurstof van die atmosfeer wat die hoofbron van suurstof in die water
is, in die oppervlakwater oplos en dat plante wat gedurende fotosintese suurstof
vrystel, hoofsaaklik in vlakker water voorkom. Die hoeveelheid suurstof neem ook
dieper in die grond af, met die gevolg dat plante wat gedurende fotosintese
suurstof vrystel, hoofsaaklik in vlakker water voorkom. Hoe meer poreus grond
is, hoe meer lug kan dit bevat. Lug in grond word egter deur 'n oormaat water in
die grond verplaas. 'n Gebrek aan suurstof in dieper grondlae en diep water is
dus 'n beperkende faktor ten opsigte van die voortbestaan van lewe.

Koolstofdioksied in die atmosfeer is ook een van die bronne van die
koolstofdioksied in water en grond. Dit word egter ook tydens respirasie by
water- en grondlewende organismes en deur die ontbinding van organiese stowwe
vrygestel. Die persentasie koolstofdioksied in grond is dikwels aansienlik hoër
as dié in die atmosfeer, omdat die swaar gas moeilik uit die grond diffundeer.

Stikstof is noodsaaklik vir die opbou van sommige organiese molekule,
byvoorbeeld proteïen. Stikstof in grond word gedurig deur stikstofbindende
organismes (knoppiesbakterieë) en ook uit die atmosfeer (donderstorms) aangevul
en in die vorm van nitrate in plante beskikbaar gestel.

As 'n ekologiese faktor is vuur waarskynlik net so belangrik en normaal soos
temperatuur, lig of enige ander faktor. Beheerde brande kan trouens 'n uiters
waardevolle ekologiese faktor wees. Vuur is egter ook 'n belangrike beperkende
faktor, veral omdat die mens dit beter kan beheer as enige ander beperkende
faktor. Daar word tussen twee soorte brande onderskei, naamlik kroonvure, dit
wil sê allesvernietigende vure soos groot bosbrande, en oppervlakvure, wat
beheer word sodat bome en ander groter plante nie baie beskadig word nie.
Kroonvure moet altyd verhode word, omdat dit 'n uiters beperkende faktor is wat
die hele biotiese gemeenskap vernietig (plante en diere brand dood, saad word
vernietig, en so voorts). Die doel van oppervlakvure is om beter weiveld aan
grasvreters te verskaf, om die indringing van ongewenste houtagtige gewasse in
grasveld te voorkom, en om tydelike migrasies te veroorsaak en so wisselweiding
af te dwing, byvoorbeeld in wildtuine.

Brande kan ook die ontkieming en verspreiding van saad stimuleer. In die geval
van byvoorbeeld hekea is hierdie effek ongewens in Suid-Afrika. Hierdie
indringerplant verdring die inheemse plantegroei. Beheerde brande met lank
genoeg tussenpose kan die groei van sekere proteas en ander plante wat in fynbos
voorkom, bevorder. Skynbaar uitgestorwe spesies, soos die vleiroos (Orothamnus
zeyheri) is ná brande herontdek.

Daar is al bewys dat jong gras wat ná 'n brand uitspruit, nie net deur
grasvreters verkies word nie, maar ook voedsamer is. Gewoonlik bereik gras ná 'n
brand en reën binne ses weke weer volle wasdom. Baie veldbrande word deur
weerlig in die vroeë lente veroorsaak. Kwaadwillige brandstigting en brande wat
as gevolg van nalatigheid ontstaan, kom egter al hoe meer voor. Alle onbeheerde
en onbeplande brande moet voorkom word.

Uit die verklaring van die woord "outotrofe" (Grieks: autos = self + trophos =
voeder) is dit duidelik dat hierdie organismes selfvoedend is. Hulle is dus
hoofsaaklik groen plante wat deur fotosintese in staat is om uit anorganiese
grondstowwe organiese materiaal (byvoorbeeld koolhidrate) op te bou en
terselfdertyd die stralingsenergie (lig) van die son in die organiese materiaal
as bindingsenergie vas te lê. Hierdie outotrofe organismes, wat ook as
produseerders bekend staat, sluit 'n baie wye verskeidenheid in – van baie groot
bome, struike en kruide tot kleiner mosplante en mikroskopiese waterplantjies
(fitoplankton) (Grieks: phyto = plant + plankton = drywende lewe).

Organismes wat heterotrofies (Grieks: heteros = verskillend + trophos = voeder)
leef, gebruik die komplekse verbindings wat deur die outotrofe organismes
opgebou is. Alhoewel sommige plante ook 'n heterotrofe bestaan voer, is dit
veral diere wat so 'n lewenswyse handhaaf. Hierdie heterotrofe organismes, wat
ook verbruikers genoem word, kan òf primêre òf sekondêre verbruikers wees. Elk
van die vlakke van die heterotrofe komponent, naamlik produseerders, primêre
verbruikers, sekondêre verbruikers en ontbinders, vorm 'n voedings- of trofiese
vlak. Al die produseerders (groen plante) vorm dus die eerste trofiese vlak, die
primêre verbruikers (herbivore) die tweede trofiese vlak, die sekondêre
verbruikers (predatore) die derde trofiese vlak en die ontbinders die laaste
trofiese vlak.

Die primêre of eerste verbruikers is hoofsaaklik plantetende diere of herbivore.
Hulle lewe uitsluitlik direk van die produseerders (groen plante). 'n Baie wye
verskeidenheid kan hier onderskei word – van baie klein soorte wat klein soorte
van klein groen waterplante (alge) lewe tot groot herbivore wat die sappige
groeipunte en jong blare in die boomtoppe kan afpluk. Voorbeelde is:
watervlooie, tuinslakke, sprinkane, vlinders, muise, konyne, rooibokke, koedoes
en kameelperde.

Die sekondêre verbruikers is die predatore wat van herbivore (primêre
verbruikers) en/of ander predatore lewe. Hulle is dus hoofsaaklik vleiseters.
Sommige sekondêre verbruikers vang altyd hul eie lewende prooi. Hulle word
karnivore genoem. Ander sekondêre verbruikers lewe weer hoofsaaklik van dooie
diere, maar vang soms wanneer hulle baie honger is ook lewendige diere. Hierdie
verbruikers is aasvreters. Voorbeelde is: leeus, wolwe, jakkalse, krokodille,
aasvoëls, arende, valke, slange, akkedisse, spinnekoppe, en so voorts.

Omnivore (Latyn: omnis = alles + vorare = te vreet) is diere wat sowel plante-
as dieremateriaal eet, byvoorbeeld vrugte, insekte en kleiner diere. Omnivore
leef dus ook heterotrofies en is gevolglik soms primêre en soms sekondêre
verbruikers. Voorbeelde is: bere, varke, bobbejane, ape, rotte, vele voëlsoorte,
krewe, krappe, vele insekte en die mens.



https://af.wikipedia.org/wiki/Ecuador

Ecuador is 'n land in die middel van Suid-Amerika wat in die noorde grens aan
Colombia, in die ooste en die suide aan Peru, en in die weste aan die Stille
Oseaan. Die naam van die land is Spaans vir die ewenaar, wat deur die land loop.
Die land sluit die Galápagos-Eilande (Spaans: 'Islas Galápagos' of 'Archipiélago
de Colón') in die Stille Oseaan, ongeveer 965km wes van die vasteland, in. Die
eilande het 'n belangrike rol gespeel in Darwin se reise wat sy idees oor
evolusie help vorm het. Ecuador was deel van die magtige Inkaryk, een van die
mees gevorderde beskawings in die nuwe wêreld, wat ook Peru en Bolivia ingesluit
het. Ecuador is 'n olieprodusent en was van 1973 tot 1992 'n lid van OPUL.

Gevorderde beskawings het reeds in Ecuador floreer toe die land in die 15e eeu
deur die Inkas verower is. Die Spaanse conquistadores verower die Inkaleërs in
1534 en die Spaanse koloniste word die nuwe elite. Die inheemse bevolking is
afgemaai deur die uitbreek van siektes waarteen die Inkas nie weerstand gehad
het nie en is onderdruk deur die "encomienda"-arbeidstelsel waarvolgens hulle
vir Spaanse grondeienaars moes werk. In 1563 word die nuwe hoofstad, Quito, in
Ecuador 'n setel van die koninklike "audiencia" (administratiewe distrik) van
Spanje.

Na onafhanklikheidsmagte die koninklikgesinde weermag in 1822 verslaan het,
sluit Ecuador aan by Simon Bolivar se Republiek van Gran Colombia, net om in
1830 'n aparte republiek te word. Die 19de eeu is gekenmerk deur onbestendigheid
en vinnig opeenvolgende heersers. Die konserwatiewe Gabriel Garcia Moreno
verenig die land in die 1860's met die ondersteuning van die Katolieke kerk. In
die laat 1800's, dra die wêreldwye vraag na kakao daartoe by dat die land se
ekonomie swaar steun op uitvoer van primêre produkte en lei dit tot migrasie van
die hooglande na die landbouvoorposte langs die kus.

'n Kusgebaseerde revolusie in 1895 onder leiding van Eloy Alfaro het die mag van
die kerklui verminder en die weg gebaan vir kapitalistiese ontwikkeling. Die
einde van die kakaovoorspoedgolf het hernude politieke onstabiliteit te weeg
gebring en gelei tot 'n militêre staatsgreep in 1925. Die 1930's en 1940's is
die regering gekenmerk deur populistiese politici soos die vyf-keer President
Jose Velasco Ibarra.

Resessie en populêre onrus het in die 1960's terugkeer na populistiese politiek
en binnelandse militêre ingrypings gelei, terwyl buitelandse maatskappye
oliebronne in die Ecuadoriaanse Amasone ontwikkel het. In 1972, het 'n
nasionalistiese militêre regering aan bewind gekom en die nuwe olierykdom en
buitelandse lenings gebruik vir 'n industrialisasieprogram, grondhervorming, en
subsidies vir stedelike verbruikers. Terwyl die olie-opbloei begin taan, het
Ecuador in 1979 teruggekeer tot demokrasie, maar teen 1982 het die regering 'n
ekonomiese krisis in die gesig gestaar gekenmerk deur inflasie,
begrotingstekorte, 'n dalende geldeenheid, skuld wat ophoop en 'n onmededingende
industrie.

Sedert die terugkeer na demokrasie het opeenvolgende presidente probeer om die
oligargie te breek deur verskeie pogings om ekonomiese hervormings in werking te
stel. Meeste hiervan het egter gefaal, óf as gevolg van weerstand deur die
heersende klas óf as gevolg van korrupsie. In 2005 is die president, Gutierezz,
afgeset vanweë korrupsie en diefstal wat daarna lei tot politieke chaos wat tans
ondervind word.

Hoewel Ecudaor vir meeste van die 20ste eeu politieke onrus beleef het was dit
tog heelwat rustiger as die naburige Colombia. Tussen 1999 – 2003 het enorme
getalle Comlombiane na Ecuador gevlug met die gevolg dat daar nou 'n groot
hoeveelheid Comlombiane in Ecuador is.

Ecuador is 'n kleurryke land met drie verskillende klimate: 1) Costa (kus) -
sonnig en warm met perfekte strandweer. 2) Sierra (die hoogland) - die
Andesgebergte loop deur die middel van die land en die stede wat daar geleë is,
is ten minste 1000m bo seespieël en is dus aangenaam koud en daar val ook sneeu.
3) Amazonas (die Amasone) die reënwoud met 'n reënwoudklimaat.

Kolonisasie deur die Spanjaarde en Europeërs uit Suid-Amerika, slawe uit Afrika
wat hulle saamgebring het, en die inheemse Indiane wat oorleef het, dra by tot
'n land met ryk diversiteit. Die grootste etniese groep is die Mestizos (van
gemengde Spaans en Indiaanse afkoms) en verteenwoordig net meer as 65 persent
van die bevolking. Die Andes-Indiane (indigenas) vorm die tweede grootste groep
(~30%). Blankes is meestal Kreole, afstammelinge van die Spaanse koloniste wat
nie met ander groepe vermeng het nie en vorm 7% van die bevolking. Die res
bestaan uit 'n klein minderheid Afro-Ecuadoriane, insluitend Mulatto's en
Zambo's.

Ecuador se kultuur is 'n spieëlbeeld van die land se demografie en bestaan uit
'n kookpot van verskillende invloede. Baie soos die voorouers van die
Mestizomeerderheid, is die kultuur van Ecuador 'n mengsel van Europese en
Indiaanse invloede, met verskeie ander elemente geërf van afstammelinge van die
slawe uit Afrika. 'n Verskedenheid musiek- en dansstyle word beoefen insluitend:
Salsa, Merengue, Bachata, Reggaeton, Cumbia, Vallenato, Samba en Capoeira.



https://af.wikipedia.org/wiki/Diamant

'n Diamant is 'n klein kosbare, skitterende steen en die hardste edelsteen én
hardste natuurlike materiaal wat daar is. Dit bestaan uit 'n
koolstofkristalrooster. Diamante word gevorm deur geweldige hitte en druk.
Diamante se gewig word in karaat bepaal. Die grootste diamant ooit gevind is die
Cullinan-diamant van 3 024.75 karaat.

Die eerste diamant wat in Suid-Afrika gevind is, is die Eureka-diamant. Hierdie
diamant is deur Erasmus Jacobs gevind naby Hopetown en weeg 21,25 karaat,
ongeslyp. In 1868 is 'n diamant van 83,5 karaat gevind op die plaas Zandfontein,
ook naby Hopetown. Hierdie diamant staan later bekend as die Ster van
Suid-Afrika.

In 1888 is die De Beers-diamant van 428.5 karaat in 1888 in die Kimberley-myn
gevind

Op 30 Junie 1893 is die Excelsior-diamant gevind in die De Beers-myn te
Jagersfontein. Dit het 971 karaat geweeg en was op daardie stadium die grootste
diamant in die wêreld.

Die Cullinan-diamant is op 26 Januarie 1905 in die Premiermyn by Cullinan gevind
deur Frederick Wells. Dit is tot op datum die grootste diamant wat ooit gevind
is.

Die Jonker-diamant van 726 karaat was die vierde grootste diamant ter wêreld
gewees toe dit op 17 Januarie 1934 deur die delwer, Jacobus Jonker, gevind is op
die plaas Elandsfontein, Pretoria.

Die Lesotho-brown van 601 karaat is gedurende Mei, 1967 by die
Letseng-la-Terai-myn gevind in Lesotho.



https://af.wikipedia.org/wiki/Deens

Deens (dansk [d̥anˀsɡ̊] luister (hulp·inligting) of dansk sprog [ˈd̥anˀsɡ̊
ˈsb̥ʁɔʊ̯ˀ]) is 'n Noord-Germaanse of Skandinawiese taal met ongeveer 5,5 miljoen
sprekers. Dit is de facto die amptelike taal van Denemarke en een van die
amptelike tale van Groenland en die Faroëreilande (waar meestal die
Gøtudanskt-variant van Deens gebruik word). Daar woon ook in die Noord-Duitse
gebied Sleeswyk-Holstein 'n klein Deenssprekende minderheid van ongeveer 50 000
mense, terwyl Deens ook as 'n taalvak in hierdie deelstaat se skole aangebied
word. Deens speel nog steeds 'n belangrike rol as tweede verpligte vreemde taal
(naas Engels) in Ysland se onderwysstelsel. In die voormalige Karibiese kolonies
van Deens-Wes-Indië het Deens in die loop van die 20ste eeu as omgangstaal
verdwyn.

Deens is nou verwant aan die ander twee vastelandse Skandinawiese tale, Noors en
Sweeds, en tot by die vroeë 11de eeu het Oud-Nordies as die gemeenskaplike
Skandinawiese taal gedien. Daarna het twee Nordiese taalgroepe begin ontwikkel -
Wes- en Oos-Nordies. Deens maak saam met Sweeds deel uit van die Oos-Nordiese
groep.

Deens het in die volgende eeue 'n groot aantal woorde uit ander tale ontleen:
Nederduits het die Deense taal onder meer met terme uit die ambags- en
handelswêreld, gereedskappe, stowwe en tekstiele en kos, Nederlands met
seevaartterme en Romaanse tale met terme uit die mode-, kuns- en bankbedryf
verryk. Rundstück, 'n Nederduitse variant van die Duitse woord Brötchen
("rolletjie") wat nog steeds in Hamburg, Sleeswyk-Holstein en dele van
Nedersakse gebruiklik is, is byvoorbeeld ook as die Deense en Noorse woord
(rundstykke) ontleen.

Die Nordiese tale Deens, Sweeds en Noors is onderling redelik verstaanbaar.
Dene, Noorweërs en Swede gebruik onderling dan ook dikwels 'n soort
'interskandinawies', waarby veral Dene dikwels hulle uitspraak aanpas omdat die
uitspraak van Deens sterk verskil van die geskrewe vorm. Vervaardigers van
produkte wat dwarsoor die Europese Unie en Noorweë versprei word, gebruik vanweë
die nou verwantskap tussen Deens en Noors dikwels die Deense gebruiksaanwysing
ook vir die Noorse taalgebied.

Deens word geskryf met die Latynse alfabet, waaraan na die z drie tekens
toegevoeg is: Æ/æ, Ø/ø en Å/å. Hierdie word as aparte letters gesien. Die
letters q, w, x en z word byna nooit gebruik nie.

In teenstelling met Noors en Sweeds is Deens nie 'singerig' nie, dit is geen
toontaal nie. Kenmerkend van Deens is die betekenisonderskeidende glottisslag
(glottal stop, in Deens stød).



https://af.wikipedia.org/wiki/Charlize_Theron

Charlize Theron (gebore op 7 Augustus 1975) is 'n Suid-Afrikaans-Amerikaanse
aktrise, vervaardiger en modemodel asook Golden Globe/Oscar-wenner.

Charlize Theron is op 7 Augustus 1975 in Benoni in die destydse provinsie
Transvaal as enigste kind van Gerda Jacoba Aletta (née Maritz) en Charles
Jacobus Theron gebore. Sy het grootgeword op 'n hoewe naby Benoni, waar sy op
Laerskool Putfontein was van 1982 tot 1988. Aan die Hoërskool Die Kruin vir
Kuns, Musiek, Ballet en Drama in Parktown, Johannesburg, waar sy van 1989 tot
1993 onder meer ballet geneem het, was sy volgens haar oud-balletonderwyseres
baie gewild onder die meisies. Hoewel Theron vlot Engels praat, is haar
moedertaal Afrikaans.

Haar ma, Gerda, het in 1991 haar pa, Charles, met sy eie wapen doodgeskiet uit
selfverdediging nadat dronkenskap en huishoudelike geweld 'n breekpunt in hul
huis bereik het. (Charlize was toe 15 jaar oud.) Gerda is nie aangekla weens sy
dood nie.

Die jong Charlize is Amerika toe om naam in Hollywood te maak en is uiteindelik
deur 'n talentsoeker raakgesien. Haar eerste rol op die internasionale
silwerdoek was in 1995 in Children of the Corn III.

Daarna het rolle gevolg in lokettreffers soos The Italian Job (2004) en The Life
and Death of Peter Sellers (2004), Waking up in Reno, Trapped en Reindeer Games
(2000), The Cider House Rules en The Astronaut's Wife (1999), Mighty Joe Young
(1998) en The Devil's Advocate (1997). Haar lys van rolprente sluit verder in
Two Days in the Valley en That Thing You Do (1996), Trial and Error (1997),
Celebrity (1998), The Yards, Men of Honor en The Legend of Bagger Vance (2000),
15 Minutes, Sweet November en When I was a Girl (2001). Sy het ook in 1997 in
die TV-treffer Hollywood Confidential opgetree.

Theron se ondervinding in dié uiteenlopende rolle het haar uiteindelik in staat
gestel het om die veeleisende rol in die skrywer-regisseur Patty Jenkins se
Monster los te slaan. Daar is aanvanklik verwag dat die rolprent nie groot
aftrek by die algemene publiek sou kry nie, maar toe die toekennings begin
inrol, is dié verwagting verkeerd bewys. Theron het ook in Head in the Clouds
(2004), Aeon Flux Class Action (2005) en The Ice at the Bottom of the World
(2006) gespeel.

Charlize Theron het in 2004 op 28-jarige leeftyd die eerste Suid-Afrikaanse
silwerdoekaktrise geword wat die gesogte Oscar-toekenning kon inpalm. Daarmee
het sy die kroon gespan op 'n loopbaan wat reeds verskeie Hollywood-treffers en
toekennings insluit.

Sy het die Oscar gewen vir haar rol in Monster, wat handel oor die lewe van
Aileen Wuornos (sien inligtingkassie), 'n lesbiese reeksmoordenares wat op 9
Oktober 2002 in die VSA tereggestel is vir die moord op sewe manskliënte. Terwyl
Wuornos se lewensverhaal van teistering wat geweld, verkragting, bloedskande,
tienerswangerskap en prostitusie ingesluit het, geweldige eise aan Theron as
aktrise gestel het, moes sy ook haar uiterlike radikaal aanpas (insluitende
gewig aansit) om die verwaarloosde en hawelose prostituut se harde lewe te kon
weergee.

Theron het naas die Oscar ook 'n Golden Globe-toekenning ontvang vir dié rol en
is in 2004 saam met Sandino Moreno aangewys as die Beste Aktrise by die Berlynse
Rolprentfees. (Moreno het die toekenning gedeel vir haar rol in Maria Full of
Grace.) Theron het ook 'n Screen Actor’s Guild-toekenning en verskeie pryse wat
deur kritici uitgeloof word, ingepalm. Boonop het sy in Monster nie net voor die
kameras gewerk nie, maar ook as vervaardiger opgetree.

Ná haar oorwinning by die Oscar-aand het Theron ’n kort besoek aan haar
geboorteland gebring, waar sy onderhoude met onder meer president Thabo Mbeki en
oud-president Nelson Mandela gehad het, 'n liefdadigheidsbal bygewoon het en
aangekondig het dat sy gaan help om 'n laboratorium in te rig waar DNS-toetse
gedoen word om verkragtingsake vinniger af te handel. Sy het voorheen in 'n
omstrede advertensieveldtog teen die verkragting van vroue in Suid-Afrika
opgetree.



https://af.wikipedia.org/wiki/Byvoeglike_naamwoord

'n Byvoeglike naamwoord is 'n woord wat behoort aan 'n klas waarvan die lede
selfstandige naamwoorde en voornaamwoorde aanpas. 'n Byvoeglike naamwoord
spesifiseer naamlik eienskappe of attribute van 'n selfstandige naamwoord of
voornaamwoord. Byvoeglike naamwoorde is een van die agt tradisionele
woordsoorte. Taalkundiges onderskei egter vandag tussen byvoeglike naamwoorde en
woorde soos bepalers wat te vore as byvoeglike naamwoorde gesien is.

Nie alle tale het byvoeglike naamwoorde nie, maar meeste, insluitend Afrikaans
het. Voorbeelde van Afrikaanse byvoeglike naamwoord sluit in groot, oud, en
moeg. Tale wat nie oor byvoeglike naamwoord beskik nie gebruik ander
woordsoorte, baie keer werkwoorde, om dieselfde semantiese doel te bereik. Selfs
in tale wat byvoeglike naamwoorde het kan 'n konsep wat in een taal daarmee
uitgedruk word in 'n ander taal ontbreek en op 'n ander manier oorgedra word;
soos byvoorbeeld die konsep honger wat in Afrikaans 'n byvoeglike naamwoord is
(die honger man, ek is honger) word in Frans as "avoir faim" (letterlik "om
honger te hê") uitgedruk.

In meeste tale met byvoeglike naamwoorde vorm die woordsoort 'n oop klas; dit
wil sê dat nuwe byvoeglike naamwoorde geredelik gevorm kan word deur prosesse
soos afleiding.

As twee huise vergelyk word kan mens dus sê: 'n groot mooi ou hout huis en 'n
klein mooi ou hout huis.



https://af.wikipedia.org/wiki/Bulgaars

Bulgaars (български език, bǎlgarski ezik, [ˈbɤɫɡɐrski ɛˈzik]) is 'n
Indo-Europese taal en 'n lid van die Suid-Slawiese taalgroep van die Slawiese
tale. Bulgaars word deur sowat 7,9 miljoen mense gepraat, veral in Bulgarye.

Bulgaars is die amptelike taal van die Republiek van Bulgarye. Dit word ook in
Kanada, Griekeland, Hongarye, Israel, Moldowa, Masedonië, Roemenië, Rusland,
Serwië, Turkye, Oekraïne, die Verenigde Koninkryk en die Verenigde State
gepraat. Met die toetreding van Bulgarye in 2007 het Bulgaars een van die
Europese Unie se amptelike tale geword en die Cyrilliese alfabet een van die EU
se amptelike skryfstelsels, naas die Griekse en die Latynse alfabet.

Sommige taalkundiges, insluitende taalnavorsers in Bulgarye en Griekeland,
klassifiseer die Macedoniese taal as 'n streekdialek van Bulgaars.

Die geskiedkundige ontwikkeling van Bulgaars kan beskryf word as 'n oorgang van
'n hoogs sintetiese taal (Ou Bulgaars) tot 'n tipiese analitiese taal (Moderne
Bulgaars) met Middel-Bulgaars as die middelpunt van die oorgang. Dit is 'n
uitsonderlike ontwikkeling binne die Slawiese taalfamilie, aangesien die ander
Slawiese tale, soos Pools en Russies, uitgesproke sinteties is.

Minder as 200 woorde bly oor uit die taal van die oorspronklike Bulgare wat van
Sentraal-Asië af na die hedendaagse Bulgarye getrek het en uiteindelik die
plaaslike slawetaal aangeneem het. Die Bolgaarse taal kon 'n lid van die Turkse
of Irannese taalfamilie (Pamiertale) gewees het. Dié taal se klassifikasie is
egter onduidelik. Dit is in elk geval onverwant aan Bulgaars.

Ou Bulgaars is die eerste Slawiese taal wat skriftelik vasgelê is. Aangesien die
Slawiese eenheid tot in die laat oudheid behoue gebly het, is die taal
aanvanklik языкъ словяньскъ genoem – "die Slawiese taal". In die
Middel-Bulgaarse tydperk is die naam geleidelik vervang met die naam: языкъ
блъгарьскъ, die Bulgaarse taal. In sommige gevalle is die naam, языкъ
блъгарьскъ, nie alleen vir die kontemporêre Middel-Bulgaarse taal van die
oorskrywers gebruik nie, maar ook vir die Ou Bulgaarse tydperk en selfs die
sending van Cyrillus en Methodius na Groot Morawië. 'n Noemenswaardige voorbeeld
van die anachronisme is die Diens van Sint Cyril van Skopje (Скопски миней), 'n
13de eeuse Middel-Bulgaarse manuskrip uit Noord-Masedonië waarvolgens Cyrillus
met Bulgaarse boeke onder die Morawiese Slawe gepreek het. Die eerste aanhaling
waarin na die Bulgaarse taal verwys word, in plaas van die Slawiese taal, kom
uit die werk van die Griekse kerklui van die Bulgaarse Aartsbiskop van Ohrid in
die 11de eeu, byvoorbeeld in die Griekse hagiografie van Sint Clement van Ohrid
by Theophylact van Ohrid (laat 11de eeu).

Bulgaars is oor eeue heen in tipologiese opsig deur 'n (onbekende) substraat,
Nieu-Grieks as adstraat en Turk-Bulgaars as superstraat verander. So vertoon die
taal verskeie taalkundige innovasies wat dit onderskei van ander Slawiese tale,
soos die uitskakeling van deklinasie (verbuiging) van die selfstandige
naamwoord; die ontwikkeling van 'n bepaalde lidwoord, wat aan die einde van
selfstandige naamwoorde geheg word (moontlik oorgeërf van die Bolgaarse taal);
die gebrek aan die werkwoord infinitief van werkwoorde; en die behoud en verdere
ontwikkeling van die proto-Slawiese werkwoordstelsel. Dit het verskeie
werkwoordvorme om, nie-waargeneemde, oorvertelde en onsekere aksie aan te dui.

Bulgaars is deel van die Balkan taalkundige eenheid, wat ook Grieks, Roemeens,
Albanees en sommige Serwiese dialekte insluit. Ofskoon dié tale 'geneties'
gesien nie nouer aan mekaar verwant is as, byvoorbeeld, aan Latyn en Kelties,
deel die meeste van die tale bogenoemde eienskappe (bv. bepaalde lidwoord,
verlies van infinitief, ingewikkelde werkwoordstelsel) en baie ander. Die
algehele verlies van deklinasie blyk egter uitsluitlik Bulgaars te wees en dit
onderskei die taal van sowel die Slawiese tale as van die ander Balkantale
(selfs al kan dit as 'n logiese uitvloeisel van Balkanisering van die taal
gesien word). Dit is een van die kenmerke van 'n analitiese taal. Die
onwaargeneemde aksie-werkwoordvorm word deur sommige taalkundiges aan Turkse
invloede toegeskryf.

In 886 het Bulgarye die Glagolitiese alfabet wat in 850 deur Cyrillus en
Methodius ontwerp is aangeneem. Die Glagolitiese alfabet is geleidelik in die
eeue daarna deur die Cyrilliese alfabet, wat om die Preslav Letterkundige Skool
in die begin van die 10de eeu ontwikkel is, verplaas. Die meeste van die letters
in die Cyrilliese alfabet is van die Griekse alfabet geleen; dié waarvoor daar
nie 'n Griekse ekwivalent was nie is deur vereenvoudigde Glagolietiese letters
voorgestel (soos die versagtings- en verhardingstekens).

Onder invloed van gedrukte boeke uit Rusland, het die Russiese, vereenvoudigde,
Burgerlike Skrif (graždanskij šrift) in 1708 van Tsaar Pieter I (sien
Hervormings van Russiese Ortografie) die ou Middel-Bulgaarse/Kerkslawiese
skryfwyse teen die einde van die 18de eeu vervang. Verskeie Cyrilliese alfabette
met 28 tot 44 letters is in die begin en middel van die 19de eeu gebruik tydens
pogings om Moderne Bulgaars te kodifiseer totdat 'n alfabet met 32 letters,
voorgestel deur Marin Drinov in die jare 1870 na vore getree het. Die alfabet
van Marin Drinov is gebruik tot met die ortografiese hervorming van 1945 toe die
letters jat (ѣ, e 'dvojno of "dubbel e" genoem), en joes (ѫ) uit die alfabet
verwyder is. Die huidige Bulgaarse alfabet het dus slegs 30 letters.

Die onderstaande tabel gee die majuskelvorme (hooflettervorme) van letters in
die Bulgaarse alfabet, saam met die Internasionale Fonetiese Alfabet (IFA)
waardes vir die klank van elke letter:

Die letters ë, ы, en э wat in Russies voorkom en onderskeidelik die tweeklank
/yo/, die 'harde' y (uitgespreek as 'n kruising tussen /əI/ en Afr. /ui/) en 'n
oop 'e' verteenwoordig, ontbreek in Bulgaars.

Die transliterasie van Bulgaarse Cyrilliese alfabet in die Latynse alfabet is
gemaak met die Gestroomlynde transliterasie-stelsel:



https://af.wikipedia.org/wiki/Boere

Die Boere is 'n geskiedkundige term wat verwys na 'n etniese en kulturele groep
wat bestaan het uit die afstammelinge van die hoofsaaklik Nederlands-sprekende
boere en hulle families wat hulle in die 1800's in die Oranje Vrystaat,
Transvaal en, tot 'n mindere mate, Natal gevestig het en daar 'n aantal
Boererepublieke gestig het. Die groep sluit in die nakomelinge van die
Voortrekkers wat die Kaapkolonie in die begin van die 19de eeu tydens die Groot
Trek verlaat het, Kaapse burgers wat later na die Transvaal of Vrystaat
geïmmigreer het en geassimileerde immigrante uit Europa. Verskeie redes word
aangegee vir die verlaat van die Kaapkolonie waaronder ontevredenheid met die
Britse koloniale regering, voortdurende grensoorloë tussen die Xhosas en die
inwoners van die Kaapkolonie met gepaardgaande gebrek aan sekuriteit, gebrek aan
grond, die afskaffing van slawerny in die Kaap, arbeidsprobleme en politiese
marginalisering.

Die term Boere het aanleiding gegee tot 'n aantal woord samestellings wat
verband hou met die kultuur en gebruike van die Boere insluitend: boeresport,
boeretroos, boerekos, boerehaat, Boerejood, boereperd of boerperd ens. Die
oorloë tussen die Boererepublieke, die Oranje-Vrystaat en die Zuid-Afrikaansche
Republiek word soms die Eerste- en Tweede Boereoorloë genoem. Die term Boerevolk
is ook histories gebruik as 'n alternatiewe benaming van die Afrikaners of 'n
gedeelte daarvan. Die term is ook in baie ander tale oorgeneem soos Engels:
Boers, Frans: Les Boers, Portugees Os bóeres en Duits: Die Buren. Die term is
later met beide positiewe (prysende) en negatiewe (beledigende) konnotasie in
die letterkunde en alledaagse lewe gebruik om na Afrikaners te verwys.

Die Boere was afstammelinge van setlaars wat hulle sedert die 1650's tot die
1800's in Suid-Afrika gevestig het. Hulle is merendeels die nasate van
Nederlanders, Vlaminge, Franse Hugenote en Duitsers. In kleiner getalle vorm ook
Skandinawiërs, Portugese, Italianers, Pole, Skotte, Engelse, Iere en Walliesers
deel van die Boerevolk se voorouers. Verder het ondertrouery met inheemse Khoi
en ingevoerde slawe uit ander dele van Afrika, Maleisië en Indië ook bygedra tot
die Boere-genepoel. Sulke gemengde afstammelinge is later as Kleurlinge
gekwalifiseer onder Apartheidwetgewing, en daarna as Afrikaanses of Bruinmense
in die post-Apartheid era. Die Boere was oorwegend Christene en streng
Calvinisties. 'n Minderheid maar nogtans 'n noemenswaardige getal behoort aan
Pinkster groeperings.

Twee groepe emigrante het die Kaapkolonie in die tweede kwart van die 19de eeu
verlaat. Die eerste hiervan was die Trekboere wat opsoek na beter weivelde oor
die grense van die kolonie getrek het. Die tweede groep was die Grensboere in
die Oos-Kaap, wat 'n sterker politieke dryf gehad het om die kolonie te verlaat,
wat die Groot Trek onderneem het en wat later as die Voortrekkers sou bekend
staan. Die Voortrekkers se migrasie het in 1835 begin as gevolg van
ontevredenheid met die Britse koloniale owerheid, aanhoudende grensoorloë,
gebrek aan grond, arbeidsprobleme en 'n gevoel dat hulle polities
gemarginaliseer is.

Die Boere het twee oorloë aan die einde van die 19de eeu geveg om hulle
internasionaal-erkende lande, die Zuid-Afrikaansche Republiek en die Oranje
Vrystaat teen dreigende anneksasie deur Brittanje te verdedig. Die oorloë staan
amptelik bekend as die Eerste Vryheidsoorlog en die Tweede Vryheidsoorlog.

Veral die tweede Anglo-Boereoorlog het tot mitologisering van die term Boer, in
Suid-Afrika en in Europa, as etnoniem gelei. Die Britse skrywer Sir Arthur Conan
Doyle skryf byvoorbeeld in 1902:

Die jong Winston Churchill, wat die tweede oorlog as verslaggewer van die
Londense "Morning Post" megemaak het, het die vyand vir sy koerant soos volg
geskets: "Teen vroegoggend, rydend deur die reën... elkeen van hulle 'n
skerpskutter, elkeen gewoond daaraan om sy eie besluite te neem... hulle verlaat
hulself op twee dinge: op hulle ysterharde kondisie en daaropvolgens, dat hul
God van die ou testament die Amalekiete sal slag en in alle winde sal
verstrooi."

Na die Tweede Vryheidsoorlog het 'n klein gedeelte van die Boere Suid-Afrika
verlaat. Vanaf 1903 het die grootste groep na die Patagonië-streek van
Argentinië geëmigreer. Daar is vandag steeds 'n aantal Afrikaners in Argentinië.
'n Tweede groep het na Kenia geëmigreer (toe onder Britse regering), waarvan die
meeste in die 1930's na Suid-Afrika teruggekeer het. 'n Derde groep het, onder
die leiding van Generaal Ben Viljoen, na Meksiko, Nieu-Meksiko en Texas
geëmigreer in die suidweste van die Verenigde State van Amerika.

In moderne tye, veral tydens die hervorming van apartheid en die era na 1994,
het sommige Afrikaanssprekendes, hoofsaaklik dié met regse konserwatiewe
politiese perspektiewe, hul voorkeur vir die identiteit "Boere", in plaas van
"Afrikaners" te kenne gegee. Die groepe beweer dat daar baie nasate van die
Voortrekkers was wat nie deel gevorm het van die (soos hulle dit sien)
Kaap-gebaseerde Afrikaner-identiteit wat na die Tweede Vryheidsoorlog en die
daaropvolgende Uniewording in 1910 te voorskyn gekom het nie. Sommige van die
groepe dring daarop aan dat hulle hulleself nie as 'n verregse element van 'n
politiese spektrum sien nie. Die groepe beskou die Boere as 'n volk wat sowel in
Suid-Afrika woon as in diaspora.

In 2007 het 'n Volksraad Verkiesing Kommissie tot stand gekom wat uiteindelik 'n
verkiesing op 23 September en 24 September 2011 georganiseer het. Die verkose
lede staan as die Boere-Afrikanervolksraad bekend. Hulle beywer hulself om hulle
mandaat vir selfbeskikking tot uitvoering te bring.



https://af.wikipedia.org/wiki/Bier

Bier is die wêreld se oudste alkoholiese drankie en die derde gewildste drankie
na water en tee. Dit word geproduseer deur die brou en gisting van stysel,
hoofsaaklik vanaf graangewasse. Die algemeenste graan wat gebruik word is gars,
alhoewel koring, mielies en rys ook in baie gebiede gebruik word. Baie biere
word met hops gegeur, wat die drankie sy bitter smaak gee en ook as 'n
natuurlike preserveermiddel dien. Ander geurmiddels soos kruie en vrugte word
ook soms bygevoeg. Alkoholiese drankies wat gedistilleer word na die gisting, of
drankies afkomstig van die gisting van bronne anders as stysel (soos druiwe of
heuning), word nie as bier geklassifiseer nie.

Tradisionele biere is reeds in die tyd van die piramides omskryf, maar is lank
voor dit in huise regoor Afrika en die wêreld gebrou.

Die bier word gemaak van sorghummout of milletmout, en gewoonlik ander ongemoute
grane soos mielies. Die voordeel van hops was toenderjare nog nie ontdek nie, en
is dus histories nie gebruik nie.

Die gis wat vir fermentasie gebruik word, fermenteer teen temperature van 18 °C
tot 20 °C. Aalgis beweeg tydens fermentasie na die bokant van die
fermentasiehouer en kan in die eerste 2-3 van bo afgeskep word om weer in 'n
nuwe brousel gebruik te word.

Aan die einde van fermentasie daal die gis na onder en vorm 'n sigbare gislaag.
Hierdie gis kan ook herwin word en in 'n daaropvolgende brousel gesit word.

Alhoewel die meeste ale in Brittanje en België voorkom, is daar ook Duitse ale
soos Altbier.

Lagerbiere het met die industriële revolusie en die ontwikkeling van
prosesbeheer uit die aal-bierstyle ontwikkel. Die eerste goudgekleurde biere is
in 1842 deur Josef Groll in die stad Pilsen in die Tsjeggiese Republiek gebrou.



https://af.wikipedia.org/wiki/Beijing

Beijing (Sjinees: 北京; IFA: pei˩ tɕɪŋ˦ luister (hulp·inligting); of Peking) is 'n
stad in die noorde van Sjina en is die hoofstad van die Volksrepubliek van
Sjina. Beijing word tans regstreeks deur die Sjinese regering geadministreer en
is sodoende gelykgestel aan provinsies, outonome gebiede en spesiale
administratiewe streke.

Die administratiewe gebied van die Beijing-munisipaliteit strek oor 'n
oppervlakte van 16 807,8 vierkante kilometer, maar behels naas Beijing
merendeels landelike gebiede. Die munisipaliteit grens aan die provinsie Hebei
in die noorde, weste, suide en 'n klein gedeelte in die ooste en Tianjin
Munisipaliteit in die suid-ooste.

Beijing is een van die vier groot geskiedkundige hoofstede van Sjina en fungeer
vandag vanweë sy status as regeringsetel as die politieke sentrum van die
Volksrepubliek van Sjina. Die stad pronk danksy sy lang en veelbewoë
geskiedenis, wat oor meer as drieduisend jaar strek, met 'n indrukwekkende
kulturele erfenis. Bekende besienswaardighede sluit die Tiananmen-plein
(Sjinees, "Plein van die Poort van Hemelse Vrede"), die Verbode Stad met die
voormalige keiserlike paleis, wat deur die Unesco in 1987 tot
wêrelderfenisgebied verklaar is, die Ou en Nuwe Somerpaleis en verskillende
tempels soos die Hemelse Tempel, die Lamatempel en die Confuciustempel in.
Peking het as die gasheerstad van die Olimpiese Somerspele van die jaar 2008
opgetree.

Beijing is Sjina se tweede grootste stad in terme van bevolking ná Sjanghai. Dit
is 'n beduidende vervoersentrum, met dosyne treinspore, paaie en hoofweë in alle
rigtings. Die stad huisves ook die belangrike Beijing Capital Internasionale
Lughawe. Beijing vorm die politieke en kulturele sentrum van die Volksrepubliek
van Sjina, terwyl stede soos Sjanghai en Hongkong die leiers is op ekonomiese
gebied.

Beijing (北京) beteken letterlik "Noordelike hoofstad" wat in lyn is met die
Oos-Asiatiese tradisie om hoofstede te benaam. Ander stede wat ook so benoem is
sluit die Sjinese stad Nanjing (南京) in, wat letterlik "Suidelike hoofstad"
beteken; Tokio (東京), Japan, en Tonkin (東京; nou Hanoi), Viëtnam, beide beteken
"Oostelike hoofstad"; sowel as Kioto (京都), Japan, en Gyeongseong (京城; nou
Seoel), Korea, beide beteken eenvoudig "hoofstad".

Peking is die naam van die stad in Romaanse Pinyin, en is ook die tradisionele
naam van Beijing in Engels (ook behou in Nederlands). Hierdie term het ontstaan
as gevolg van Franse sendelinge vierhonderd jaar gelede, en is gebaseer op 'n
ouer uitspraakvorm in Mandaryn van [kʲ] na [tɕ]. ([tɕ] word in pinyin voorgestel
as j, soos in Beijing.)

Die Kommunistiese party van Sjina het die naam in 1949 weer terug verander na
Beijing (Peking) - onder meer om aan te dui dat Beijing weer sy funksie as
administratiewe hoofstad van Sjina sou waarneem. Die regering van die Republiek
van Sjina op Taiwan het nog nooit die naamverandering formeel aanvaar nie, en
gedurende die 1950's en die 1960's was dit algemeen in Taiwan dat Beijing
amptelik Peiping genoem is om aan te dui dat die Volksrepubliek van Sjina
onwettig sou wees. Vandag word die naam Beijing amper oral in Taiwan gebruik,
insluitende die amptelike taalgebruik van die regering van die Republiek van
Sjina, alhoewel sekere kaarte van Sjina steeds die ou naam en ou politiese
grense voor 1949 gebruik.

Yanjing (燕京; Pinyin: Yānjīng; Wade-Giles: Yen-ching) is en was 'n ander gewilde
informele naam vir Beijing, wat 'n verwysing is na die ou Staat van Yan wat op
hierdie plek bestaan het gedurende die Zhou-dinastie. Hierdie naam kom voor in
die plaaslike Yanjing-bier asook die amptelike naam van die Yenching
Universiteit. Beijing is ook die Cambuluc (Khanbaliq) soos beskryf in die
verhale van die Venesiaanse ontdekkingsreisiger Marco Polo.

Wanneer die wind uit suidelike of suid-oostelike rigting waai, word die sig
veral in die periode tussen Junie en Augustus belemmer. Ysige noordwinde in die
winter bring bitter koue saam, terwyl sandstorms hoofsaaklik in die lente
voorkom. Die hoogste temperatuur, wat ooit in Beijing amptelik aangeteken is,
was 42,6 °C op 15 Junie 1942, die laagste -27,4 °C op 22 Februarie 1966.

In die eerste millenium v.C. was daar drie stede gewees in die omgewing van
Beijing, sowel as hoofstad van die Staat van Yan (燕), een van die magte van die
oorlogvoerendestateperiode, was gevestig by Ji (T: 薊 / S: 蓟), naby die moderne
Beijing. Gedurende die Sui- (581-618) en die Tang-dinastie (618-907), het slegs
klein dorpe bestaan in hierdie omgewing.

Daar word beweer dat Beijing die grootste stad was in die wêreld vanaf 1425 tot
1650 en vanaf 1710 tot 1825.

Die Verbode Stad is van 1406 tot 1420 gebou, gevolg deur die Hemelse Tempel
(1420), sowel as verskeie ander konstruksieprojekte. Tian'anmen, wat 'n
staatssimbool geword het van die Volksrepubliek van Sjina, was twee keer
afgebrand gedurende die Ming-dinastie en die laaste herkonstruksie was uitgevoer
in 1651.



https://af.wikipedia.org/wiki/Amptelike_taal

Die term amptelike taal (ook ampstaal of offisiële taal) verwys na dié taal wat
deur die regering en ander owerhede van 'n bepaalde staat gebruik word om met
mekaar en met die burgers te kommunikeer en wat ook deur die bewoners van die
land gebruik word indien hulle 'n administratiewe instelling kontak. Meesal is
die taal wat vir die grondwet van 'n land gebruik word, ook sy amptelike taal.
Veelvolkige lande soos Suid-Afrika het dikwels meer as een amptelike taal.

In teenstelling met amptelike tale word verkeerstale in 'n veeltalige omgewing
gebruik om die kommunikasie te vergemaklik, terwyl skool- of onderwystale net in
die onderwys van 'n bepaalde land gebruik word.

Die ampstaal of ampstale is nie noodwendig die moedertaal van die bevolking van
'n bepaalde land nie.

In Europa, Asië of die Amerikas is gewoonlik die taal met die meeste sprekers as
die amptelike taal gekies; derhalwe is Duits die amptelike taal van Duitsland en
Portugees (Brasileiro) die amptelike taal van Brasilië. In Afrika het die
voormalige koloniale taal dikwels die status van amptelike taal gekry, soos
byvoorbeeld Frans in Mali of Engels in Zambië. Hierdie praktyk bevoordeel meesal
die heersende elite, wat die ampstaal in teenstelling met die gewone bevolking
magtig is.

Slegs in 'n klein aantal lande soos Switserland (met vier amptelike tale: Duits,
Frans, Italiaans en Romansch), België (met drie amptelike tale: Nederlands,
Frans en Duits) en Suid-Afrika (met elf amptelike tale) is die belangrikste
landstale as amptelike tale erken. Die meeste minderheidstale (soos Bretons,
Duits en Nederlands in Frankryk) geniet nie hierdie soort erkenning nie –
enersyds word minderheidstale as 'n bedreiging vir die nasionale eenheid van 'n
land beskou, andersyds kan baie lande dit nie bekostig om alle beamptes twee- of
meertalig op te lei en amptelike dokumente in meer as een taal uit te gee nie.
In die praktyk lei 'n sodanige taalbeleid moontlik tot die afskaling en
maatskaplike minagting van nie-amptelike of tweederangse amptelike tale.

'n Moontlike kompromis is die erkenning van 'n streeksgebonde status as
amptelike taal (Italië erken byvoorbeeld die ampstaalstatus van Duits in die
oorwegend Duitstalige Suid-Tirool).

Behalwe Afrikaans het Suid-Afrika nog tien amptelike tale. Een daarvan, Engels,
wen egter ál hoe meer veld omdat dit 'n magtige wêreldtaal is. Die
Pan-Suid-Afrikaanse Taalraad (Pansat) is 'n regeringsliggaam wat in 1995
ingestel is met die opdrag om 'n gunstige omgewing te skep vir die ontwikkeling
en gebruik van alle amptelike tale. Pansat bevorder dus elke individu se reg om
sy of haar taal op alle gebiede van die samelewing te kan gebruik en koester ook
die waarde van elke taal as 'n hulpbron vir die land. Só kan die oorheersing van
een taal oor 'n ander voorkom word. Afrikaans met sy vele sprekers kan binne
hierdie veeltalige opset voortleef, gebruik word en as kosbare hulpbron
ontwikkel word. Die elf amptelike tale van Suid-Afrika is Afrikaans, Engels,
Ndebele, Xhosa, Zoeloe, Noord-Sotho, Suid-Sotho, Tswana, Swazi, Venda en Tsonga.



https://af.wikipedia.org/wiki/Xhosas

Die Xhosas (Xhosa: amaXhosa [kǁʰɔ́ːsa] luister (hulp·inligting)) is 'n etniese
groep van Suid-Afrika wat die Xhosataal praat en histories in die Oos-Kaap
gewoon het maar nou ook elders in Suid-Afrika woon, veral in Gauteng en die
Wes-Kaap.

Die Xhosas word verdeel in 'n aantal subgroepe met verwante, maar afsonderlike
erfenisse. Die hoof subgroepe is die Bhaca, Bomvana, Hlubi, Mfengu, Mpondo,
Mpondomise, Xesibe, en Thembu. Daar word gemeen dat die naam "Xhosa" afkomstig
is van 'n legendariese leier genaamd uXhosa. Daar is ook 'n teorie dat die woord
xhosa afkomstig is van 'n woord in 'n Khoikhoi of San taal wat "kwaai" of
"kwaad" beteken. Die Xhosas verwys na hulleself as amaXhosa en na hulle taal as
isiXhosa.

Tans is daar ongeveer 8 miljoen Xhosas wat oor Suid-Afrika versprei is en Xhosa
is Suid-Afrika se tweede mees algemene huistaal, naas Zoeloe, waaraan Xhosa nou
verwant is. Voor 1994 is Xhosas soos ander swart bevolkingsgroepe in Suid-Afrika
onder die Apartheidstelsel van hulle burgerskap ontneem en was hulle
veronderstel om in die Transkei en Ciskei tuislande (nou beide deel van die
Oos-Kaapprovinsie) selfbeskikking te bereik. Baie Xhosas woon vandag in
Kaapstad, Oos-Londen en Port Elizabeth.

Teen 2003 het die meerderheid Xhosasprekers, ongeveer 5,3 miljoen, steeds in die
Oos-Kaap gebly, gevolg deur die Wes-Kaap (ongeveer 1 miljoen), Gauteng
(671 045), die Vrystaat (246 192), KwaZulu-Natal (219 826), Noordwes (214 461),
Mpumalanga (46 553), die Noord-Kaap (51 228), en Limpopo (14 225).

Die Xhosas is afkomstig van die Bantoesprekers wat vanaf die 2de eeu waarskynlik
uit Wes-Afrika na Suider-Afrika begin geëmigreer het. Min is bekend oor dié
tydperk en inligting berus hoofsaaklik op mondelingse tradisie. Teen die 17de
eeu was die Xhosas in die Oos-kaap tussen die Amatola- en Winterberge gevestig,
waar hulle moontlik reeds so vroeg as die in die 15de eeu aangekom het. Hulle
het die inheemse Khoisan volke wat op daardie stadium daar woonagtig was
verdryf. Die Xhosas se taal, kultuur en fisieke voorkoms, soos hulle ligte
gelaatstrekke, is deur vermenging met die Khoisan beïnvloed.

Die eerste hoofman wat as die "vader" van die Xhosas gesien word is Tshawe of
Tshiwo. Hoewel die datum van sy bewind nie akkuraat bepaal kan word nie, word
daar algemeen aanvaar dat hy die patriarg van 'n los konfederasie van stamme was
wat uiteindelik die Xhosa geword het. Hoofmanne van die verskillende stamme het
omgesien na die dag tot dag regering van die Xhosas. Die stamme se gebied het
uitgebrei soos wat hulle meer grond nodig gehad het totdat hulle gebied gestrek
het van die Groot-Visrivier in die suidweste, noord tot in hedendaagse
KwaZulu-Natal, en in die binneland tot by die Drakensberge. Belangrike hoofmanne
uit die tydperk sluit in Vusani van die Thembu stam; Gambushe van die Bomvana
stam, en Faku van die Mpondo stam.

Die eerste hoofman waarvan die bewindstydperk deur antropoloë bepaal kan word is
Phalo, Tshawe se seun, wat van 1715 tot 1775 geheers het. Phalo is volgens
oorlewering in 'n dilemma geplaas toe twee bruilofsgeselskappe tegelykertyd by
sy kraal aangekom het. Hy sou moes kies of hy die dogter van die Koning van die
Mpondo en die dogter van die Koning van die Thembu sy "Groot Vrou" sou maak. Op
die advies van die ou raadgewer Majeke het hy twee huise met gelyke status
geskep, die Groot Huis wat van die Mpondo meisie afgestam het en wat Phalo se
Groot Seun, Gcaleka, vernoem is, en die Regterhand Huise wat vernoem is na sy
regterhand seun Rharhabe. Met Phalo se afsterwe is die Xhosaryk tussen sy seuns
Rharhabe en Gcaleka verdeel. Wedywering tussen die twee broers het tot 'n
burgeroorlog gelei waarin Rharhabe verslaan is en gedwing is om wes van die
Groot-Keirivier te vlug. Daar het hy 'n nuwe koninkryk gestig onder Xhosas wat
reeds daar woonagtig was. Rharhabe en sy erfgenaam, Mlawu, is in struwelings
doodgemaak wat beheer na Mlawu se seun Ngqika laat oorgaan het. Dié was egter te
jonk om te regeer en Rharhabe se ander seun, Ndlambe, het namens hom regeer tot
hy oud genoeg was. Die stam het as die Ngqika bekend geword.

Teen die einde van die 18de eeu het Xhosa gebiedsuitbreiding en die ooswaartse
trek van Europese setlaars van die Kaapkolonie die groepe in kontak met mekaar
gebring. Beide groepe was oorwegend afhanklik van beesboerdery wat noodwendig
tot konflik gelei het. Dit het kompetisie vir weiveld wes van die
Groot-Keirivier ingesluit sowel as oor en weer strooptogte. Die frekwensie en
graad van die konflik het vinnig geëskaleer en teen 1779 het die situasie buite
beheer geraak. Drie grensoorloë het oor die volgende 25 jaar plaasgevind.

'n Noemenswaardige gebeurtenis uit die tydperk is 'n bondgenootskap tussen
Ndlambe, wat namens die te jong Ngqika regeer het, en Nederlandse setlaars uit
die Kaapkolonie. Hy wou naamlik in 1793 die oorblywende Xhosa stamme wes van die
Keirivier verslaan wat die Ngqika die opperstam in die gebied sou maak. In die
Tweede Grensoorlog het die Boere, wat gretig was om 'n einde te bring aan
voortslepende veediefstal, gehelp om 'n aantal kleiner stamme uit die gebied wes
van die Groot-Visrivier te dryf wat Ndlambe toegelaat het om met die vlugtendes
af te reken. Teen die tyd dat Ngqika agtien geword het was Ndlambe nie juis
gretig om die mag oor te gee nie. Dit het daartoe gelei dat hy hulp gaan soek
het by die Gcaleka, oos van die Keirivier. Ngqika het Ndlambe egter in 'n
beroemde slag verslaan en in hegtenis geneem.

Die Xhosas bestaan uit verskeie stamme, insluitend die Pondo, Thembu, Pondomise,
Gcaleka en Bhaca. Baie van hulle woon verspreid buite hierdie gebiede,
hoofsaaklik as gevolg van 'n voorspelling wat in die middel-1850's gemaak is.
Hierdie voorspelling staan bekend as Nongqawuse, vernoem na 'n jong meisie wat
in 1856 'n visioen van die voorvaderlike krygers ontvang het. Hul boodskap was
dat sy aan haar mense moes vertel dat die son op 'n sekere dag bloedrooi sal
wees en om twaalfuur die middag swart sou word en die wit setlaars sou
vernietig. Om hierdie visioen te gehoorsaam, moes hulle al hul "onrein" beeste
en landerye vernietig. Daarna sou vetter troppe vee en gewasse uit die grond
verrys en hul verliese vergoed. Binne maande ná die vernietiging van hierdie
lewensbronne het tienduisende mense gesterf weens hongersnood, wat die einde van
die Xhosa as 'n magtige nasie tot gevolg gehad het. Hierdie gebeurtenis staan
bekend as die Nasionale Selfmoord van Xhosas.

Die Xhosa het 'n trotse militêre geskiedenis: nòg die magtige Shaka Zoeloes, nòg
die wit setlaars van die negentiende eeu kon hulle verslaan.

Daar is baie heilige rituele en seremonies wat met die Xhosa geassosieer word,
soos die inisiasie van jong seuns, genaamd khwetha – 'n drie maande lange
periode van afsondering waartydens die ingewydes hul naakte liggame met wit klei
smeer en hulle bedek is met slegs 'n karos of diervel. Nog 'n interessante aspek
is die feit dat Suid-Afrika se nasionale voël, die grasieuse
kuifkopbloukraanvoël, vir die Xhosa 'n heilige en beskermde voël is.



https://af.wikipedia.org/wiki/Volkslied

'n Volkslied is oor die algemeen 'n patriotiese musikale komposisie wat deur 'n
land se regering of die konvensionele gebruik van die bevolking as die amptelike
nasionale lied van 'n land beskou word. Volksliedere herroep en loof die
geskiedenis, tradisies en stryde van 'n spesifieke volk en die land waarin hulle
woon.

Die volkslied het tydens in 19de eeu in Europa gewild geword; die oudste
volkslied is "Het Wilhelmus", die Nederlandse volkslied wat tussen 1568 en 1572
tydens die Tagtigjarige Oorlog geskryf is. Die Japannese volkslied, Kimi ga Yo,
se lirieke is geneem van 'n gedig uit die Kamakura-periode dateer, alhoewel dit
eers in 1880 getoonset is. God Save the Queen, die volkslied van die Verenigde
Koninkryk, was vir die eerste keer in 1745 gesing as "God Save the King" (die
titel word telkens gewysig om na die geslag van die huidige monarg te verwys).
Spanje se volkslied, die "Marcha Real" ("Die Koninklike Mars") dateer uit 1770,
terwyl die Franse volkslied, La Marseillaise, in 1792 geskryf is en in 1795
aangeneem is.

Met die opkoms van nasiestate in die negentiende en twintigste eeue, het die
meeste oorblywende nasies 'n volkslied aangeneem wanneer hulle as 'n nasie erken
was. Vanweë die Europese koloniale invloed, was baie nasies beïnvloed om 'n
volkslied soortgelyk aan die Europese liedere aan te neem. Slegs 'n klein groep
nie-Europese lande het volksliedere wat uit inheemse tradisies spruit, waaronder
Indië, Sjina, Japan, Costa Rica, Iran, Sri Lanka en Mianmar.

Volksliedere is gewoonlik in die algemeenste taal van die land, hetsy amptelik
of de facto. Indië se volkslied, Jana Gana Mana, is 'n hoogs Sanskritiese
weergawe van Bengaals. Lande wat meer as een amptelike taal het, mag moontlik
verskeie weergawe van hul volksliedere hê: Switserland se volkslied is
beskikbaar in die land se vier amptelike tale (Frans, Duits, Italiaans en
Romaans). Die volkslied van Suid-Afrika is uniek, aangesien dit vyf van die land
se elf amptelike tale gebruik (elke taal vorm een vers). 'n Ander veeltalige
land, Spanje, se volkslied bevat geen woord nie, maar in 2007 was daar 'n
landswye kompetisie geloods waarin deelnemers lirieke vir die lied kon skryf.
Die lied, La Marcha Real, se oorspronklike woorde was deur die militêre diktator
Francisco Franco vervang, maar sy lirieke, wat as fascisties beskou word, het na
sy dood in 1975 in onbruik verval.



https://af.wikipedia.org/wiki/Vlag_van_Indi%C3%AB

Die nasionale vlag van Indië is op 22 Julie 1947 amptelik in gebruik geneem. ’n
Driekleur in saffraangeel, wit en groen met 'n vlootblou wiel (Aśoka Tsjakra)
met 24 speke in die middel van die wit baan. Die vlag is in sy huidige vorm
aanvaar tydens ’n byeenkoms van die Grondwetgewende Vergadering op 22 Julie 1947
toe dit die amptelike vlag van die Dominium van Indië geword het. Die vlag is
gevolglik behou as dié van die Republiek van Indië. In Indië verwys die term
“Driekleur” byna altyd na die Indiese nasionale vlag. Die vlag is gebaseer op
die Swaraj-vlag, ’n vlag van die Indiese Nasionale Kongres wat ontwerp is deur
Pingali Venkayya.[N 1]

Die vlag moet volgens wet van khadi gemaak word; dit is ’n tipe handgespinde
doek van katoen of sy wat deur Mahatma Gandhi gewild gemaak is. Die
vervaardigingsproses en spesifikasies vir die vlag is uitgelê deur die Buro vir
Indiese Standaarde. Die vervaardigingsreg van die vlag word deur die Khadi
Ontwikkeling- en Dorpsindustrieë Kommissie voorbehou wat dit in streeksgroepe
toeken. Sedert 2009 is Karnataka Khadi Gramodyoga Samyukta Sangha die enigste
vervaardiger van die vlag.

Gandhi het in 1921 die vlag aan die Indiese Nasionale Kongres voorgelê. Die vlag
is ontwerp deur Pingali Venkayya, ’n landbouer van Machilipatnam. In die middel
was ’n tradisionele spinwiel waardeur Gandhi se visie van ’n selfversorgende
Indiese bevolking deur die maak van hul eie klerasie gesimboliseer is. Die
ontwerp is aangepas om ’n wit baan in die middel te bevat om voorsiening te maak
vir religieuse gemeenskappe en om ’n agtergrond vir die spinwiel te bied. Om
enige sektariese verbintenis met die kleurskema te vermy is gevolglik op
saffraan, wit en groen besluit. Die drie kleure staan vir moed en opoffering
(saffraan), vrede en waarheid (wit) en geloof en ridderlikheid (groen).

’n Paar dae voor Indiese onafhanklikheid op 15 Augustus 1947 het die spesifiek
saamgestelde Grondwetgewende Vergadering besluit dat die vlag van Indië vir alle
partye en gemeenskappe aanvaarbaar moet wees. Daar is eindelik op die
Swaraj-vlag besluit; die driekleur het dieselfde kleure van saffraan, wit en
groen behou. Die tsjarka is met die Aśoka Tsjakra, wat die ewige wiel van die
reg voorstel, vervang. Die filosoof Sarvepalli Radhakrishnan wat later Indië se
eerste vise-president en tweede president geword het, het die aanvaarding van
die vlag, en die betekenis daarvan, soos volg beskryf:

Volgens die vlagkode van Indië het die vlag van Indië ’n
hoogte-breedte-verhouding van 2:3. Al drie bane van die vlag (saffraan, wit en
groen) moet gelyk in hoogte en breedte wees. Die grootte van die Aśoka Tsjakra
is nie in die vlagkode gespesifiseer nie maar die Aśoka Tjakra moet 24 speke hê
wat eweredig gespasieer is. In afdeling 4.3.1 van “IS1: Vervaardigingstandaarde
vir die Indiese Vlag” is ’n tabel wat die grootte van die Aśoka Tsjakra
spesifiseer vir die nege groottes van die nasionale vlag. In die vlagkode en in
IS1 word bepaal dat die Aśoka Tsjakra op albei kante van die vlag geverf moet
word in vlootblou. Hieronder is ’n tabel wat die kleure vir die vlag
spesifiseer.

Indië was in die 19de eeu onder Britse regering. ’n Aantal vlae met wisselende
ontwerpe is gebruik deur die regeerders van die verskillende vorstestate in die
tydperk wat die Indiese Onafhanklikheidsbeweging voorafgegaan het; die idee van
’n enkele Indiese vlag is vir die eerste keer deur die Britse regeerders van
Indië geopper na die rebellie van 1857 wat uitgeloop het in direkte imperiale
regering. Die eerste vlag (bekend as die Ster van Indië) was gebaseer op
westerse heraldiese standaarde en was ’n rooi Britse vaandel, soortgelyk aan wat
in Suid-Afrika, Australië en Kanada gebruik is; die blou vaandel het die Union
Jack in die skildhoek en ’n Ster van Indië met ’n koninklike kroon daarbo op die
wapperkant. Om die kwessie van hoe die ster “Indiërskap” oorgedra het aan te
spreek, het koningin Victoria die Ridderkommandeur van die Orde van die Ster van
Indië geskep om dienste aan die ryk deur Indiese onderdane te vereer. Gevolglik
het al die Indiese vorstestate vlae gekry met simbole wat gebaseer was op die
heraldiese kriteria van Europa, insluitend die reg om verwerkte rooi Britse
vaandels te vertoon.

In die vroeë twintigste eeu, in die tyd van die kroning van Edward VII is
gesprekke oor die behoefte aan ’n heraldiese simbool verteenwoordigend van die
Indiese ryk, begin. William Coldstream, ’n Britse lid van die Indiese Burgerlike
Diens, het die regering gevra om die heraldiese ster, wat hy as ’n algemene
keuse beskou het, af te skaf en iets meer toepaslik te kies. Sy voorstel is nie
goed ontvang deur die regering nie; Lord Curzon het dit om praktiese redes
(waaronder die vermenigvuldiging van die vlag) verwerp. In hierdie tyd het die
nasionalistiese mening in die dominium gelei tot ’n verteenwoordiging deur die
geloofstradisie. Die simbole wat in die mode was het die Ganesja, voorgestel
deur Bal Gangadhar Tilak, en Kālī, voorgestel deur Aurobindo Ghosh en Bankim
Chandra Chattopadhyay, ingesluit. ’n ander simbool was die koei of Gau Mata
(koeimoeder). Al hierdie simbole was egter Hindoesentries en het nie eenheid met
Indië se Moslembevolking voorgestel nie.

Die afskorting van Bengale het gelei tot die inwyding van ’n nuwe Indiese vlag
wat gepoog het om die menigte kaste en rasse in die land te verteenwoordig. Die
Vande Mataram-vlag, deel van die Swadesji-beweging teen die Britte, het bestaan
uit Indiese geloofsimbole soos voorgestel in ’n westerse heraldiese manier. Die
driekleurvlag het agt wit lotusse in die boonste groen baan bevat wat die agt
provinsies voorstel, ’n son en sekelmaan in die onderste rooi baan en die Bande
Mataram-slagspreuk in Hindi in die middelste geel baan. Die vlag is in Kalkutta
bekendgestel sonder enige seremonie en die bekendstelling het nie veel aandag in
die media geniet nie. Die vlag is nie in kontemporêre regerings- of politieke
verslae opgeneem nie maar is gebruik tydens die jaarlikse sitting van die
Indiese Nasionale Kongres. ’n Effens gewysigde weergawe is gevolglik deur Madam
Bhikaiji Cama gebruik tydens die Tweede Sosialistiese Internasionale Vergadering
in Stuttgart. Ten spyte van veelvuldige gebruik van die vlag het dit nie veel
entoesiasme onder Indiese nasionaliste gewek nie.

Ongeveer in dieselfde tyd is ’n ander vlagvoorstel deur Suster Nivedita, ’n
Hindoe-hervormer en dissipel van Swami Vivekananda, ingedien. Die vlag het
bestaan uit ’n weerligstraal in die middel en 108 olielampe vir die omboorsel
met die Vande Mataram-slagspreuk aan weerskante van die weerligstraal. Die
voorstel is in 1906 voor die Indiese Nasionale Kongres ingedien. Kort daarna het
talle ander voorstelle die lig gesien maar geen daarvan het die aandag van die
nasionalistiese beweging geniet nie. In 1916 het Pingali Venkayya 30 nuwe
ontwerpe in die vorm van ’n boekie, geborg deur lede van die Hooggeregshof van
Madras, ingedien. Hierdie talle voorstelle en aanbevelings het nie veel anders
gedoen as om die vlagbeweging aan die gang te hou nie. Dieselfde jaar het Annie
Besant en Bal Gangadhar Tilak ’n nuwe vlag as deel van die Tuisregeringsbeweging
aanvaar. Die vlag het die Union Jack in die skildhoek gehad, ’n ster en
sekelmaan bo in die wapperkant en sewe sterre diagonaal van die skildhoek na die
wapperkant op ’n agtergrond van nege bane in rooi en groen afwisselend. Die vlag
het uitgeloop op die eerste inisiatief van die regering teen enige
nasionalistiese vlag omdat ’n landdros in Coimbatore die gebruik daarvan verbied
het. Die verbod is opgevolg deur ’n openbare debat oor die funksie en
belangrikheid van ’n nasionale vlag.

In die vroeë 1920’s het vlagbesprekings aandag gekry in die meeste Britse
diminiums na die ondertekening van vrede tussen Brittanje en Ierland. In
November 1920 wou die Indiese afvaardiging na die Volkebond ’n Indiese vlag
gebruik. Die het die Brits-Indiese regering genoop om nuwe klem op die vlag as
nasionale simbool te plaas. In April 1921 het Mohandas Gandhi in sy tydskrif
Young India oor die behoefte aan ’n Indiese vlag geskryf en ’n vlag met die
tsjarka of spinwiel in die middel voorgestel. Die idee van die spinwiel het van
Lala Hansraj gekom en Gandhi het aan Venkayya opdrag gegee om ’n vlag met ’n
spinwiel op ’n rooi en groen vlag te ontwerp waar rooi die Hindoeïsme en groen
Islam sou voorstel. Gandhi wou die vlag teenwoordig hê by die Kongresvergadering
van 1921 maar dit is nie betyds afgelewer nie en ’n ander vlag is tydens die
vergadering voorgestel. Gandhi het later geskryf dat die vertraging gunstig was
omdat dit hom laat besef het dat ander gelowe nie teenwoordig was nie; hy het
daarna wit tot die vlag toegevoeg om alle ander gelowe voor te stel.
Uiteindelik, te danke aan polities-religieuse gevoeligheid het Gandhi in 1929 ’n
meer sekulêre interpretasie aan die kleure toegedig en gesê dat rooi die
opofferings van die mense voorstel, wit stel reinheid voor en groen stel hoop
voor.

Op 13 April 1923, gedurende ’n herdeking van die slagting van Amritsar deur
plaaslike Kongresvrywilligers in Nagpur, is die Swaraj-vlag met die spinwiel,
wat deur Venkayya ontwerp is, gehys. Hierdie gebeurtenis het gelei tot ’n
konfrontasie tussen kongreslede en die polisie en vyf mense is tronkstraf
opgelê. Meer as ’n honderd betogers het die vlagoptog voortgesit na die
herdenking. Gevolglik, op 1 Mei het die sekretaris van die Nagpur
Kongreskomitee, Jamnalal Bajaj, die Vlag Satyagraha begin. Dit het nasionale
aandag geniet en ’n betekenisvolle punt in die vlagbeweging aangeteken. Tydens
die Indiese Kongreskomiiteevergadering in Julie, op aandrang van Jawaharlal
Nehru en Sarojini Naidu, het die kongres besluit om die vlagbeweging te
ondersteun. Die vlagbeweging is bestuur deur Sardar Vallabhbhai Patel met die
idee van openbare optogte en vlagvertonings deur gewone burgerlikes. Aan die
einde van die beweging is meer as 1 500 mense regoor Brits-Indië gearresteer.
Die Bombay Chronicle het verslag gedoen dat die beweging mense uit verskillende
agtergronde, soos landbouers, studente, handelaars, arbeiders en “nasionale
amptenare” gelok het. Moslemdeelname was minder prominent maar vrouens wat tot
dusver nie werklik aan die onafhanklikheidsbeweging deelgeneem het nie, is
betrek.

Terwyl die vlagbeweging sy dryfkrag aan Gandhi se skrywes en diskoerse ontleen
het, het die beweging politieke aanvaarding gekry na die Nagpur-insident.
Nuusverslae, hoofartikels en briewe aan redakteurs wat in verskeie tydskrifte en
koerante van die tyd verskyn het getuig van die gevolglike ontwikkeling van ’n
band tussen die vlag en die bevolking. Die konsep om die eer van die nasionale
te behou het ’n integrale deel van die onafhanklikheidstryd geword. Hoewel
Moslems steeds versigtig was met die Swaraj-vlag het Moslemleiers in die Kongres
en die Khalifaatbeweging dit aanvaar as die nasionale vlag. Teenstanders van die
vlagbeweging, insluitend Motilal Nehru het kort voor lank die Swaraj-vlag as ’n
simbool van nasionale eenheid begin sien. Die vlag het dus ’n noemenswaargide
strukturele komponent van die instelling van Indië geword. In teenstelling met
die ingetoë reaksies in die verlede, het die Brits-Indiese regering meer
aandagtig kennis geneem van die nuwe vlag en begin om ’n reaksiebeleid te
definieer. Die Britse parlement het openbare gebruik van die vlag bespreek en op
instruksie van Engeland het die Brits-Indiese regering gedreig om fondse van
munisipaliteite en plaaslike regerings te weerhou indien hulle die gebruik van
die Swaraj-vlag sou toelaat. Die Swaraj-vlag het in 1931 die amptelike vlag van
die Kongres geword toe dit reeds die simbool van die onafhanklikheidsbeweging
was.

’n Paar dae voor Indië sy onafhanklikheid verkry het in Augustus 1947 is die
Grondwetgewende Vergadering opgerig. Om die vlag vir ’n onafhanklike Indië op 23
Junie 1947 te kies het die vergadering ’n ad hoc-komitee saamgestel met Rajendra
Prasad aan die stuur en Maulana Abul Kalam Azad, Sarojini Naudi, Chakravarti
Rajagopalachari, Kanaiyalal Munshi en Bhimrao Ambedkar as lede. Op 14 Julie 1947
het die komitee aanbeveel dat die vlag van die Indiese Nasionale Kongres, met
geskikte veranderinge, as die vlag van Indië aanvaar moet word sodat dit vir
alle partye en gemeenskappe aanvaarbaar is. Ook is voorgeneem dat die vlag geen
kommunale ondertone sal hê nie. Die spinwiel van die Kongresvlag is vervang deur
die tsjakra (wiel) van die Leeu van Aśoka. Volgens Sarvapalli Radhakrishnan is
die tsjakra gekies omdat dit verteenwoordigend was van die dharma en die reg.
Nehru het egter verduidelik dat die verandering meer prakties in aard was omdat
hierdie vlag meer simmetries sou voorkom. Gandhi was ontevrede met die
verandering maar het dit uiteindelik aanvaar. Die vlag is deur Nehru by die
Grondwetgewende Vergadering voorgestel op 22 Julie 1947 as ’n horisontale
driekleur van diepsaffraan, wit en donkergroen met die Aśoka-wiel in blou in die
middel van die wit baan. Nehru het ook twee vlae, een in Khadi-sy en die ander
in Khadi-katoen, aan die vergadering voorgelê. Die besluit is eenparig
goedgekeur. Van 15 Augustus 1947 het dit as die vlag van die Dominium van Indië
gedien en van 26 Januarie 1950 as die vlag van die Republiek van Indië.

Die ontwerp- en vervaardigingsproses vir die nasionale vlag word gereguleer deur
drie dokumente wat deur die Buro vir Indiese Standaarde (BIS) uitgegee word.
Alle vlae word van khadi-doek (sy of katoen) gemaak. Die standaarde is in 1968
in werking gestel en in 2008 gewysig. Nege standaardgroottes van die vlag word
volgens wet gespesifiseer met die grootste, wat 90x60 voet is, wat aan die
hoogste vlagpaal (in die Sentrale Park in Connaught Place, Nieu-Delhi) gehys is.

Nadat Indië ’n republiek geword het in 1951 het die Indiese Standaarde-instituut
(nou BIS) die eerste amptelike spesifikasies vir die vlag uitgebring. Dit is in
1964 hersien om aan die metrieke stelsel, wat in Indië ingestel is, te voldoen.
Die spesifikasies is weer op 17 Augustus 1968 gewysig. Die spesifikasies dek al
die belangrike vereistes vir die vervaardiging van die Indiese vlag insluitend
groottes, kleurstof, chromatiese waardes, helderheid, draadtelling en henneptou.
Die riglyne word beskerm onder burgerlike en kriminele wette en defekte in die
vervaardigingsproses kan lei tot strawwe wat boetes en tronkstraf insluit.

Khadi of handgespinde doek is die enigste materiaal waarvan die vlag gemaak mag
word en indien ’n vlag van enige ander materiaal gehys word is dit strafbaar met
tronkstraf van tot drie jaar en ’n boete. Roumateriaal vir khadi is beperk tot
katoen, sy en wol. Twee tipes khadi word gebruik: die eerste is die khadi-gors
wat die vlag self uitmaak en die tweede is die khadi-tou wat ’n beigekleurige
materiaal is wat die vlag aan die paal verbind. Die khadi-tou is ’n
onkonvensionele tipe weefsel wat drie drade inweef, in teenstelling met die twee
drade wat in konvensionele weefwerk gebruik word. Hierdie tipe weefwerk is
uiters skaars en daar is minder as twintig wewers in Indië wat hierdie
vaardigheid het. Die riglyne noem ook dat daar presies 150 drade per vierkante
sentimeter en vier drade per steek moet wees en een vierkante voet moet presies
205 gram weeg.

Die geweefde khadi word van twee handweefeenhede in die Dharwad en
Bagalkot-distrikte van noord-Karnataka verkry. Die Karnataka Khadi Gramodyoga
Samyukta Sangha in Hubli-Dharwad is tans die enigste gelisensieerde
vervaardiging- en verskaffingseenheid in Indië. Toestemming vir die oprigting
van vlagvervaardigingseenhede in Indië word deur die Khadi Ontwikkeling- en
Dorpsindustrieë Kommissie verleen terwyl die BIS die mag het om die lisensie
terug te trek indien riglyne nie gevolg word nie. Die handgeweefde khadi vir die
Nasionale Vlag is aanvanklik in Garag, ’n klein dorpie in die Dharwad-distrik,
vervaardig. In 1954 is ’n sentrum onder die banier van die harwad Taluk
Kshetriya Seva Sangh in Garag opgerig deur vryheidsvegters waarna ’n lisensie
verkry is om vlae te vervaardig.

Sodra die materiaal geweef is word dit na die BIS-laboratoria vir toetse
gestuur. Na kwaliteitstoetsing word goedgekeurde materiaal na die fabriek
teruggestuur. Aldaar word dit in drie hope verdeel wat in saffraan, wit en groen
gekleur word. Die Aśoka Tsjakra word dan op elke kant van die wit kleed
geseefdruk, geverf of geborduur. Voorsorg word ook getref om te verseker dat die
tsjakra volkome sigbaar en gesinchroniseerd aan albei kante is. Drie dele van
die vereisde grootte, een van elke kleur, word dan aanmekaargestik volgens die
spesifikasies waarna die finale produk gestryk en verpak word. Die BIS gaan die
kleure na en sodra dit goedgekeur word, mag die vlag verkoop word.

Vertoon en gebruik van die vlag word bepaal deur die Indiese Vlagkode van 2002
(’n opvolg van die oorspronklike Vlagkode); die Wet op Embleme en Name
(Voorkoming van Onbehoorlike Gebruik) van 1950; en die Wet op die Voorkoming van
Beledigings aan die Nasionale Eer van 1971. Beledigings aan die nasionale vlag,
insluitend growwe skendings of vernederinge asook die gebruik van die vlag wat
lei tot ’n oortreding van die Vlagkode, is volgens wet strafbaar met tot drie
jaar tronkstraf of ’n boete of albei. Amptelike regulasies bepaal dat die vlag
nooit die grond of water mag aanraak nie of as enige vorm van drapering gebruik
mag word nie. Die vlag mag nie doelbewus onderstebo geplaas word, in iets gedoop
word of enigiets anders as blomblare hou voor ontvouing nie. Geen letters mag op
die vlag aangebring word nie. Wanneer die vlag buite is moet dit altyd tussen
sonop en sononder vertoon word, ongeag die weersomstandighede. Voor 2009 kon die
vlag onder spesiale voorwaarders snags op ’n openbare gebou vertoon word;
deesdae kan burgers die vlag snags vertoon op voorwaarde dat dit aan ’n lang
vlagpaal ang en goed verlig is. Die vlag mag nooit onderstebo uitgebeeld of
vertoon word nie. Dit word as ’n belediging beskou indien ’n vuil of
uitgerafelde toestand vertoon word en dieselfde reëls geld vir vlagpale en
hyskrane wat gebruik word om die vlag te vertoon. Dit moet altyd goed onderhou
wees.

Die oorspronklike vlagkode van Indië het nie toegelaat dat privaatburgers die
nasionale vlag vertoon behalwe op dae soos Onafhanklikheidsdag en Republiekdag.
In 2001 het Naveen Jindal, ’n nyweraar wat gewoond was aan die gebruik van die
vlag soos in Amerika waar hy studeer het, die vlag op sy kantoorgebou gehys. Die
vlag is gekonfiskeer en hy is met vervolging gedreig. Jindal het ’n geskil in
die openbare belang by die Delhise Hooggeregshof verklaar; daarin het hy gevra
om die beperking op die gebruik van die vlag deur privaatburgers te skrap en het
hy aangevoer dat vertoon van die vlag met die nodige betaamlikheid en eerbied sy
reg as burger was en dat dit ’n manier was om sy liefde vir sy land uit te druk.
Aan die einde van die appèlproses is die saak deur die Hooggeregshof van Indië
aangehoor; die hof het in Jindal se guns beslis en die Indiese regering gevra om
die saak te oorweeg. Die Uniekabinet van Indië het die Indiese Vlagkode gewysig
wat op 26 Januarie 2002 in werking getree het. Daardeur is privaatburgers
toegelaat om die vlag enige dag van die jaar te vertoon op voorwaarde dat die
waardigheid, eer en respek van die vlag in stand gehou word. Die hof het ook
bepaal dat die kode nie ’n statuut was nie maar dat die beperkinge wat in die
kode uiteengesit is, nagekom behoort te word; die reg om ’n vlag te vertoon is
’n gekwalifiseerde reg, nie ’n absolute reg wat aan alle burgers gewaarborg is
nie en behoort geïnterpreteer te word binne die konteks van Artikel 19 van die
Grondwet van Indië. Die oorspronklike vlagkode het voorts die gebruik van die
vlag op uniforms, kostuums of ander kleding verbied. In Julie 2005 het die
Indiese Regering die kode gewysig om sekere gebruike toe te staan. Die gewysigde
kode verbied die gebruik van die vlag op klere onder die middellyf en op
onderklere en verbied ook geborduurde vlae op kussingslope, sakdoeke en ander
materiaal.

Wegdoening van beskadigde vlae word ook deur die vlagkode gedek. Beskadigde of
vuilgesmeerde mag nie weggegooi of met disrespek vernietig word nie; die hele
vlag moet in privaat verkieslik verbrand word, of deur ’n ander metode in
ooreenstemming met die waardigheid van die vlag.

Die reëls aangaande die korrekte vertoonmetodes vir die vlag noem dat wanneer
twee vlae horisontaal op ’n muur vertoon word, die vlagpaalkante na mekaar moet
wys met die saffraanbaan na bo. Indien die vlag op ’n kort vlagpaal vertoon word
moet dit teen ’n hoek van die muur afhang sodat die vlag smaakvol kan hang.
Indien twee nasionale vlae met gekruisde vlagpale vertoon word, moet die
vlagpaalkante na mekaar wys en die vlae moet uitgesprei wees. Die vlag mag nooit
as tafeldoek of bedekking vir ’n lessenaar, podium of gebou dien of van reëlings
af hang nie. Wanneer die vlag binnenshuis vertoon word moet dit altyd regs
(links vir die waarnemer) vertoon word. Wanneer die vlag dus langs ’n spreker in
’n saal hang moet dit aan die spreker se regterkant wees. Indien dit op ’n ander
plek in ’n saal hang moet dit regs van die gehoor wees. Die vlag moet oopgesprei
wees met die saffraanbaan na bo. Indien die vlag vertikaal vertoon word, moet
die saffraanbaan links vir die waarnemer wees met die vlagpaalkant na bo.

Wanneer die vlag in ’n prossessie of parade saam met ander vlae vertoon word,
moet dit aan die regterkant van die marsjeerders of alleen in die middel voor
wees. Die vlag mag ’n onderskeidende kenmerk van die onthulling van ’n
standbeeld, monument of gedenkplaat wees maar mag nie gebruik word om ’n voowerp
te bedek nie. Uit respek vir die vlag mag dit nooit vir ’n persoon of voorwerp
gebuig word nie, in teenstelling met regimentskleure, organisatoriese of
institusionele vlae wat wel in eerbied gebuig mag word. Gedurende die
vlaghys-en-stryk-seremonie of wanneer die vlag in ’n parade verbygeweeg moet
almal wat teenwoordig is, op aandag staan en in die rigting van die vlag kyk.
Die teenwoordiges in uniform moet op ’n geskikte manier salueer. Die saluut moet
gevolg word met die speel van die volkslied.

Die voorreg om die nasionale vlag op voertuie te vertoon is beperk tot die
president, adjunkpresident of Eerste Minister, Goewerneurs en
Luitenant-Goewerneurs van state, Hoofministers, Unieministers, lede van die
Indiese Parlement en staatswetgewers (van Vidhan Sabha en Vidhan Parishad),
regters van die Indiese Hooggeregshof en Hoër Howe en vlagamptenare van die
weermag, vloot en lugmag. Die vlag moet vertoon word van ’n vasgemaakte massie
voor in die middel of aan die regterkant van die kar. Wanneer ’n buitelandse
waardigheidsbekleër in ’n regeringsvoertuig ry moet die vlag aan die regterkant
vas wees terwyl die landsvlag van die waardigheidsbekleër aan die linkerkant
moet wees. Die vlag moet op vliegtuie vertoon word waarin die president,
adjunkpresident of Eerste Minister na die buiteland vervoer word. Naas die
Nasionale Vlag moet die land waaraan die besoek gebring word ook vertoon word;
wanneer die vliegtuig egter en route land sal die vlag van waar die vliegtuig
geland het, vertoon word. Wanneer die president die vliegtuig betree of verlaat
moet die vlag vertoon word aan die kant waar in- en uitgestap word; die vlag
word soortgelyk op treine gebruik maar slegs wanneer die trein stilstaan of ’n
stasie nader.

Wanneer die Indiese vlag saam met ander nasionale vlae op Indiese grondgebied
vertoon word is die algemene reël dat die Indiese vlag die vertrekpunt van al
die vlae moet wees. Wanneer vlae in ’n reguit lyn geplaas word moet die
regterste vlag (links vir die waarnemer) die Indiese vlag wees, gevolg deur die
ander nasionale vlae in alfabetiese volgorde. Wanneer die vlae in ’n sirkel
geplaas word is die Indiese vlag die eerste punt gevolg deur die ander vlae in
alfabetiese volgorde. In só ’n rangskikking moet alle ander vlae naastenby
dieselfde grootte hê en geen vlag mag groter as die Indiese vlag wees nie. Elke
nasionale vlag moet aan sy eie paal hang en almal moet op ’n gelyke hoogte hang.
Die Indiese vlag kan in hierdie rangskikking ook in alfabetiese volgorde geplaas
word. Wanneer die vlag aan gekruisde pale hang, moet die Indiese vlag voor die
ander vlag wees en regs (links vir die waarnemer) van die ander vlag. Die
enigste uitsondering tot dié reël is wanneer die vlag van die Verenigde Nasies
ook betrokke is. Dit mag regs van die Indiese vlag vertoon word.

Wanneer die Indiese vlag saam met nie-nasionale vlae vertoon word, insluitend
korporatiewe vlae en advertensiebaniere, moet die vlae aan verskillende pale
hang met die Indiese vlag in die middel, op die linkerste punt van die waarnemer
of ten minste een vlagbreedte hoër as die ander vlae in die groep. Die vlagpaal
waaraan die Indiese vlag hang moet voor die ander pale in die groep wees maar
indien die vlae aan dieselfde paal hang moet die Indiese vlag heel bo wees.
Indien die vlag in ’n optog gedra word saam met ander vlae moet dit voor aan die
optog wees. Indien die in ’n ry saam met ander vlae vooraan die optog is moet
dit aan die regterkant van die optog wees.

Die vlag moet halfstok gehang word as teken van rou. Goedkeuring hiervoor lê by
die President wat ook die rouperiode bepaal. Wanneer die vlag halfstok hang moet
dit eers tot bo gehys word en dan tot in die helfte gestryk word. Slegs die
Indiese vlag mag halfstok hang; alle ander vlae hang normaal. Met die afsterwe
van die president, vise-president of eerste minister word die vlag oor die hele
Indië halfstok gehang. Dit hang halfstok in Nieu-Delhi en die staat waar die
Speaker van die Lok Sabha, Hoofregter van die Hooggeregshof, en Unieministers
vandaan kom. Met die afsterwe van Goewerneurs, Luitenant-Goewerneurs en
Hoofministers word die vlag halfstok gehang in die onderskeie state en gebiede.
Die Indiese vlag mag nie halfstok gehang word op Republiekdag (26 Januarie),
Onafhanklikheidsdag (15 Augustus), Gandhi Jayanti (2 Oktober), Nasionale Week
(6-13 April) of staatstigtingsherdenkings nie, behalwe op geboue waar die
afgestorwene gehuisves word. In sulke gevalle moet die vlag egter weer tot bo
gehys word wanneer die lyk verwyder word. Vlaggebruik tydens die afsterwe van
buitelandse hoogwaardigheidsbekleërs word bepaal deur spesiale instruksies van
die Departement Binnelandse Sake. Wanneer die staatshoof of regeringshoof van ’n
ander land sterf mag die Indiese sending in daardie land die Indiese vlag
halfstok laat hang. In die geval van staats-, militêre of sentrale para-militêre
begrafnisse word die vlag oor die baar of kis gedrapeer met die saffraan in die
rigting van die koppenent. Die vlag mag egter nie in die graf laat sak word of
op die brandstapel geplaas word nie.

Die vlag mag snags vertoon word indien dit goed verlig is. Die vlag by
Sentraalark, Connaught Place, Nieu-Delhi, is die grootste vlag van Indië wat
snags vertoon word.



https://af.wikipedia.org/wiki/Televisie

Televisie is 'n telekommunikasiestelsel vir uitsaai en ontvangs van bewegende
prente en klank oor 'n afstand. Die term verwys nou na al die aspekte van
televisieprogrammering en -uitsending. Die televisuele het sinoniem met ons
post-moderne kultuur geword. Die woord televisie is 'n kombinasiewoord van beide
Grieks en Latyn. "Tele-" is Grieks vir "vêr", en "-visie" kom van die latynse
"visio", wat beteken "visie" of "sig".

Die eerste gereelde televisieprogramme word vanaf 22 Maart 1935 in die Duitse
hoofstad Berlyn uitgesaai. Drie keer per week is tussen 20:30 en 22:00
regstreekse programme uit die ateljee van die Berlynse Haus des Rundfunks en
uittreksels uit rolprente uitgesaai. Die kykers het in sogenaamde Fernsehstuben
(televisiekamers) byeengekom om die programme te sien.

Die eerste gereelde televisieprogramme in Suid-Afrika word vanaf 5 Januarie 1976
uitgesaai. Gedeurende die eerste vier jare was daar een kanaal wat 37 ure per
week uitgesaai het. Die taalmedium was albei Afrikaans en Engels. Teen die einde
van 1976 is 650 000 lisensies uitgereik.



https://af.wikipedia.org/wiki/Suikersiekte

Diabetes mellitus is 'n metaboliese afwyking wat gekenmerk word deur
hiperglukemie (hoë bloedsuiker / -glukose). Dit word suikersiekte in die
volksmond genoem, maar daar kan deur die gebruik hiervan verkeerde afleidings
gemaak word. Twee sulke afleidings sluit in dat mens die siekte opdoen deur te
veel suiker in te neem, en tweedens dat mens geen suiker mag inneem as mens die
siekte onder lede het nie.

Diabetes mellitus moet nie verwar word met ander skaars toestande wat ook
diabetes genoem word nie. Die mees algemeen hiervan is diabetes insipidus.
Hierdie aandoening veroorsaak dat mense baie meer moet urineer as wat normaal
is. Dit kan deur skade aan die nier (nefrogene DI) of hipofise/pituitêre klier
(sentrale DI) veroorsaak word. Dit het dus niks te doen met suikersiekte nie.

Hiperglukemie wat voortduur en hoog genoeg is kan glukosurie (glukoseverlies in
die urine) veroorsaak, en met verergering lei dit tot poliurie (vermeerderde
urinering) asook polidipsie (drink meer as normaal).

Die Wêreldgesondheidsorganisasie (WGO) erken drie hooftipes diabetes mellitus:
tipe 1, tipe 2, en gestasionele (swangerskaps-) diabetes (soms tipe 3 genoem).
Hierdie tipes het soortgelyke tekens en simptome, maar het verskillende oorsake
en kom voor in verskillende groepe. Hulle verteenwoordig nie 'n enkele
siekte/toestand nie. Tipe 1 is gewoonlik weens die outo-immuun vernietiging van
die insulien-produserende selle - pankreatiese beta-selle - terwyl tipe 2
gekenmerk word deur 'n wisselende mate van insulienweerstandigheid in die
weefsel. Gestasionele diabetes se oorsaak kan teruggevoer word na die fetale
behoefte en moederlike metaboliese beheer. Die onderliggende meganismes hiervan
is onduidelik. Tipe 2 kan soms voortgaan om te lei na verlies van die
beta-selfunksie.

Tipes 1 en 2 is sedert die eerste gebruik van insulien (1921) nog steeds nie
geneesbaar nie, maar behandelbare chroniese toestande; gestasionele diabetes
klaar tipies op na verlossing van die baba. Die hoofrisiko's sluit, behalwe die
akute abnormaliteite van bloedglukose, ook kenmerkende langtermyn-komplikasies
in. Hieronder tel kardiovaskulêre siekte (dubbele risiko), chroniese
nierversaking (die hoofoorsaak van dialise in die ontwikkelde wêreld), retinale
skade ( wat tot blindheid kan lei), senuweeskade, mikrovaskulêre skade
(insluitend erektiele disfunksie en vertraagde wondgenesing wat kan lei tot
gangreen en selfs amputasie).

Geneeskundiges het diabetes eers van ongeveer 1900 af beter begin verstaan,
alhoewel daar reeds sedert die middeleeue 'n bewustheid van die siekte was. Die
rol van die pankreas in die siekte is eers deur Joseph von Mering en Oskar
Minkowski bepaal. Hulle het in 1889 bevind dat wanneer die pankreasse van honde
verwyder is, die diere dan al die simptome en tekens van diabetes ontwikkel het
en dan gevrek het kort daarna. In 1910 het Sir Edward Albert Sharpey-Schafer
voorgestel dat mense met diabetes 'n tekort het aan 'n enkele chemiese stof wat
in die pankreas vervaardig word. Hy het voorgestel dat die stof ‘insulien’
genoem word. Eers in 1921 is daar verder bevind dat honde se toestand verbeter
het wanneer 'n ekstrak van die pankreatiese eilande van Langerhans van gesonde
honde aan hul toegedien is. Banting, Best en kollegas asook die apteker Collip
het die hormoon insulien van bees-pankreasse gesuiwer in Toronto, Kanada. Dit
het daartoe gelei dat 'n effektiewe behandeling – insulien-inspuitings-
beskikbaar geword het. Die eerste pasiënt is in 1922 behandel. Banting e.a. se
besluit om nie kommersiële produksie van insulien te beheer nie het gehelp dat
produksie en behandeling spoedig wêreldwyd versprei het. Ten spyte van die
beskikbaarheid van behandeling is diabetes nog steeds 'n groot oorsaak van
sterftes. Die onderskeid tussen wat vandag beskou word as diabetes tipes 1 en 2
is vir die eerste maal getref deur Sir Harold Percival (Harry) Himsworth in
1935.

Insulien is die hoof hormoon wat die opname van glukose in die meeste selle
vanaf die bloed reguleer (meestal spier- en vetselle, maar nie die selle van die
sentrale senuweestelsel nie). 'n Tekort aan insulien of die onsensitiwiteit van
sy reseptore speel 'n sentrale rol in alle vorme van diabetes mellitus.

Die meeste van die koolhidrate in voedsel word binne 'n paar uur na die
monosakkaried glukose omgeskakel. Glukose is die hoof-koolhidraat in die bloed.
Ander koolhidrate sluit in: vrugtesuiker (fruktose), wat as 'n sellulêre
brandstof gebruik word maar nie na glukose afgebreek word nie en dus nie
deelneem aan die beheermeganisme van insulien en glukose nie ; sellulose wat
lang kettings glukose is maar nie deur die verteringstelsel verwerk kan word
nie.

Hoër insulienvlakke vermeerder vele anaboliese ("opbouende") prosesse soos
selgroei, proteïensintese en die stoor van vette. Insulien is die hoofsein om
vele tweerigting-metaboliese prosesse van 'n kataboliese("afbrekende") na 'n
anaboliese rigting te stuur, en omgekeerd.

Wanneer die hoeveelheid beskikbare insulien onvoldoende is, wanneer selle swak
op die uitwerking van insulien reageer (insulien-onsensitiwiteit of
insulienweerstandigheid, of as die insulien self defektief is, word die glukose
nie na behore deur die liggaamselle hanteer of behoorlik in die lewer of
spierweefsel gestoor nie. Dit lei na voortdurende hoë glukosevlakke, swak
proteïensintese en ander metaboliese afwykings soos asidose.

In die nier sal die konsentrasie van die glukose so hoog wees dat nie alle
suikers geabsorbeer kan word nie. Daar gaan dus glukose verlore in die urine.
Hiermee saam vind groter waterverlies plaas - groter volumes urine word
geproduseer: poliurie. Weens die groter urinevolume word die persoon meer dors
en drink dan meer: polidipsie.

Aterosklerose versnel in die groter slagare/arteries. Ook die kleiner slagare
gaan minder goed funksioneer (mikroangiopatie) wat weer visie nadelig kan raak
deur die uitwerking op die retina. In só 'n geval is dit nodig dat die kliënt na
'n hospitaal (sekondêre vlak) waar laserterapie gegee sal word, verwys word.
Senuwees wat betrokke is by sensasie/gevoel in die ledemate se funksie word ook
ingekort. Die gevolg hiervan is 'n verlies van sensasie in die voete en hande.
Ontsteking/infeksie van wonde kom ook meer voor en genesing word in die wiele
gery deur die versteurde bloedtoevoer. Al hierdie faktore kan bydra dat voete en
soms bene geamputeer moet word.

Diabetes is simptoomloos by 'n groot persentasie van mense met vroeë aantasting.
Die genoemde meer drink en meer urineer kom voor by hoë bloedglukosewaardes.
Daar is soms 'n vermeerderde voorkoms van blaasontsteking, vaginale kandidiase
of lokale velinfeksies. 'n Kenmerk wat by sommige pasiënte waarneembaar is, is
die reuk van asetoon op die asem van diabetes-lyers. Dit is weens vetverbranding
van die liggaam, met ketone as newe-produkte (een van hulle is asetoon), omdat
glukose nie voldoende vir energie aangewend kan word nie. Met ernstige
dehidrasie wat soms voorkom saam met hoë bloedglukosewaardes, kan 'n metaboliese
asidose ontwikkel. Dit kan ly tot 'n lewensbedreigende koma (diabetiese
keto-asidose).

Tipe 1 diabetes kan slegs met insulien behandel word. Insulien kom voor as
kort-en langwerkende preparate. Insulienpompe word ook gebruik en insulien wat
ingeasem kan word is ook in ontwikkeling. Tipe 2 word eerstens behandel deur
dieet-aanpassings en tweedens met 'n aantal orale geneesmiddels wat die
sulfonielureums bv. gliklasied en glimepiried, biguaniede bv. metformien en die
tiasolidinedione bv. pioglitasoon insluit. Diabetes is 'n chroniese siekte en
die klem val op die hantering van korttermyn sowel as langtermyn
diabetes-verwante probleme. Pasiënt-opvoeding, voedingsondersteuning, die toets
van bloedglukose by die huis asook langtermyn glukosebeheer is alles aspekte wat
aandag moet geniet. Noukeurige beheer voorkom langtermyn-komplikasies Die
hoofdoel van behandeling is om die bloedglukosevlak op 'n ideale vlak en stabiel
te hou. Die korrekte dieet, medikasie en oefening speel hier 'n rol. Die totale
koolhidraatinname word bereken, wat beteken dat klein hoeveelhede suiker soms
ingesluit mag word by die dieet. Insidente van hipoglukemie (bloedsuiker te
laag) en hiperglukemie (bloedsuiker te hoog) kan voorkom, wat vinnige
behandeling verg weens die lewensbedreigende aard daarvan. Mense met diabetes
het ’n groter risiko wanneer hulle rook, aan hoë bloeddruk (hipertensie) ly of
wanneer hul cholesterol-vlakke verhoog is. Dié pasiënte moet ook let op hul
gewig en voldoende oefening. By mediese evaluasie word daar gelet op die
volgende:

Daar is dus ’n multi-dissiplinêre benadering by die hantering van diabetiese
pasiënte. Die Algemene Praktisyn sien om na die monitering van die bloedglukose
en die algemene ondersoek. Voetkundiges speel ’n rol by algemene voetversorging,
oogartse / oftalmoloë ondersoek die oë jaarliks, met optometriste wat die oë
toets. Dieetkundiges, fisioterapeute asook verpleegsters wat diabetes-opleiding
verskaf speel elkeen ook ’n groot rol by die hantering van pasiënte met
diabetes. Interniste en endokrinoloë hanteer gevalle waar bloedglukose moeilik
beheer of waar komplikasies voorkom.



https://af.wikipedia.org/wiki/Suid-Soedan

Suid-Soedan (Engels: South Sudan), amptelik die Republiek van Suid-Soedan, is 'n
land in Oos-Afrika en grens aan Soedan in die noorde, Ethiopië in die ooste,
Kenia, Uganda en die Demokratiese Republiek van die Kongo in die suide en die
Sentraal-Afrikaanse Republiek in die weste. Die hoofstad en grootste stad is
Joeba. Suid-Soedan het 'n bevolking van 8 260 490 in 2008 gehad en beslaan 'n
oppervlakte van 619 745 km².

Tussen 1972 en 1983 en van 2005 tot 2011 was Suid-Soedan 'n outonome gebied in
Soedan. Daar was twee burgeroorloë tussen Noord- en Suid-Soedan: Die eerste
Soedannese burgeroorlog vanaf 1955 tot 1972 en die tweede Soedannese
burgeroorlog vanaf 1983 tot 2005. Die konflik is die oudste in die geskiedenis
van Afrika. Tussen 9 en 15 Januarie 2011 is 'n referendum om die onafhanklikheid
van Suid-Soedan gehou, waarin 99 persent vir die onafhanklikheid van Suid-Soedan
gestem het. Op 9 Julie 2011 het Suid-Soedan die 54ste onafhanklike land van
Afrika geword en sedert 14 Julie 2011 is Suid-Soedan die 193ste lidland van die
Verenigde Nasies. Op 27 Julie 2011 het Suid-Soedan as 54ste lidstaat by die
Afrika-unie aangesluit.



https://af.wikipedia.org/wiki/Stalsprys

Die Stalspryse is ’n prys deur die Suid-Afrikaanse Akademie vir Wetenskap en
Kuns vir ’n hoogstaande publikasie of ’n reeks van hoogstaande publikasies by
voorkeur in Afrikaans, asook vir indiwiduele of gesamentlike produkte van
hoogstaande gehalte waardeur buitengewone bydraes tot die wetenskapsbeoefening
gemaak word. Sedert 1969 kan dit net een maal aan ’n persoon toegeken word. Die
Stalspryse se ontstaan kan teruggevoer word tot Jaarvergaderings in die
dertigerjare waar die behoefte uitgespreek is aan ’n prys, soortgelyk aan die
Hertzogprys, vir hoogstaande wetenskaplike prosa in die geesteswetenskappe in
Afrikaans. In 1942 het die Akademieraad besluit dat die Hertzogprys om die
helfte verdeel word tussen bellettrie en sulke “wetenskaplike prosageskrifte”.
So kry prof. J. du P. Scholtz in 1943 die Hertzogprys vir Wetenskaplike Prosa
vir Die Afrikaner en sy taal, en dr. Coenraad Beyers in 1944 vir Die Kaapse
Patriotte. (In 1942 is die Fakulteit Natuurwetenskap en Tegniek tot die Akademie
toegevoeg en versoeke is deur dié Fakulteitsraad gerig dat ook
natuurwetenskaplike werke vir die Hertzogprys in aanmerking moes kom.)

Sommige vakgebiede wat vroeër by die Stalsprys geressorteer het, het intussen ’n
eie tuiste gevind: Regswetenskap (die Toon van den Heeverprys), Taalwetenskap
(die C.J. Langenhovenprys) en Literatuurwetenskap (die Gustav Prellerprys). In
1980 is die Stalsprys vir Teologie vervang deur die Totiusprys.



https://af.wikipedia.org/wiki/Spermsel

Die term sperm is afgelei van die Griekse woord (σπέρμα), met sperma (wat "saad"
beteken) wat verwys na die manlike geslagselle of gamete. "Spermatosoa" is dus
die meervoud van "spermatosoum".

Die menslike spermsel is haploïed en bevat dus slegs helfte soveel chromosome as
die liggaamsel van die betrokke organisme. Dit moet dus saamsmelt met die
selkern van die vroulike gameet, die ovum, om bevrugting te laat gebeur en 'n
sigoot te vorm wat gewoonlik verder ontwikkel tot 'n embrio. Die sigoot is dus
'n diploïede sel met 'n volledige getal chromosome (twee halwe stelle, een van
elke ouer). (Sommige organismes is egter nie diploïed soos die mens nie, en
ander stelsels mag daar ter sprake wees)

In die mens bevat elke gameet, manlik of vroulik, een unieke geslagschromosoom
wat tydens bevrugting die geslag van die sigoot bepaal. Die eiersel sal altyd 'n
X-chromosoom bydra, maar 'n spermsel kan 'n X- óf Y-chromosoom bevat. As die
sperm wat die ovum bevrug 'n X-chromosoom het (wat 'n 50/50 lukrake gebeurtenis
is), sal die sigoot vroulik wees met 'n genotipe "XX". As die sperm egter n
Y-chromosoom bevat (ook 50/50 kans), sal die sigoot manlik wees met die genotipe
"XY".

Die spermatosoa van diere word geproduseer deur spermatogenese in die manlike
geslagskliere (testes/testikels) dmv meiotiese selverdeling. Dit word na buite
die liggaam vervoer in 'n vloeistof bekend as semen tydens 'n proses bekend as
ejakulasie. Elke dier se spermatosoa lyk mikroskopies effens anders en het
unieke karaktertrekke. Die morfologie van die kopgedeelte is dikwels kenmerkend
van 'n sekere spesie, alhoewel die spoed waarteen die sel swem (progressiewe
motiliteit), hoe lank die selle buite die manlike liggaam leef ("viability"),
die aantal selle in 'n ml semen (konsentrasie) almal eienskappe is wat verskil
tussen spesies.

'n Spermsel bestaan uit n kop, 'n middelstuk en 'n stert. Die kop word omring
deur die kapsel-struktuur genaamd die akrosoom wat ensieme bevat wat penetrasie
van die ovum moontlik maak. Dit bevat ook die selkern met die dig-verpakte
chromatien vesels (DNA) wat uiteindelik tydens bevrugting ter sprake kom.

Die middelstuk het 'n sentrale filament-agtige kern met vele mitochondria wat
dit omring. Die groot getal mitochondria is nodig om ATP ('n energieryke
molekule) te produseer wat die reis deur die vroulike geslagstelsel tot by die
eiersel moontlik maak.

Die stert, of "flagellum" voer voortdurende swiepbewegings uit wat die
spermatosoum vorentoe dryf.



https://af.wikipedia.org/wiki/Soogdier

Soogdiere is enige van 'n verskeidenheid warmbloedige vertebrata-diere van die
klas Mammalia, insluitend mense,

Meeste soogdiere leef op land, alhoewel daar ook soogdiere is wat in die oseaan
leef, soos die dolfyn en walvis. Die enigste vlieënde soogdier is die vlermuis.
Suid-Afrika het die vinnigste landsoogdier, die jagluiperd. Suid-Afrika het ook
die langste soogdier, die kameelperd en die grootste land-soogdier, die
Afrika-olifant.

Die soogdiere het 'n lang geskiedenis. Hulle stam van die Cynodonta, wat tot die
Therapsides behoort, 'n groep wat reeds voor die dinosourusse bestaan het.
Tydens die mesosoïkum het daar baie groepe soogdiere bestaan, die meeste van
hulle was nie groter as 'n muis nie en heelparty van hierdie vorme het aan die
Kryt-Paleogeen-grens uitgesterf. Van die mesosoïese groepe soos die
Multituberculata, Gondwanatheria en Dryolestida het hierdie uitwissing wel
oorleef, maar het later uitgesterf.

Deur genetiese navorsing het dit duidelik geword dat die Placentalia in vier
groepe verdeel kan word en in watter tydperk hulle ongeveer ontstaan het: die
laat Kryt. Saam met die Monotremata en die Marsupialia is daar dus ses groepe
huidige soogdiere.

Die oudste groep wat reeds in die Trias, ongeveer 223 mj geleë ontstaan het, is
die Monotremata. Hulle is die eendbekdier en die mierystervarke. Hierdie
soogdiere is die enigste wat steeds eiers lê en 'n laer liggaamstemperatuur het.
Hulle is ook die enigste nie-Theria wat steeds bestaan. Hulle produseer melk en
soog die kleintjies as sy uit die eier gekruip het, maar die moeder het geen
tepels nie.

Vandag word hulle steeds net in Australië en op Nieu-Guinea aangetref. Daar is
egter 'n fossiel van hulle uit die paleoseen van Argentinië gevind.

Ongeveer 164 mj geleë het die Theria verdeel in die Metatheria en die Eutheria.
Nasate van die Metatheria, die Marsupialia of buideldiere word vandag -soos die
kangaroe of die Tasmaniese duiwel- steeds in Australië en in Suid-Amerika
aangetref. Noord-Amerika het ook een buideldier: die opossum. Hulle kry lewende
jonge, maar die kleintjies is baie onderontwikkeld en bly in mama se buidel tot
hulle groter geword het. Hulle suig vas aan 'n tepel.

By die Eutheria, wat ongeveer 164 mj geleë verskyn, het 'n belangrike
ontwikkeling plaasgevind. 'n Nuwe orgaan, die plasenta, het die verbinding
tussen die moeder en die jong moontlik gemaak. Daardeur kan die kleintjie langer
in die baarmoeder van sy moeder bly. Soogdiere wat se voortplanting 'n plasenta
gebruik word die Placentalia genoem. Hulle is die grootste groep huidige
soogdiere. Behalwe op Australië en Antarktika kom hulle op alle kontinente en in
alle oseane voor.

In die Kryt-tydperk het die kontinente verder verbrokkel en daardeur het
verskeie groepe Placentalia gevorm. Dit is moeilik om die presiese volgorde
hiervan te bepaal, maar die nuuste werk van Tarver et al. (2015) sê dat eers
(ongeveer 93 mj geleë) 'n noordelike groep, die Boreoeutheria, afgestig is van
Gondwana s'n, die Atlantogenata. Daarná is die Atlantogenata omstreeks 90 mj
verdeel in 'n Suid-Amerikaanse groep die Xenarthra en 'n Afrikaanse groep die
Afrotheria. Die noordelike Boreoeutheria het later (ca. 87 mj) ook vertak in die
Euarchontoglires en die Laurasiatheria.

Aan die einde van die laaste Ystyd het baie megavorme verdwyn. Megalocnus het
dalk 5000 jaar geleë nog op Kuba kan oorleef. Daar word gedink dat die mens
hierdie vorme uitgewis het.

Die meeste Afrotheria word ook vandag in Afrika aangetref, maar die slurpeters
en die lamantyne het hulle voorkomsgebied oor die res van die wêreld uitgebrei.
Baie van hulle -soos die mammoet- het later egter weer uitgesterf. Daar is lank
gedink dat die Afrosoricida en die Eulipotyhpla (sien onder) tot een orde
behoort, die Insectivora, maar genetiese inligtings het getoon dat dit glad nie
waar is nie. Gouemolle en molle het amper dieselfde lewenswyse en sien amper
dieselfde uit, maar die een behoort tot die suidelike Atlantogenata, die ander
tot die noordelike Boreoeutheria.

Die Placentalia op die noordelike kontinente, die Boreoeutheria het omstreeks 85
mj geleë in twee groepe vertak. Vandag kan hulle nasate op alle kontinente
behalwe Antarktika en ook in alle oseane aangetref word.

In Suid-Amerika het lank 'n hoefdierorde Meridiungulata bestaan, wat in die
laaste Ystyd uitgesterf het. Genetiese navorsing op fossiele reste dui aan dat
ook hierdie groep tot die Laurasiatheria behoort en dalk aan die perde en
renosters verwant was.



https://af.wikipedia.org/wiki/Propranolol

Propranolol is 'n beta-blokkermedikasie. Dit word gebruik om hoë bloeddruk te
behandel, en ook onreëlmatige hartklop, tirotoksikose, kapillêre heemangiomas,
prestasie-angs, en noodsaaklike bewing. Dit word gebruik om migraine te voorkom,
en om verdere hartprobleme in diegene met angina of vorige hartaanvalle te
voorkom. Dit kan per mond geneem word of deur 'n aarinspuiting. Die orale
formulering is beskikbaar in kort- en langwerkende weergawes. Propranolol
verskyn in die bloed na 30 minute en het 'n maksimum (piek)-effek tussen 60 en
90 minute indien dit per mond ingeneem is.

Algemene newe-effekte sluit in naarheid, abdominale pyn en hardlywigheid. Dit
moet nie gebruik word deur persone met 'n reeds stadige hartklop of
hartversaking nie. Indien die medikasie vinnig gestaak word deur diegene met
koronêre hartsiekte, kan simptome vererger. Dit kan die simptome van asma
vererger. Versigtigheid word aanbeveel in diegene met lewer- of nierprobleme.
Propranolol kan moontlik nadelige gevolge vir die baba inhou, indien tydens
swangerskap geneem word. Die gebruik daarvan tydens borsvoeding is waarskynlik
in orde, maar die baba moet gemonitor word vir newe-effekte. Dit is 'n
nie-selektiewe betablokker wat werk deur die blokkering van β-adrenerge
reseptore.

Propranolol is in 1964 ontdek. Dit is op die Wêreldgesondheidsorganisasie se lys
van noodsaaklike medisyne, die belangrikste medikasie wat nodig is in 'n basiese
gesondheidstelsel. Propranolol is lank reeds beskikbaar as 'n generiese
medikasie. Die groothandelprys in die ontwikkelende wêreld is tussen VS$ 0.24 en
2.16 per maand sedert 2014, maar in die Verenigde State kos dit sowat $15 per
maand teen 'n tipiese dosis.



https://af.wikipedia.org/wiki/President

President is 'n titel van 'n leier van een of ander organisasie, soos 'n land of
maatskappy. Die term se Latynse oorsprong beteken letterlik "voorsitter", maar
die woord dui deesdae gewoonlik op 'n beampte met uitvoerende bevoegdhede.

Presidentskap in 'n land dui gereeld op 'n demokraties verkose leier in 'n
republiek wat die rol van regeringsleier en staatshoof vervul, maar daar is wel
uitsonderings. In Israel en Duitsland, byvoorbeeld, is die presidente nie so
magtig nie, en word hulle deur die parlement gekies en vervul hoofsaaklik 'n
seremoniële rol. Soms gebruik diktators ook die titel vir hulself, soms met die
titel "Lewenslange President".

In die presidensiële stelsel van regering geld die algemene geval waar die
president die rol van regeringsleier en staatshoof vervul. In Suid-Afrika staan
die regeringsleier en staatshoof sedert 1994 bekend as 'n president. Voorheen
(1961–1994) was die amp bekend as die staatspresident. Die VSA en meeste lande
in Latyns-Amerika volg ook hierdie stelsel.

Ander state het 'n parlementêre stelsel van regering waar die president slegs
die staatshoof is en die Eerste Minister die hoof van die regering is. Lande met
sulke stelsels is Namibië, Finland, Duitsland, Indië, Ierland, Israel, Italië en
Singapoer. Die president in 'n parlementêre stelsel vervul dus primêr 'n
seremoniële rol.

"President van die regering" in parlementêre stelsels is 'n titel wat soms
gebruik word vir die hoof van die regering, nie van die land nie. Die titel
"president" word dus gebruik in die tradisionele betekenis van "voorsitter van
die kabinet". Om verwarring te voorkom word daar soms internasionaal na sulke
"presidente" eenvoudig verwys as eerste ministers. Daar is dan gewoonlik 'n
aparte staatshoof wat as president of monarg dien.

'n Derde stelsel is die semi-presidensiële stelsel, ook bekend as die Franse
stelsel, waarin daar ook 'n president en 'n eerste minister is. Anders as met
die parlementêre stelsel kan die president noemenswaardige dag-tot-dag mag hê.
Die verhouding tussen die president en die eerste minister kan grootliks afhang
van die politieke samestelling van die nasionale vergadering, wat bepaal van
watter politieke party die eerste minister aangestel moet word deur die
president. Hierdie stelsel kan gesien word as 'n kombinasie van die
presidensiële en parlementêre stelsels en is ontwikkel aan die begin van die
Vyfde Republiek van Frankryk deur Charles de Gaulle. Verder word dit ook gebruik
in Rusland, Sri Lanka en ander post-koloniale lande wat die Franse model
nagemaak het.



https://af.wikipedia.org/wiki/Portugese

Die Portugese (Portugees: Portugueses) is die inheemse bevolking van Portugal,
'n land op die Iberiese Skiereiland in die suidweste van Europa. Hulle taal is
Portugees, en die oorgrote meerderheid is Rooms-Katolieke.

Die Portugese is 'n Suid-Europese volk van gemengde afkoms. Hulle is
afstammelinge van Voor-Romeinse Keltiese en Iberiese stamme, die sogenaamde
Keltiberiërs, soos byvoorbeeld die Lusitaniërs, Gallaeci, Cynetes of Conii, en
klein plaaslike stamme soos die Bracari, Celtici, Coelerni, Equaesi, Grovii,
Interamici, Leuni, Luanqui, Limici, Narbasi, Nemetati, Paesuri, Quaquerni,
Seurbi, Tamagani, Tapoli, Turduli, Turduli Veteres, Turdulorum Oppida, Turodi en
Zoelae).

Ook die Romeine het 'n belangrike invloed uitgeoefen, veral op kulturele gebied,
en die Portugese taal het uit die plaaslike Latyn ontwikkel. Ander volke, wat
hulle in die gebied van die huidige Portugal gevestig en 'n invloed by die
vorming van die Portugese volk uitgeoefen het, was die Wes-Gote, Suevi, Quadi en
Markomanne.

Kleiner invloede het gekom van die Fenisiërs, wat half-permanente nedersettings
aan die suidkus gestig het, die Vandale, Silingi en Hasdingi en die Sarmatiese
Alane, wat almal deur die Wes-Gote en Suevi verdryf is of gedeeltelik met hulle
versmelt het, en die Noord-Afrikaanse Berbers en Arabiere, wat ná die
Christelike Reconquista (herowering) van Portugal verdryf is of die Katolieke
geloof aangeneem het.

Tydens die Middeleeue was daar ook minderhede van Jode en Afrikane uit gebiede
suid van die Sahara. Hulle is verdryf of het met die plaaslike bevolking
versmelt. Slawe uit Afrika is uiteindelik nie meer vervang nie.

Soos in baie Europese lande, was daar ook in Portugal altyd invloede van ander
Europese volke, veral Franse, Duitsers, Engelse, Skotte, Iere, Nederlanders en
Vlaminge, Italianers en Spanjaarde. In die laaste dekades het 'n groot aantal
bewoners van die voormalige Portugese kolonies, veral Indië, Afrika en Brasilië,
na Portugal geïmmigreer. Die mees onlangse immigrante kom uit Slawiese lande
soos Oekraïne.

Tans is daar sowat tien miljoen Portugese in Portugal. Sowat 35 miljoen
Brasilianers is danksy die grootskaalse immigrasie in die laat 19de en vroeë
20ste eeu van Portugese afkoms. Na ramings is daar as gevolg van Portugese
immigrasie na Indië, die Amerikas, Macau, Oos-Timor, Indonesië en Afrika sedert
die 16de eeu altesame meer as 100 miljoen mense wêreldwyd met Portugese
voorvaders.

Sowat 99 persent van Portugal se staatsburgers is etniese Portugese.
Honderdduisende Portugese het hulle as gasarbeiders in ander Europese lande
gevestig, waaronder Frankryk (1 200 000), Andorra (10,2 persent van die
bevolking), België (38 000), die Verenigde Koninkryk (90 000), Luxemburg (82 400
– die grootste groep buitelanders), Switserland (193 300) en Spanje (126 651).

Die Portugese bevolking van Duitsland word op naastenby 170 000 beraam. Die
Portugees Armando Rodrigues de Sá is hier in 1964 amptelik as die miljoenste
gasarbeider verwelkom.

'n Groot aantal Portugese het na die voormalige kolonies van Portugal
geëmigreer. Na raming bly sowat twee derdes van die bevolking van die
Asore-eilandgroep in die buiteland.

Daar is Portugese gemeenskappe in Angola (40 000, 'n bykomende 100 000 is
Kleurlinge), Goa (Indië), Guinee-Bissau, Kaap Verde (een persent van die totale
bevolking; 71 persent is Kleurlinge of Mestiços), Macau (24,9 persent Macanese
van gemengde Portugees-Sjinese afkoms, Mosambiek (40 000), Oos-Timor, São Tomé
en Príncipe (Kleurlinge en 'n klein Portugese minderheid).

Portugese Sefardiese Jode het hulle veral in Israel, Nederland, die Verenigde
State, Frankryk, Brasilië en Turkye gevestig.

Portugese gemeenskappe in die Verenigde State is gekonsentreer in New Jersey,
Nieu-Engeland, Kalifornië en langs die Golfkus (Louisiana). 'n Aansienlike
aantal Portugese het hulle sowat teen die middel van die 19de eeu op die
eilandgroep Hawaii gevestig.

'n Groot Portugese gemeenskap het danksy immigrasie sedert 1940 ook in Kanada
ontstaan (0,7 persent van die totale bevolking praat Portugees as huistaal),
terwyl Portugese immigrante hulle in die laat 20ste eeu ook in Chili en Uruguay
gevestig het. Daar is ook sowat 40 000 Portugese in Argentinië. Portugese
vissers het 'n nuwe tuiste op die Karibiese eilande gevind, veral op Barbados.

As gevolg van gemengde huwelike en kulturele invloede het ook buite die
oorspronklike Portugese koloniale ryk volke ontstaan, wat hulle eie kultuur en
Portugees-gebaseerde dialekte ontwikkel het, veral in Maleisië (sowat 1 000
mense praat 'n Portugees-Kreoolse taal), op Barbados, Aruba, Curaçao, in Guyana,
Ekwatoriaal-Guinee, die Verenigde Arabiese Emirate en Sri Lanka (30 000).

Bacalhau (soutkabeljou) is 'n nasionale gereg sedert die vyftiende eeu, toe die
Portugese begin het met visvang aan die kus van Newfoundland. Pastéis de
Bacalhau (kabeljou krokette) is 'n gewilde voorgereg. 'n Belangrike geurmiddel
is komyn, ewe belangrik is peri-peri ('n warm rooi chili) wat dikwels gebruik
word om seisoensgebraaide hoender te geur. Kaneel is 'n algemene geurmiddel vir
nageregte, soos die tradisionele ryspoeding (arroz doce).

Hul middagete (o ALMOÇO) word om 12:30 bedien, en aandete (o Jantar) teen 20:00.
Ontbyt (o pequeno ALMOÇO) bestaan uit 'n kontinentale styl. In landelike streke
was dit tradisioneel vir mans om by die plaaslike kafee stil te hou, en hul
pinga ('n skoot van die stywe brandewyn) te nuttig.

Food Doeane word by seremoniële geleenthede aangebied. Een van die belangrikste
seremonies in landelike huishoudings is die jaarlikse slag en bewerk van varke.
Hierdie geleentheid vind plaas aan die einde van Desember of Januarie en neem
gewoonlik twee dae, want dit behels die maak van wors, gerookte ham (presunto),
en die sout van verskeie ander dele van die vark, insluitend die maag
(toucinho). Middagete op die eerste dag word sarrabulho genoem en bestaan uit
rys, ingewande, en die bloed van die vark.



https://af.wikipedia.org/wiki/Perd

Die perd (Equus ferus caballus) is 'n mak hoefdier uit die onewehoewige
diere-orde. Dit is een van slegs twee bestaande subspesies van dierspesie Equus
ferus, of die wilde perd. Die perd is een van die ongeveer tien huidige spesies
van die familie Equidae.

Sebras en donkies is ook perde. 'n manlike perd is 'n hings en 'n vroulike perd
is 'n merrie. Die algemene term vir 'n jong perd is 'n vul. 'n Gekastreerde
hings is 'n reun.

Die mens het reeds in 4000 v.C. perde begin mak maak en teen 3000 v.C. was dit
‘n algemene en wydverspreide gebruik. Perde in die subspesie caballus is mak,
hoewel sommige mak bevolking in die natuur soos wilde perde leef. Hierdie wilde
bevolkings is nie ware wilde perde nie. Die term "wilde perd" word gebruik om
perde subspesies wat nog nooit mak was, soos die bedreigde Przewalski se perd,
'n aparte subspesie, en die enigste oorblywende ware wilde perd te beskryf.

Perde se liggaamsbou stel hulle in staat om hul spoed te gebruik om van
roofdiere te ontsnap. Hulle het 'n goed ontwikkelde sin vir balans en 'n sterk
veg-of-vlug-instink. Perde is in staat om beide te staan, of te lê, om te slaap.
Vroulik perde, genoem merries, se dragtydperk is ongeveer 11 maande. 'n Vul kan
reeds kort na sy geboorte staan en loop. Die meeste mak perde begin opleiding
onder saal of in die tuig tussen die ouderdomme van twee en vier jaar. Hulle
bereik volle volwasse ontwikkeling op die ouderdom van vyf jaar en het 'n
lewensverwagting van tussen 25 en 30 jaar.

Baie produkte is afkomstig van perde, insluitende vleis, melk, vel, hare, been
en farmaseutiese produkte (hormone) uit die urine van dragtige merries. Mense
voorsien mak perde van kos, water en skuiling, sowel as die aandag van
spesialiste soos veeartse en hoefsmitte.



https://af.wikipedia.org/wiki/Paasfees

Paasfees is een van die belangrikste gelowige feeste in die Christelike kerklike
jaar en word tussen laat Maart tot vroeg April gevier (vroeg April tot vroeg Mei
in vroeë Christendom). Paasfees vier die opstanding van Jesus Christus, wat,
volgens sy volgelinge, op die derde dag na sy kruisiging uit die dood uit
opgestaan het (ongeveer 27 tot 33 n.C.).

Volgens die ooreenstemmende verhale in die Christelike Griekse Skrifte, of Nuwe
Testament van die Bybel, het Jesus van Nasaret (Jesus Christus) op die eerste
dag van die Joodse week uit die dood opgestaan (Markus 16:2, Matteus 28:1, Lukas
24:1, Johannes 20:1) - dus op 'n Sondag. Dit was tegelykertyd die "derde dag" ná
die kruisiging van Jesus (Lukas 24:7) wat derhalwe op 'n Vrydag plaasgevind het.

Die Christelike fees van Jesus Christus se opstanding is onlosmaaklik verbonde
aan die Joodse Pessachfees (Aramees: Pasga), veral om chronologiese redes
aangesien Jesus volgens die Nuwe Testament en die sinoptiese oorlewering tydens
die Pessachfees (of op die vooraand van die fees, aldus die Evangelie volgens
Johannes) oorlede is.



https://af.wikipedia.org/wiki/Olieraffinadery

'n Olieraffinadery is 'n nywerheidsaanleg waar ru-olie verwerk word na nuttiger
produkte, soos petrol, diesel, teer, verhittingsolie, paraffien en vloeibare
petroleumgas. Olieraffinaderye is gewoonlik uitgebreide nywerheidskomplekse met
baie pypwerk daardeur wat vloeistof- en gasstrome heen en weer tussen groot
chemiese verwerkingsaanlegte vervoer.

Rou of onverwerkte ru-olie is nie baie nuttig in sy onverwerkte vorm nie
aangesien dit net so uit die grond uit kom. Alhoewel "ligte, soet" (dit wil sê
ru-olie met 'n lae viskositeit en lae swawelinhoud) al direk gebruik is as
brandstof in die oliebranders van skepe se stoomturbines, hou die ligter
elemente 'n ontploffingsgevaar in. Daarom word die honderde verskillende
koolwaterstofmolekules wat in ru-olie teenwoordig is geskei in 'n raffinadery in
komponente wat gebruik kan word as brandstof, smeermiddels en as voerstrome vir
petrochemiese prosesse waar produkte soos plastiek, skoonmaakmiddels,
oplosmiddels, elastomere (rubberagtige materiale) en vesels soos nylon en
poliëster. Fossielbrandstowwe afkomstig van ru-olie word in binnebrandenjins
gebruik om krag te lewer om skepe, motorvoertuie, vliegtuie, grassnyers,
kettingsae en ander toerusting aan te dryf. Hierdie verskillende koolwaterstowwe
het verskillende kookpunte, wat beteken dat hulle deur middel van distillasie
geskei kan word. Aangesien daar 'n groot aanvraag is vir die ligter (oftewel
laer kookpunt) vloeistofprodukte vir gebruik in binnebrandenjins, sal 'n moderne
raffinadery die swaarder (oftewel hoë kookpunt) koolwaterstowwe omskakel na
ligter gas- en vloeistofprodukte.

Olie kan op baie maniere benut word omdat dit koolwaterstowwe van verskeie
molekulêre massas, vorms en lengtes bevat soos paraffiene, aromate, naftene (of
sikloalkane), alkene, diëne en alkyne. Terwyl die molekules in ru-olie baie
verskillende atome soos swawel en stikstof bevat is die mees algemeenste
molekules teenwoordig koolwaterstowwe wat bestaan uit molekules van waterstof en
koolstof asook 'n klein hoeveelheid suurstof in verbinding met mekaar met 'n
wisselende lengte en kompleksiteit. Die verskille in die struktuur van hierdie
molekules is wat die variasie in hul fisiese en chemiese eienskappe veroorsaak
en dit is hierdie variasie wat ru-olie so 'n nuttige voermateriaal maak om so 'n
wye verskeidenheid produkte te vervaardig.

Na die komponente geskei en gesuiwer is van kontaminante en onsuiwerhede, kan
die brandstof of smeermiddel verkoop word sonder enige verdere verwerking.
Kleiner molekules soos isobutaan en propileen of butilene kan herkombineer word
om aan spesifieke oktaangetal vereistes te voldoen deur van prosesse soos
alkilering of minder algemeen dimerisasie gebruik te maak. Die oktaangehalte van
petrol kan ook verbeter word deur katalitiese hervorming wat die waterstofatome
uit koolwaterstowwe verwyder om aromate te lewer wat oor 'n baie hoër
oktaangetal beskik. Intermediêre produkte kan ook verder verwerk word om die
swaar, lang ketting olies na ligter kort ketting molekules om te skakel deur
verskeie soorte krakingsprosesse soos vloeier katalitiese kraking, termiese
kraking en hidrokraking. Die finale stap in petrolproduksie is die vermenging
van brandstowwe met verskillende oktaangehaltes, dampdruk en ander eienskappe om
'n produk te lewer met die verlangde eienskappe.

Olieraffinaderye is grootskaalse aanlegte wat van 'n honderd duisend tot
verskeie honder duisende vate ru-olie per dag kan verwerk. Vanweë die hoë
kapasiteit word baie van die eenhede kontinu bedryf (eerder as om per lot te
verwerk) by gestadigde toestande of by benaderd gestadigde toestande vir lang
periode aaneen (van maande tot jare). Hierdie hoë kapasiteit maak
prosesoptimering en gevorderde prosesbeheer baie wenslik.

Die beeld hieronder is 'n skematiese prosesvloeidiagram van 'n tipiese
olieraffinadery wat die verskeie chemiese eenheidswerkinge en die vloei van
intermediêre produkstrome uiteensit. Die diagram is 'n voorstelling van slegs
een van letterlik honderde moontlike konfigurasies wat 'n raffinadery kan hê.
Die diagram sluit ook die gewone nutsfasiliteite uit wat hulpbronne soos stoom,
verkoelingswater, elektriese krag asook stoortenke vir ru-olie, intermediêre
produkte en eindprodukte uit.

Die raffineringsproses stel verskeie chemiese stowwe in die atmosfeer vry;
gevolglik is die mate van lugbesoedeling beduidend en is daar gewoonlik merkbare
reuke wat 'n tipiese raffinadery vergesel. Buiten lugbesoedeling is daar ook
probleme met afvalwater en risiko's van nywerheidsongelukke soos brande en
ontploffings asook geraasbesoedeling.

In die meeste het regerings beperkinge geplaas op die besoedeling wat
olieraffinaderye vrystel en moet raffinadery noodgedwonge toerusting installeer
aan die bepalings van omgewingswetgewing te voldoen. In die V.S.A is daar sterk
druk om die ontwikkeling van nuwe raffinaderye te voorkom en is daar nie weer 'n
groot raffinadery gebou sedert die aanbou van die Marathon oliemaatskappy se
raffinadery in Louisiana in 1976 nie. Baie raffinaderye het egter uitgebrei in
daardie tydperk. Omgewingsbeperkinge en druk om die aanbou van nuwe raffinaderye
te voorkom kon moontlik egter bygedra het tot stygende brandstofkostes. Verder
het baie raffinaderye (meer as 'n 100 sedert die 1980's) gesluit as gevolg van
veroudering en/of samesmeltings binne-in die nywerheid.

Die wêreld se eerste olieraffinadery is gebou deur Ignacy Łukasiewicz naby Jasło
in die Oostenrykse ryk (tans in Pole) in die jare 1854–56 maar hulle was egter
klein bedrywe gewees aangesien daar op die tydstip nie 'n groot aanvraag was vir
geraffineerde brandstowwe nie. Soos Łukasiewicz se olielamp gewilder geword het,
het die raffineringsbedryf in die gebied gegroei.

Die eerste groot olieraffinadery is te Ploieşti in Roemenië in 1856 gebou.
Verskeie ander raffinaderye is in die omgewing gebou met beleggings vanuit die
V.S.A. voor Nazi Duitsland se oorname tydens die Tweede Wêreldoorlog. Die meeste
van hierdie raffinaderye is vernietig tydens die V.S.A. se bombardement tydens
Operation Tidal Wave op 1 Augustus 1943. Die raffinaderye is sedertdien herbou
en uitgebrei.

'n Ander vroeë voorbeeld is te Oljeön in Swede en is nou 'n museum in die
wêrelderfenisgebied in Engelsberg. Die raffinadery is in 1875 in bedryf gestel.

Op 'n tyd was Ras Tanura in Saudi-Arabië wat deur Saudi Aramco besit word, die
grootste raffinadery ter wêreld gewees. Vir 'n groot deel van die 20ste eeu was
die grootste raffinadery in die wêreld die Abadan Raffinadery in Iran gewees.
Hierdie raffinadery is kwaai beskadig tydens die Iran-Irak oorlog. Die wêreld se
grootste raffineringskompleks is die "Cento de Refinación de Paraguaná" wat deur
PDVSA in Venezuela besit word met 'n vermoë van 152 000 m3/dag. SK Energy se
Ulsan raffinadery in Suid-Korea (134 000 m3/dag) en Reliance Petroleum se
Jamnagar Raffinadery in Indië (105 000 m3/dag) is onderskeidelik die tweede en
derde grootste.



https://af.wikipedia.org/wiki/Noord-Kaap

Die Noord-Kaap (Engels: Northern Cape, Tswana: Kapa Bokone, Xhosa Mntla-Koloni)
is die grootste en mins bevolkte provinsie van Suid-Afrika. Die hoofstad en
grootste stad is Kimberley. Die provinsie is gestig toe die ou Kaapprovinsie in
1994 in die drie nuwe provinsies Wes-, Oos- en Noord-Kaap verdeel is.

Ander belangrike plekke is Upington, Carnarvon, Colesberg, De Aar, Kuruman en
Springbok. Suid-Afrika se koudste dorp, Sutherland, het 'n sterrewag wat al hoe
belangriker word as 'n astronomiese observasiesentrum van wêreldklas.

Die Noord-Kaap word begrens deur die Atlantiese Oseaan in die weste, die lande
Namibië en Botswana in die noorde, die provinsie Wes-Kaap in die suide en die
provinsies Noordwes, Vrystaat en Oos-Kaap in die ooste. Die Noord-Kaap is 'n
plat, klipperige wêreld, yl begroei en droog (gemiddeld slegs sowat 250 mm reën
per jaar). Die suide is 'n deel van die Groot Karoo, terwyl die Kalahariwoestyn
vanuit Botswana in die noorde oor die provinsie reik. Dis 'n harde wêreld, wat
darem ryklik getemper word deur die beroemde veldblomme wat in die lente in
Namakwaland ontluik. Van die veldblomme is inheems, maar die gewildste plant,
die kosmos, is 'n indringer van Amerika. En dan is daar die Oranjerivier, wat
soos 'n lint van lafenis deur die dorsland sny en in die Atlantiese Oseaan
uitmond.

Die Noord-Kaap is ryk aan minerale (asbes, koper, ystererts, mangaan, gips,
edelstene) en het die grootste diamantneerslae in die land. Dis skaapwêreld,
maar die provinsie het ook sy kwota wynmakers en sitrusvrugteboere, onder meer.



https://af.wikipedia.org/wiki/Misdaad

'n Misdaad kan die oortreding van die wet wees. Volgens Westerse regsleer, moet
daar 'n gesamentlike sameloop van beide actus reus (skuldige handeling) en mens
rea (skuldige gewete) wees vir 'n misdaad om gepleeg te geword het; behalwe in
die geval van streng aanspreeklikheid. As 'n vereiste vir vervolging verg sekere
wette 'n bewys van 'n oorsaaklike verband tussen die beskuldigde se handelinge
en die kriminele oortreding onder oorweging. Verder vereis sekere wette dat
aanleidende omstandighede moes plaasgevind het vir 'n misdaad om gepleeg te
gewees het. Verder vir 'n misdaad om vervolg te kan word moet corpus delicti (of
bewys van 'n misdaad) vasgestel word. Die oortreding van die wet kan ook die
voorneme wees om die wet te oortree of om ander in die proses te ondersteun; in
sommige stelsels kan die eenvoudige asssosiasie vir die organisering van 'n
misdaad gestraf word, selfs as die feit nie bevestig is nie en vir baie misdade
word die poging daartoe ook gestraf, selfs al is die misdaad nie deurgevoer nie
(in Kalifornië kan die straf daarvoor soveel as die helfte wees as vir die
misdaad self).

Misdaad word beskou as oortredings teenoor die gemeenskap en word as sulks deur
die staat gestraf. Hulle kan skolasties onderskei word afhangende van die
passiewe teiken van die misdaad (die slagoffer), of teenoor die geskende
belange, as misdade teen:

Oor die algemeen vereis die definise van 'n misdaad, in die meeste westerse
stelsels, die voorneme (voluntas necandi) van die oortreder om dit te doen,
daarom word dit gewoonlik nie bestraf wanneer die voorneme nie teenwoordig is
nie of wanneer die oortreder nie by sy volle verstand of onder 'n sekere
ouderdom is nie.

In baie stelsels is die strafregtelike aanspreeklikheid persoonlik, en word
terrugwerkende strafreg verbied en kan niemand vervolg word vir 'n misdaad waar
die strafreg nie die misdaad as sulks ten tye van die oortreding beskryf het
nie. Die definisie van 'n misdaad weerspieël die teenswoordigende heersende
houdings in 'n samelewing. Die besit van dwelms was byvoorbeeld nie altyd 'n
misdaad nie en tydens die drankverbod era in die V.S.A was alkohol onwettig.

Aangeleenthede met betrekking tot kriminele gedrag in 'n samelewing word
bestudeer in die veld van sosiologie en die onderafdeling van kriminologie en
persone wat die vakgebied bestudeer word kriminoloeë genoem. Die geestestoestand
en helderheid van gees word deur sielkundiges bepaal, veral in sake waar 'n
kranksinnigheidsverweer gebruik word.

Die eerste beskawings het regskodes gehad al was dit nie altyd opgeteken nie.
Die vroegste bekende geskrewe kodes is geskryf deur die antieke Sumeritane en
dit was waarskynlik hul koning Ur-Nammu (wat in Ur in die 21ste eeu vC geregeer
het) die eerste wetgewer van wie ons 'n formele stelsel van 32 artikels ontvang
het.

In Babilon is die regskode van Esnunna eerste en daarna die regskode van
Hammoerabi (een van die rykstes van antieke tye) gebruik en het daardie
samelewing se geloof weerspieël dat die wet van die gode se wil afgelei is.

Soortgelyk is daar gedragskodes van godsdienstige oorsprong ingesluit in
strafregtelike kodes wat tot onlangs toe nog in baie teokratiese state tot
werklike misdade gely het.

'n Alternatiewe siening van misdaad word uit die natuurlike wet teorie afgelei.
Volgens hierdie oogpunt, is 'n misdaad die miskenning van indiwiduele regte.
Aangesien regte as natuurlik, eerder as mensgemaak beskou word, word die
klassifisering van wat 'n misdaad verteenwoordig ook as 'n natuurlike gegewe
beskou. Adam Smith het hierdie oogpunt geïllustreer deur die voorbeeld van 'n
smokkelaar 'n voortreflike burger sou wees as die wette van sy land 'n misdaad
maak van iets wat die natuur nooit so bedoel het nie.

Natuurlike wet teorie onderskei dus tussen kriminalitet en onwettigheid, waar
die eersgenoemde spruit uit die menslike natuur en die laasgenoemde spruit uit
die belange van diegene wat die magsposisies beklee. Die twee begrippe word soms
uitgedruk deur die frases "malum in se" en "malum prohibitum". Hierdie standpunt
lei tot die oënskynlike teenstrydigheid, dat 'n handeling wat onwettig is nie
noodwendig 'n misdaad is nie, terwyl 'n misdadige handeling selfs wettig kan
wees.

Baie verligte denkers soos Adam Smith en sy tydgenote het tot 'n mate steun
verleen aan hierdie siening en dit bly 'n invloedryke beginsel onder die
sogenaamde klassieke liberale en libertyne.

'n Misdaad wat malum in se gepleeg is word as inherent krimineel beskou; terwyl
'n misdaad wat malum prohibitum gepleeg is slegs as krimineel beskou word omdat
die wet dit so bepaal.

Misdade kan verdeel word in verskeie (oorvleuelende) kategorieë:
rekenaarmisdaad, misdade teen persone, misdaad teenoor eiendom, misdaad teen die
staatsveiligheid, dwelmoortredings, seksuele oortredings en wapenoortredings.

Misdade word ook gegroepeer volgens die graad van ernstigheid, sommige algemene
kategorieë is: misdrywe, strafbare oortredings, skendings. 'n Gepoogde
oortreding is 'n beplande of beoogde misdaad, wat die oortreder nie kon deurvoer
voor sy arrestasie nie.



https://af.wikipedia.org/wiki/Meetkunde

Meetkunde is 'n onderafdeling van wiskunde wat betrekking het op die studie van
grootte, vorm en die eienskappe van ruimte. Meetkunde is een van die oudste
wetenskappe. Aanvanklik was dit slegs 'n stel praktiese reëls vir berekeninge
aangaande lengtes, areas en volumes. In die 3de eeu voor Christus is die
vakgebied egter op 'n aksiomatiese grondslag geplaas deur die antieke Griekse
wiskundige Euklides, wie se werk, wat nou sy naam dra, die standaard gestel het
vir wiskundige ontwikkeling in die komende eeue. Die wetenskap van sterrekunde,
veral die kartering van sterre en planete se posisies op die hemelsfeer, het
gedien as 'n belangrike bron van meetkundige probleme vir die volgende een en 'n
half duisend jaar van ontwikkeling. 'n Wiskundige wat werk in die veld van
meetkunde word 'n meetkundige genoem.

Die bekendstelling van koördinate deur René Descartes en die parallelle
ontwikkelling van algebra het 'n nuwe weg geput vir die vak, deurdat meetkundige
figure, soos krommes op 'n vlak, nou analities voorgestel kon word, m.a.w. met
behulp van vergelykings en formules. Hierdie deurbraak het 'n direkte invloed
gehad op die ontwikkelling van kalkulus in die 17de eeu. Meetkunde is verder
verryk deur Leonhard Euler en Karl Friedrich Gauss se studie van die intrinsieke
struktuur van meetkundige objekte en het gelei tot die ontwikkelling van
topologie en differensiële meetkunde.

In die 19de eeu word nie-Euklidiese meetkunde ontdek. Die konsep van ruimte
ondergaan vervolgens 'n reuse omwenteling in die oë van wiskundiges en fisici en
verdere ontwikkelling op dié gebied lê later die wiskundige grondslag vir
Einstein se algemene relatiwiteitsteorie. Kontemporêre meetkunde wentel meestal
om die studie van variëteite (Engels: manifolds). Hierdie ruimtes mag soms
ekstra struktuur aan hulle verbonde hê, wat wiskundiges in staat stel om
konsepte soos lengte te veralgemeen. Moderne meetkunde het sterk bande met
moderne fisika, wat blyk uit die verbintenis tussen algemene relatiwiteit en
Riemann-meetkunde. Kontemporêre navorsing in fisika, soos snaarteorie, se
grondslae lê ook in meetkunde.

Die visuele natuur van meetkunde maak dit aanvanklik meer toeganklik as ander
afdelings van wiskunde, soos algebra en getal teorie. Altans, word meetkundige
konsepte gebruik in kontekste wat ver verwyderd is van die oorspronklike
Euklidiese bedoelings daarvoor, by voorbeeld fraktaalmeetkunde en algebraïese
meetkunde.

Daar is min twyfel dat meetkunde sy oorsprong het as praktiese wetenskap,
gemoeid met opmeting, maat, areas en volumes. Onder die merkwaardige ontdekkings
val formules vir lengtes, areas en volumes, soos die stelling van Pythagoras,
omtrek en area van 'n sirkel, area van 'n driehoek, volume van 'n silinder,
sfeer en piramide. Die ontwikkelling van sterrekunde het gelei tot die
ontdekking van trigonometrie en sferiese trigonometrie saam met gepaardgaande
rekenkundige tegnieke.

Euklides se "Elemente" is een van die mees invloedryke boeke in die geskiedenis.
Die boek begin deur aksiomas te stel, wat ooglopende eienskappe van punte, lyne
en vlakke wiskundig uitdruk, en dan deur wiskundige redenering verdere
afleidings te maak. Opmerklik van Euklides se benadering van meetkunde is hoe
streng wiskundig dit is. Vroeg in die 20ste eeu het David Hilbert ook
aksiomatiese redenering gebruik in sy probeerslag om Euklidiese meetkunde op
meer moderne fondasies te lê.

Antieke wetenskaplikes het spesiale aandag gewy aan die konstruksie van
meetkundige objekte wat op 'n ander manier gedefinieer was. Toegelate klassieke
instrumente in dié konstruksies was die passer en ongemerkte liniaal. Sekere
figure se konstruksie is baie moeilik, of selfs wiskundig onmoontlik. Die
gebruik van vernuftige konstruksies wat gebruik maak van parabole en/of
meganiese toestelle het sekere konstruksies vergemaklik.

Die tydgenote van Pythagoras het die rol van getalle in meetkunde ondersoek. Die
ontdekking van sekere lengtes waarvan hul kwosiënt nie rasionaal is nie (bv. die
diagonaal van 'n vierkant en 'n sy van dieselfde vierkant) was strydig met hul
filosofie. Dit het daartoe gelei dat hulle (abstrakte) getalle laat vaar het as
studieveld, en eerder op konkrete meetkundige hoeveelhede soos lengtes en areas
van figure gefokus het. Getalle is in die veld heringevoer met behulp van
koördinate deur Descartes, wat agtergekom het dat meetkundige figure bestudeer
kan word deur hul algebraïese voorstelling. Analitiese meetkunde pas metodes van
algebra toe op meetkundige vrae, tipies deur meetkundige krommes in betrekking
tot algebraïese vergelykings te bring. Hierdie idees het 'n sleutelrol gespeel
in die ontwikkelling van kalkulus in die 17de eeu en het gelei tot die
ontdekking van 'n menigte nuwe eienskappe van krommes in 'n vlak. Moderne
algebraïese meetkunde is gemoeid daarmee om soortgelyke vrae te beantwoord, maar
maak gebruik van meer abstrakte argumente en strukture.

Selfs in antieke tye het meetkundiges vrae bestudeer oor die relatiewe posisie
en ruimtelike verhouding tussen meetkundige figure. Onder voorbeelde hiervan
val: Ingeskrewe en omgeskrewe sirkels van veelhoeke en lyne wat keëlsnitte sny
of raak. In die middeleeue word nuwe en meer gesofistikeerde vrae gevra: Wat is
die maksimum hoeveelheid sfere wat gelyktydig raak aan 'n gegewe sfeer met
dieselfde radius, sonder om mekaar te sny. Wat is die digste verpakking van
identiese sfere in 'n sekere ruimte? Meeste van hierdie vrae het gehandel oor
starre liggame, soos lyne en sfere. Projektiewe-, konveks- en diskrete meetkunde
is sub-dissiplines van hedendaagse meetkunde wat hierdie en soortgelyke vrae
ondersoek.

Vir meer as twee duisend jaar na Euklides, terwyl die verskeidenheid van
meetkundige vrae en oplossings verbreed het, het die basiese begrip van ruimte
grootliks onveranderd gebly. Die dominansie van Euklidiese meetkunde is egter
omvergewerp deur die rewolusionêre ontdekking van nie-Euklidiese meetkunde in
die werk van Gauss (wat nooit gepubliseer het nie), Bolai en Lobachevsky wie
gedemonstreer het dat Euklidiese meetkunde slegs één moontlikheid is vir die
ontwikkeling van meetkunde. 'n Breë visie vir die vak van meetkunde is toe
gestel deur Riemann in sy inhuldigingrede: 'Oor die hipoteses waarop meetkunde
gebaseer is'. Riemann se nuwe idees was later noodsaaklik as die wiskundige
grondslag van Einstein se algemene relatiwiteitsteorie en Riemannse meetkunde,
wat gebruik word om baie algemene ruimtes waarbinne die konsep van lengte
gedefinieer kan word te bestudeer, is die staatmaker van moderne meetkunde.

Waar tradisionele meetkunde dimensies van 1 ('n lyn), 2 ('n vlak) of 3 (ons
alledaagse ruimte) toegelaat het, het wiskundiges ruimtes van meer dimensies al
vir meer as twee honderd jaar bestudeer. Die konsep van dimensie het gedaante
wisselinge ondergaan, van waar dit enige natuurlike getal kon aan neem, selfs
oneindig met die bekendstelling van Hilbert-ruimtes, tot enige positiewe reële
getal in fraktaalmeetkunde. Dimensieteorie is 'n tegniese sub-vak, aanvanklik
vallende onder algemene topologie.

Die kwessie van dimensie maak steeds saak, in die afwesigheid van komplete
antwoorde op klassieke vrae. Dimensies 3 van ruimte en 4 van ruimte-tyd is
spesiale gevalle in meetkundige topologie. Ruimtes met dimensies van 10 en 11
speel 'n belangrike rol in snaarteorie.

Die oorsprong van meetkunde kan gesien word in die antieke beskawings van
Mesopotamië, Egipte end die Indus Valei rond 3000 v.C. Vroeë meetkunde was eers
'n empiries ontdekte stel beginsels, handelend oor lengte, area en volume, wat
ontwikkel was as praktiese hulpmiddel vir opmeting, konstruksie en sterrekunde.
Die vroegste meetkundige dokumente wat bekend is, is die Egiptiese Rhind papirus
en Moskou papirus, Babiloniese kleitablette, die Indiese Shulba Sutras en
Sjinese werke deur Mozi, Zhang Zeng en Lui Hui.

In die middeleeue het islamitiese wiskundiges bydrae gemaak tot die velde van
algebraïese meetkunde en meetkundige algebra.

In die vroeë 17de eeu word twee belangrike deurbrake in meetkunde gemaak. Die
eerste en belangrikste was die ontwikkelling van analitiese meetkunde deur René
Descartes (1596–1650) en Pierre de Fermat (1601–1665). Dit was 'n essensiële
voorafgaande ontwikkelling vir die geboorte van calculus en presiese
kwantitatiewe formulering van fisika. Die tweede deurbraak was die setematiese
studie van projektiewe meetkunde deur Girard Desargues (1591–1661). Projektiewe
meetkunde is die studie van meetkunde sonder om gebruik te maak van 'maat', maar
om slegs hoe punte oplyn met mekaar te bestudeer.

Twee ontwikkelinge in die 19de eeu het die wyse waarop die vak bestudeer word
daadwerklik verander. Dit was die ontdekking van nie-Euklidiese meetkunde deur
Lobachesky, Bolay en Gauss, asook die formulering van simmetrie as die sentrale
objek van studie in die Erlangen program van Felix Klein was Euklidiese en
nie-Euklidiese meetkunde veralgemeen het. Twee van die meesters van meetkunde in
dié tyd was Bernhard Riemann, wat die Riemann oppervlak eerste ontdek het, en
Henri Poincaré wat algebraïese topologie en dinamiese stelsels bestudeer het.



https://af.wikipedia.org/wiki/Kosmiese_bestraling

Kosmiese bestraling is die ioniserende straling afkomstig vanuit bronne buite
die sonnestelsel. Die aarde, tesame met alle lewende wesens daarop, word
aanhoudend met bestraling vanuit die ruimte gebombardeer. Hierdie bestraling
bestaan grotendeels uit positiefgelaaide ione wat deur die son en ander bronne
buite ons sonnestelsel uitgestraal word. Hierdie bestraling werk in op atome in
die atmosfeer, wat sekondêre bestraling tot gevolg het, soos X-strale, muone,
protone, alfadeeltjies, pione, elektrone en neutrone. Die onmiddellike dosis van
bestraling wat 'n persoon sou ontvang sal meestal uit muone, neutrone en
elektrone bestaan, en hierdie dosis wissel van gebied tot gebied en hang sterk
af van die geomagnetiese veld en hoogte bo seevlak. Hierdie bestraling is veel
sterker in die boonste gedeelte van die troposfeer, omtrent tien kilometer bo
seevlak, en is dus 'n groot bekommernis vir lugvaartpersoneel en gereelde
lugpasasiers, wat baie ure per jaar in hierdie omgewing bestee. In hierdie
gebied is die blootstelling aan bestraling nie soseer as gevolg van die
inwerking van kosmiese strale op die dun atmosfeer nie, maar eerder die
inwerking wat dit op die digte geraamte van die vliegtuig het. Die inwerking van
die kosmiese bestraling op die geraamte van die vliegtuig veroorsaak relatiewe
hoë vlakke van agtergrondbestraling in die kajuit wanneer die vliegtuig hoog bo
seevlak verkeer. Op dieselfde manier word ruimtevaarders aan veel hoër vlakke
van agtergrondbestraling blootgestel as wat die geval met die mense op die aarde
is, omdat die kosmiese strale op die ruimtetuig se komponente inwerk.
Ruimtevaarders wat in lae wentelbane verkeer, word egter nie deur só 'n groot
risiko in die gesig gestaar nie, omrede die magneetveld van die aarde die meeste
kosmiese bestraling afskerm. Buite die laevlakwentelbane is die
agtergrondbestraling baie meer intensief, en hou dit ernstige probleme in vir
potensiële langtermynruimtereise na die maan en Mars.

Kosmiese strale veroorsaak ook elementêre kerntransmutasie in die atmosfeer,
waarbinne sekondêre bestraling, wat deur kosmiese strale opgewek is, met die
atoomkerne in die atmosfeer kombineer om verskillende radioaktiewe isotope op te
wek. Baie sogenaamde kosmogeniese nukliede kan vervaardig word, maar die mees
algemene een is koolstof-14 (14C), wat vervaardig word as produk van inwerking
op stikstof-atome. Hierdie kosmogeniese nukliede bereik uiteindelik die aarde se
oppervlak, waar dit weer deel kan word van lewende wesens. Die produksie van
hierdie nukliede wissel effe met die korttermyn variasies in die son se kosmiese
straal-veranderinge, maar dit word as konstant beskou wanneer daar na 'n langer
tydperk, soos duisende of miljoene jare, gekyk word. Die aanhoudende
vervaardiging en inkorporering in lewende wesens, sowel as die relatiewe kort
halfleeftyd van koolstof-14, is die hoofprinsiepe waarop die
radiokoolstofdatering van antieke biologiese materiale soos artefakte van hout,
en menslike oorskot, gebaseer is.



https://af.wikipedia.org/wiki/Karlien_van_Jaarsveld

Karlien van Jaarsveld (21 Desember 1985, Paarl) is 'n Afrikaanse sangeres. Haar
debuutalbum, As die Gordyn Val, is in 2010 uitgereik. Sy was ook vroeër 'n lid
van die rockgroep Revolusie, maar het teen die einde van 2008 daaruit bedank.

Karlien van Jaarsveld is die oudste van drie kinders. Haar broer, Bobby van
Jaarsveld, is ook 'n sanger.

Sy het in 2005 saam met Bobby van Jaarsveld begin optree as sy kitaarspeler en
agtergrondsangeres. Sy het ook 'n duet saam met Bobby gesing op sy eerste album.
Karlien het omstreeks 2006 besluit om haar eie koers in te slaan en het toe 'n
rockgroep gestig, Revolusie. Sy was die stigter en hoofsangeres van dié groep.
Rockmusiek was altyd in haar bloed en sy het die twee jaar saam met Revolusie
beskou as 'n uitstekende leerskool.

Johan Vorster Songs het Karlien as kunstenaar ingeneem. Karlien se album
“Jakkals Trou Met Wolf Se Vrou” is uitgereik. Twee video's is ook geskiet van
“Beter as Liefde” en “Jakkals Trou met Wolf se Vrou”. Die album se verkope het
platinumstatus bereik.

Karlien het verskyn in die Afrikaanse fliek Platteland saam met Steve Hofmeyr,
Bok van Blerk, Jay en Lianie May. Sy speel die rol van 'n parmantige
matriekdogter.

Karlien was getroud met die voormalige Springbok en Blou Bul Derick Hougaard. Sy
het einde 2013 die lewe geskenk aan tweelingseuns. Die liedjie "Daniël en Elija"
op haar jongste album, My Hartjie, is aan hulle opgedra.



https://af.wikipedia.org/wiki/Kameroen

Die Republiek van Kameroen is 'n unitêre republiek van Sentraal-Afrika. Dit
grens aan Nigerië, Tsjad, Sentraal-Afrikaanse Republiek, Republiek van die
Kongo, Gaboen, Ekwatoriaal-Guinee en die Golf van Guinee. Nadat dit oorspronklik
'n Duitse Kolonie was word dit na die Eerste Wêreldoorlog tussen die Franse en
Britte verdeel. In 1960 word Frans Kameroen 'n onafhanklike republiek en smelt
in 1961 met die suidelike deel van die Britse Kameroene saam om die Federale
Republiek van Kameroen te vorm. Dit word in 1972 herdoop tot die Verenigde
Republiek van Kameroen, en die Republiek van Kameroen (Engels: Republic of
Cameroon of Frans: République du Cameroun) in 1984 (die amptelike tale is Engels
en Frans). Kameroen het meestal stabiliteit ervaar wat die land toegelaat het om
landbou, paaie, en spoorweë, sowel as 'n petroleumindustrie te ontwikkel. Ten
spyte van beweging in die rigting van politiese hervorming bly mag stewig in die
hande van 'n etniese oligargie.

Die eerste inwoners van Kameroen was pigmee Baka stamme. Die Bantoe taalgroep
het in die hooglande van Kameroen ontstaan, maar baie sprekers het uitgewyk voor
buitelandse invallers na die gebied gekom het.

Die eerste Europese kontak vind in die 16de eeu met die Portugese plaas, maar
hulle bly nie. Die eerste permanente koloniale vestiging begin so laat as in die
1870's, met die Duitse Ryk wat die hoof Europese moondheid word. Met Duitsland
se nederlaag in die Eerste Wêreldoorlog word Kameroen 'n Volkebond Mandaatgebied
wat in Franse Kameroen en Britse Kameroene verdeel word in 1919. Hierdie mandate
word in 1946 in Verenigde Nasies Trusteeskappe omskep.

In 1960 verkry Frans Kameroen onafhanklikheid en word Die Kameroen Republiek.
Die suidelike deel van die Britse Kameroens sluit in 1961 daarby aan. Ter selfde
tyd word die res van die Britse Kameroens deel van Nigerië. Die nuwe koalisie
regering word gelei deur Ahmadou Ahidjo wat toeslaan op rebellegroepe wat
oorgebly het van voor onafhanklikheid.

Ahidjo tree in 1982 uit en word opgevolg deur die huidige president, Paul Biya.
Biya wen talle verkiesings, maar die regverdigheid van die verkiesings word in
twyfel getrek. Die vorige verkiesing is op 11 Oktober 2004 gehou.

Die President van Kameroen het uitvoerende mag in die Kameroenregering. Hierdie
bepaling is deel van die 1996 hervorming aan die Grondwet wat aanvanklik in 1972
opgestel is. Die President word 'n breë verskeidenheid van magte gegee en kan
dit uitvoer sonder om die Nasionale Vergadering te raadpleeg.

Ligging: Wes-Midde-Afrika, grensend aan die Baai van Biafra, tussen
Ekwatoriaal-Guinee en Nigerië. Die Tsjadmeer is in die noorde van die land.

Vir 'n kwart eeu na onafhanklikheid was Kameroen een van die mees
vooruitstrewende lande in Afrika. Die val in kommoditeitspryse vir die land se
hoef uitvoerprodukte — petroleum, kakao, koffie, en katoen — in die
middel-1980's, gekombineer met 'n oorwaardeerde geldeenheid en ekonomiese
wanbestuur, lei tot 'n dekade-lange resessie. Reële per capita BBP val met meer
as 60% van 1986 tot 1994. Die lopenderekening en fiskale tekort vergroot. Tog as
gevolg van olie hulpbronne en voordelige landbou toestande het Kameroen steeds
een van die bes-bedeelde primêre kommoditeitsekonomië in Afrika suid van die
Sahara.

Verder sluit Openbare Vakansiedae wat rondskuif in: Christen: Goeie Vrydag, Paas
Sondag, en Easter Monday Moslem: 'Id al-Fitr en 'Id al-Adha



https://af.wikipedia.org/wiki/Kalium

Kalium is 'n chemiese element in die periodieke tabel met die simbool K en
atoomgetal van 19. Dit is 'n sagte, silwerwit metaalagtige alkalimetaal wat
natuurlik in verbinding met ander elemente voorkom in seewater en baie ander
minerale. Dit oksideer vinnig in lug, is baie reaktief, veral in water en sy
chemiese eienskappe is baie soortgelyk aan die van natrium.

Met 'n digtheid laer as water is kalium die tweede ligste metaal na litium. Dit
is 'n sagte vastestof wat maklik met 'n mes gesny kan word en het 'n silwerwit
kleur op vars blootgestelde oppervlaktes. Dit oksideer vinnig in lug en moet in
minerale olie soos keroseen bewaar word.

Soortgelyk aan ander alkalimetale reageer kalium heftig met water met die
vrystelling van waterstof. Wanneer dit in kontak met water kom, kan dit spontaan
ontbrand. Kaliumsoute straal 'n violet kleur af wanneer dit aan 'n vlam
blootgestel word.

Daar bestaan baie kaliumsoute wat kommersieel van belang is en sluit in:
bromied, karbonaat, chloraat, chloried, chromaat, sianied, dichromaat,
hidroksied, jodied, nitraat, sulfaat.

Kalium is in 1807 deur Sir Humphry Davy ontdek, wat dit vanuit bytpotas (KOH)
onttrek het. Dié alkalimetaal was die eerste wat met behulp van elektrolise
voorberei is.

Die Engelse woord "potassium" is verkry van die woord "potash" of die Afrikaanse
[potas].

Die Afrikaanse woord "kalium" is waarskynlik verkry van die simbool "K", soos
dit op die periodieke tabel aangetoon word.

Die element maak ongeveer 2.4% van die Aarde se kors uit en is die sewende mees
volop element daarin. Vanweë sy onoplosbaarheid is dit moeilik om kalium vanuit
sy minerale te ontgin.

Ander minerale soos karnaliet, langbeiniet, polihaliet en silviet word egter in
antieke neerslae in mere en seebodems gevind. Hierdie minerale vorm groot
neerslae wat die ekonomiese ontginning van kalium en sy soute moontlik maak. Die
hoofbron van kalium, potas, word in Kalifornië, Duitsland, Nieu-Meksiko, Utah en
ander plekke in die wêreld gemyn. Byna 'n kilometer onder die oppervlak van
Saskatchewan is daar groot neerslae potas wat moontlik 'n belangrike bron van
hierdie element en sy soute in die toekoms kan wees.

Die oseane is 'n ander bron van kalium maar die hoeveelhede teenwoordig in 'n
gegewe volume seewater is relatief laag in vergelyking met natrium.

Kalium kan geïsoleer word deur die elektrolise van sy hidroksied in 'n proses
wat weinig verander het sedert Davy se tyd. Termiese metodes word ook ingespan
vir kaliumproduksie deur van kaliumchloried gebruik te maak. Kalium word byna
nooit in onverbonde vorm in die natuur aangetref nie. In lewende organismes
speel die K+ ioon 'n uiters noodsaaklike rol in die fisiologie van prikbare
selle.

Daar is sewentien isotope van kalium bekend. Die nie-sintetiese vorm van kalium
bestaan uit drie isotope: K-39 (93.3%), K-40 (0.01%) en K-41 (6.7%). K-40, wat
natuurlik voorkom, verval na stabiele Ar-40 (11.2%) deur elektronvangs en deur
positron-emissie en na stabiele Ca-40 (88.8%) deur beta-verval; K-40 het 'n
halfleeftyd van 1.250 × 109 jaar.

Die verval van K-40 na Ar-40 word algemeen gebruik in die datering van rotse.
Die konvensionele K-Ar dateringmetode is afhanklik van die aanname dat die rotse
geen argon bevat het tydens die vorming daarvan nie en dat alle radiogeniese
argon (d.w.s, Ar-40) in die rots behoue gebly het, m.a.w. 'n geslote stelsel.
Minerale word gedateer deur die vasstelling van die kaliumkonsentrasie en die
hoeveelheid radiogeniese Ar-40 wat geakkummuleer het. Die minerale wat hulle die
beste leen tot datering op hierdie manier is biotiet, muskoviet en
plutoniese/hoëgraadse hoornblende, vulkaniese veldspaat; hele rotsmonsters vanaf
vulkaniese vloeie en vlak insnydings kan ook gedateer word as hulle nie verweer
is nie.

Behalwe vir datering is kalium-isotope ook baie gebruik as spoorders in
verweringstudies. Hulle is ook gebruik in die voedingsiklus-studies omdat kalium
'n makro-voedingstof is wat 'n vereiste vir lewe is.

Soliede kalium reageer heftig met water. Hierdie metaal moet daarom onder 'n
minerale olie, soos keroseen, bewaar word en met sorg hanteer word.

Kalium is 'n noodsaaklike mineraal in daaglikse voeding; dit help met
spiersametrekkings en die behoud van die elektroliet-balans in liggaamselle.
Kalium speel ook 'n belangrike rol in die oordra van senuwee-impulse en in die
vrystelling van energie uit proteïen, vet, en koolhidrate tydens metabolisme. 'n
Tekort van kalium kan 'n potensieel noodlottige toestand, bekend as hipokalemie,
tot gevolg hê. Die eet van 'n verskeidenheid voedselsoorte wat kalium bevat is
die beste manier om genoegsame hoeveelhede in te neem. Gesonde indiwidue wat 'n
gebalanseerde dieet volg, het selde aanvullings nodig. Goeie bronne van kalium
sluit in vleis, tamaties, lemoensap, witbone, aartappels en piesangs.



https://af.wikipedia.org/wiki/Johannes_Meintjes

Johannes Meintjes (Riversdal, 19 Mei 1923 – Molteno, Suid-Afrika, 7 Julie 1980)
was ’n Suid-Afrikaanse kunsskilder, beeldhouer, amateur-geskiedkundige, skrywer
en dramaturg.

Meintjes het reeds voor sy 22ste verjaardag bekend geword. Die aantreklike en
aangename, maar intense, broeiende jong kunstenaar het die soort openbare
ophemeling of heldeverering geniet wat later jare net die jong ikone van die
musiek- of rolprentwêreld beskore sou wees. In ’n resensie van John Coetzee se
The Message in 1990 skryf Marina le Roux van Johannes Meintjes hy was “byna die
ideale bibliotekaris: kundige vakman, kunstenaar, onvermoeide navorser en
onderhoudende skrywer, veral oor die Suid-Afrikaanse geskiedenis”. Maar dit was
by uitstek as kunsskilder dat hy hom vroeg reeds onderskei het toe hy feitlik
oornag roem verwerf. Volgens die Suid-Afrikaanse kunskenner en skrywer Esmé
Berman was so iets ongekend in die Suid-Afrikaanse kultuurgeskiedenis. Vanweë sy
voorkoms en sy nonkonformisme word hy soms beskryf as “Molteno se James Dean”.

Helena Theron, ook in Die Burger, sê hy was “merkwaardig” as kunstenaar sowel as
letterkundige. Hoewel hy nie in dieselfde asem as groot Suid-Afrikaanse
kunsskilders soos Stern, Laubser of Pierneef genoem word nie, word hy beslis as
’n voorste Suid-Afrikaanse skilder van die 20ste eeu beskou. Die hoogste prys
wat ’n skildery van Meintjes tot dusver (middel 2014) op ’n veiling behaal het,
was R668 400 vir sy Swazi Landscape op ’n veiling deur Strauss & Co in die
Vineyard-hotel, Kaapstad, vroeg in Oktober 2012.

In sy kort leeftyd van net oor die 57 jaar is meer as 1 400 koerantberigte en
tydskrifartikels oor hom geskryf. Hy het sowat 1 340 skilderye geskilder,
tientalle beeldhouwerke geskep asook honderde sketse, grafiese werke en
waterverfskilderye. Sy gepubliseerde werke tel 35, terwyl hy ook tallose
ongepubliseerde manuskripte nagelaat het, waarvan talle verlore geraak het.

Johannes Meintjes het reeds op ’n baie vroeë ouderdom begin skets, waarskynlik
al tydens die eerste vyf sorgelose jare op die familieplaas, Grootzeekoegat, in
die distrik Molteno in Noordoos-Kaapland. Hier was sy vader, Ernest Frederick
Meintjes (1893–1928), skaapboer. Wanneer hy nie met sy tekeninge besig was nie,
het hy saam met sy vader veld toe gegaan, in die skaapkrale gespeel of saam met
sy vader op sy perd gery. Sy moeder, Valerie Keyter, spruit uit een van die mees
verfynde families van Wes-Kaapland en is ’n nasaat van die bekende ds. Meent
Borcherds, aanvanklik van 1785 tot 1786 leraar van die NG gemeente Kaapstad en
vanaf 1786 leraar op Stellenbosch, maar ook 'n skrywer en amateurkomponis wat
beskryf is as 'n ontwikkelde en belese man met 'n digterlike gevoel, literêre
talent, 'n historiese sin en 'n lewendige gees.

Van vaderskant bevind Meintjes se voorgeslagte hulle reeds byna drie en ’n half
eeue in Suid-Afrika. Meintjes se vader is skielik op 35-jarige leeftyd oorlede.
Volgens Pieter Marincowitz is "dit begryplik dat dit vir die seun die verlies
was van 'n vader wat in hoofsaak die held was, en as sodanig was dit 'n groot
slag". Mev. Meintjes het noodgedwonge met haar vier kinders, drie seuns en 'n
dogter, na haar tuisdorp, Riversdal, verhuis waar Johannes ook vyf jaar tevore
gebore is omdat sy moeder telkens vir ’n bevalling daarheen gegaan het. Hier sou
hy tot sy vyftiende jaar in 'n een van die oudste huise op die dorp woon, in
latere jare die De Doornkraal Boutique Hotel. Op Riversdal het hy hom al hoe
meer in teken- en skilderwerk verdiep, veral in studies van mense. Terselfdertyd
was skoolgaan vir die jong Meintjes buitengewoon onaangenaam omdat dit inbreuk
gemaak het op sy tekenwerk waarin hy merkwaardig bedrewe geword het. Die skool
het ook inbreuk gemaak op 'n suiwer verbeeldingswêreld wat sy geloof en vertroue
geword het, 'n eensame en private wêreld, maar slegs eensaam weens sy groot
skugterheid, as gevolg waarvan hy nie maklik vriende gemaak het nie.

Die bejaarde kunsskilder Jan Volschenk het toe nog gelewe (hy is in 1936
oorlede) en die jong knaap het dikwels by die oubaas se ateljee ingeloer.
Volschenk was toe reeds baie oud, met ’n spierwit kop. Johannes het graag na hom
en sy landskappe sit en kyk, maar Volschenk is oorlede toe die seun nog baie
jonk was. "My eie werk het ek vir almal gewys wat daarna wou kyk,” het Meintjes
in 1963 aan die tydskrif Lantern vertel. “Tot my verbasing moes ek ontdek dat ek
beter as my onderwyseres kon teken. Ek het my werk op die kunsafdeling van die
jaarlikse landbouskou begin uitstal en feitlik al die pryse verower, ’n
prestasie wat my in staat gestel het om my eerste olieverf te koop.”

In mnr. Viljoen het hy ’n goeie kunsonderwyser gehad van wie hy baie kon leer en
wat hom deurgaans aangemoedig het. Toe hy vyftien was, het hy met olieverf begin
werk, al sukkelend omdat hy tot in daardie stadium hoofsaaklik met waterverf en
potlood gewerk het, en met sy twee jongste sussies as onwillige modelle. Mev.
Meintjes het in 1938 besluit om met haar kinders - ’n seun en drie dogters – na
Kaapstad te verhuis. Hier het die jong Johannes se lewe ingrypend verander.
Kaapstad sou ook jare daarna sy woonplek bly.

Mnr. H.A. Rust, later Suid-Afrika se ambassadeur in Nederland, was destyds
skoolhoof van die Hoërskool Jan van Riebeeck in Tamboerskloof, en hy het
spesiaal gereël dat Meintjes kuns as skoolvak kon neem. Die paar skoliere aan
wie dié vergunning gemaak is, het kunsklasse van Florence Zerffi in haar ateljee
in Wynberg ontvang. Sy was ’n kunstenares van naam, weduwee van die briljante
impressionis Strat Caldecott, en ’n baie bekwame dog strenge onderwyseres. So
het Meintjes se eerste akademiese onderrig op 15-jarige ouderdom begin. Zerffi
het sy talent uitgeken, want sy het aangebied om hom kosteloos ekstra klasse te
gee wat niks met die skoolwerk te doen sou hê nie. Sy het sy vordering krities
gevolg. Van haar het Meintjes later gesê: “Zerffi was ’n ongenadige
onderwyseres, maar deeglik soos min en ek het baie van haar geleer. Haar goeie
smaak, vurige opvattings, skerp kritiese sin en wye belesenheid sou my blywend
beïnvloed, hoewel haar werk my koud gelaat het."

Meintjes vertel in dieselfde onderhoud met Lantern van sy ontdekking van Irma
Stern en Maggie Laubser: “Instinktief het ek geweet dat dit die rigting was
waarin ek moes werk. Irma Stern se kleurgevoel en Maggie Laubser se komposisie
het ’n nuwe wêreld vir my oopgesluit – die Ekspressionisme, waarvan ek toe nog
maar min geweet het. Ek het geleer hoe om met olieverf te werk en een na die
ander doek voltooi – wild en koorsig. Zerffi het haar bes gedoen om my in toom
te hou en te dissiplineer. Aan haar kritiek het ek soveel waarde geheg dat ek
elke stuk wat sy goedgekeur het, dadelik geraam het.”

Hy het hom veral aangetrokke tot Maggie Laubser se werk gevoel en was sowat 17
jaar oud toe hy ’n bewonderaarsbrief aan haar geskryf het. Uiteindelik het hulle
ontmoet aan die huis van die kunsskilder Cecil Higgs op Stellenbosch. Dit was
die begin van ’n groot vriendskap. Meintjes het sy hart en siel in die stryd
gewerp om erkenning vir Laubser te verkry. Mettertyd het hy baie oor haar
geskryf, artikels en ’n boek (toe hy maar 19 was) en radiopraatjies. (Dié boek
het die hoogste prys vir 'n werk deur Meintjes behaal toe dit in 2010 op 'n
veiling vir R11 200 van die hand gesit is.)

Meintjes het gesê dit het daartoe gelei dat mense verkeerdelik gedink het sy
werk is deur haar beïnvloed, maar dat hy eintlik teruggegaan het na haar bron,
die Duitse Ekspressionisme. Dit het hom sy eie styl help vind en sou, volgens ’n
skrywer in Die Burger, hom “in staat stel om ’n persoonlike simboliek te
ontwikkel om uiting aan sy psigo-seksuele fantasieë te gee”.

Nadat hy die matriek-eksamen afgelê het, was dit ’n probleem om te weet wat om
te doen omdat hy eintlik net wou skilder. Destyds was daar min goeie kunsskole
en Meintjes se kunstenaarsvriende het hom aangeraai om hom voorlopig liewer aan
sy tweede liefde te wy, naamlik die letterkunde. Hy het na die Universiteit van
Kaapstad gegaan met Afrikaans-Nederlands en Engels as hoofvakke en hom as
letterkunde-student onderskei.

Tog het hy intensief met sy skilderwerk voortgegaan, in so ’n mate dat hy later
sou sê hy weet nie hoe hy ooit sy graad behaal het nie. Tydens sy studie aan die
U.K. het hy sy werk vir tallose gesiene kunstenaars in Kaapstad gaan wys, onder
wie Lippy Lipshitz, Ruth Prowse, Charles Peers, Gregoire Boonzaier, Jean Welz,
Nerine Desmond, Frieda Lock en May Hillhouse. Zerffi se invloed het geleidelik
begin afneem, Maggie Laubser s’n het toegeneem, nie wat styl en onderwerp betref
nie, maar werkmetode. Nietemin sou hy later sê: “(D)ie een van wie ek die meeste
geleer het, was May Hillhouse”. Hillhouse was destyds ere-sekretaresse van die
K-klub en Meintjes het gemeen dat hy die jongste lid was wat die klub nog ooit
gehad het. Sy was ’n aantreklike, donker vrou met ’n diepgaande tegniese kennis
van die skilderkuns. Soos in die geval van Zerffi, het May Hillhouse se werk hom
“koud gelaat”, maar hy het geglo hy het die meeste van almal by haar geleer. Sy
het jare lank elke skildery gesien wat hy gemaak het en elkeen deeglik
gekritiseer.

Op 20-jarige ouderdom het hy die graad B.A. behaal. Hy was onwillig om sy
literêre studie voort te sit, want ’n doktorsgraad in die letterkunde sou maar
min betekenis vir ’n kunsskilder hê. Die probleem was om ’n verdienste te vind
en tog met skilderwerk voort te gaan. Gerrit Bakker, wat destyds by ’n
Kaapstadse boekhandel werksaam was, het besluit om sy eie boekhandel in
Johannesburg te begin en het Meintjes gevra om sy assistent te word. Dit was ’n
tydelike uitkoms en vir die eerste keer in sy lewe beland Meintjes in
Johannesburg waar hy gou die kunskenners en kunstenaars van die Noorde leer ken
het: Anton Hendriks, Elsa Dziomba, Alexis Preller, Walter Battiss en baie ander.
Sommige van hulle het sy vriende geword, veral Preller. Die ou
Gainsborough-galery, destyds in die Lennon-gebou in Pritchardstraat, was destyds
die bymekaarkomplek van die avant garde. Johannes Meintjes het dié galery
bespreek vir sy eerste tentoonstelling in Augustus daardie jaar (1944).

Hy het die boekhandel verlaat en na Kaapstad teruggekeer om hom op sy
tentoonstelling voor te berei, vasbeslote om sy bestaan as beroepskunsskilder te
regverdig. Sy familie het hierdie waaghalsige besluit ondersteun, blykbaar met
die wete dat daar geen keer meer aan hom was nie. Platsak en met sy hele toekoms
op die spel, is hy met sy skilderye terug na Johannesburg vir die opening van
die tentoonstelling. Hy was toe een-en-twintig. Die tentoonstelling het groot
opspraak verwek en Meintjes oornag feitlik landswye bekendheid besorg.

Artikels oor sy werk het in verskeie tydskrifte en blaaie verskyn en honderde
belangstellendes het die uitstalling bygewoon. Gideon Horn het in Die Transvaler
na hom verwys as “’n jong kunstenaar . . . wat hom aan ’n mens openbaar as
moontlik die belowendste onder die jongeres. Van die opvallendste kenmerke van
sy werk is sy besondere beheer van kleure, sy tegniese vaardigheid, die
selfstandigheid van gees wat daaruit spreek . . .” In die tydskrif Forward, soos
aangehaal in die brosjure vir 'n tentoonstelling van Meintjes se skilderye van
29 Mei tot 10 Junie 1945 in die Argus-galery in Burgstraat, Kaapstad, het Ronald
Morris verklaar: "Mr. Meintjes has achieved a 'mature expression of immaturity'.
He has a dynamic and dramatic sense of colour and composition, combined with a
tenderness that is almost feminine, but never effeminate; he is expressionistic
but intelligible; versatile because he is sensitive to mood, atmosphere,
phantasy and character, and not because he wants to create an impression. In
most of his work there is poetry, the loneliness and the longing of youth.
Meintjes' métier is not the mask or the puppet, but the vitality of life and the
phantasies of the mind and the spirit ...”

Terug in Kaapstad het hy ’n ateljee gehuur van Marie Gravett, wat later getroud
is met die kunstenaar Gregoire Boonzaier, en hom gereedgemaak vir sy eerste
tentoonstelling daar. Meintjes het later gesê die Kaapse kritici was meer
konserwatief as hul eweknieë in Johannesburg; tog het hulle sy werk goed
ontvang.

Prebble Rayner het geskryf (koerant onbekend): “Johannes Meintjes … is an ardent
young painter of considerable promise, tackling his fellowman as subject-matter.
There is apparent in his work a deep-seated awareness of individual character …”
David Gamble (koerant eweneens onbekend): “Mr. Meintjes is a strong and direct
painter with a pronounced sense of drama, together with a most interesting
feeling for colour and a sensitive appreciation of personality. A strong vein of
fantasy is another of his qualities.” Magda Sauer (waarskynlik Die Burger): “Hy
is een van die talentvolste jong skilders. Ten spyte van sy jeug het hy al ’n
styl van sy eie ontwikkel. Hy het ’n sterk en dramatiese gevoel vir kleure en ’n
goeie en oorspronklike gevoel vir komposisie.”

In Trek het Prebble Rayner verder verklaar: “I am no Nostradamic sooth-sayer,
but I have every faith in the future of Johannes Meintjes.” Geldelik was hierdie
tentoonstelling so suksesvol dat Meintjes nou sy groot begeerte kon verwesenlik,
naamlik om sy studie oorsee voort te sit.

Die Tweede Wêreldoorlog het pas ten einde geloop en intussen was hy deeltyds
kunsonderwyser aan die Hoërskool Jan van Riebeeck en SACS. Ná ’n tweede
tentoonstelling in Johannesburg teen die einde van 1945 is hy nog in dieselfde
jaar aan boord van die Aquitania, ’n troepeskip met seweduisend mense aan boord,
na Southampton. In Londen het hy sowat agtien maande studeer en diep gedrink aan
die Europese kultuur. Een van sy doelwitte met dié besoek was om regstreeks
kennis te maak met die werk wat hy vroeër slegs in afbeeldings kon ken. Op sy
soektog deur die galerye het hy Rembrandt, El Greco en die Vlaamse Primitiewe
sowel as Henry Moore, Picasso en Graham Sutherland van die grootste betekenis
vir hom gevind. Deeltydse radiowerk as omroeper en vertaler die Afrika-diens van
die British Broadcasting Corporation (saam met Arnold van Wyk) het hom aan die
lewe gehou.

In Kaapstad het hy ’n ateljee in ’n ou Kaaps-Hollandse huis gehuur en verskeie
tentoonstellings elders gehou. Hy het die tekenklasse van gekleurde studente aan
die Kaapse Tegniese Kollege behartig en heelwat uitsaaiwerk gedoen, insluitende
die eerste kunsprogram vir die jeug wat ooit in die land uitgesaai is. In
hierdie tyd het hy ook drama aan die Kaapse Tegniese Kollege en die Worcesterse
Dramaskool doseer. Hy het onder meer vir die Eoan-groep dekorstelle geskilder en
kostuums ontwerp.

Intussen het hy ook begin skryf en talle artikels, essays en kortverhale uit sy
pen het verskyn. Sy eerste boek, ’n monogram oor Maggie Laubser, geskryf toe hy
pas 19 of 20 was, het in 1944 verskyn. Volgens die tydskrif Lantern was dit een
van die besversorgde boeke wat ooit in die land gedruk is en was dit skaars 20
jaar ná publikasie reeds gesogte Africana. In 1947 het ’n bundel kortverhale,
Kamerade, deur homself geïllustreer gevolg en waarvan net 500 gedruk is, en in
1948 ’n boek oor sy liriese skilderye, Liriese Werk / Lyrical Work.

In dié tyd het sy boek oor Anton Anreith, Suid-Afrika se eerste beeldhouer,
verskyn, asook ’n toneelstuk (in medewerking met Uys Krige) wat die
letterkundige prys van die Nasionale Adviesraad van die destydse Afdeling
Volwassene-onderwys verower het. Die Blanke Stilte, 'n toneelstuk in drie
bedrywe, was een van die bekroonde stukke in die 300-jarige Van
Riebeeck-herdenkingstoneelwedstryd wat deur die Nasionale Adviserende Raad van
Onderwys vir Volwassenes gereël is. Erika Terblanche skryf: "Hertzog Venter het
geskryf dat daar in hierdie drama nie ’n hoofkarakter in die normale sin van die
woord is nie. In die drama word die spanning wat in ’n organies verbonde groep
mense voorkom, uitgebeeld: die Vorster-gesin van die plaas Zevenfontijn en
enkele vriende.

"Hierdie spanning word deur twee faktore veroorsaak: die neerdrukkende,
'deprimerende' invloed van ’n genie en sterk persoonlikheid op dié wat hom
omring, en die stabiliserende uitwerking van die geslagstradisie en familiegrond
op die nageslag. Vir Venter is dit ’n 'allesins lesenswaardige drama'; ook met
die eise van die toneel is terdeë rekening gehou, maar volgens hom sou dit by
opvoering hoë eise aan die regie, die spelers en die gehoor stel vanweë die aard
van die dialoog en die dekor.".

Vroeg in die jare vyftig het hy ook ’n kunstentoonstelling op ’n lesingstoer
deur die Vrystaat geneem. In 1954, toe hy sy vyf jaar lange afsondering
beëindig, keer hy terug na die Goudstad en hou uitstallings daar en in Pretoria.
In dié tyd woed ’n openbare debat tussen hom en Laurence van der Post oor die
Afrikaner se houding jeens Suid-Afrika se ander bevolkingsgroepe. In 1955
ontmoet hy die Brits-Suid-Afrikaanse skrywer William Plomer, met wie hy
lewenslank bevriend sou bly.

In 1955 het daar nog twee boeke van hom verskyn, een oor sy plaasondervindings,
Frontier Family, en ’n roman, Storm(s)vlei, wat die eerste prys in ’n wedstryd
wat deur die Stadsraad van Pretoria gereël is ter viering van die stad se
honderdste bestaansjaar, verower het. Daarna verskyn ook sy Complex Canvas, met
veertig van sy tekeninge en daarna Dagboek 1, aantekeninge uit sy joernaal (wat
Meintjes 20 jaar vantevore begin hou het) wat ’n boeiende prentjie van die
kunslewe in Suid-Afrika skets. Dagboek 2 en Dagboek 3 het later gevolg.

Meintjes stal deur die loop van 1956 uit in Kaapstad, Pretoria en Johannesburg.
Hy skilder die Britse aktrise dame Sybil Thorndike (1882–1976) op haar versoek
en dié skildery ontketen ’n storm in die Suid-Afrikaanse pers. 1957 bring sy
gebruiklike uitstallings, nou in Bloemfontein, Johannesburg en op Heidelberg
(waarskynlik Gauteng). Kunskenners beskryf Meintjes in dié jare as die
Suid-Afrikaanse Cézanne, Gauguin of Chagall. Die volgende jaar kom uitstallings
in Pretoria en Johannesburg weer aan die beurt asook ’n besoek aan Europa
waartydens hy studeer in Londen, Amsterdam en Parys.

’n Besonderse projek wat Meintjes aangepak het in 1960, was die bewaring van die
foto’s van die dorpsfotograaf Ambrose Lomax. Vyftig jaar nadat Lomax, die
apteker, uit Molteno weg is, is sy negatiewe in sy ou apteek gekry. Meintjes het
dit laat ontwikkel en ’n besonderse boek met ’n aantal van die foto’s – baie
daarvan is voor en tydens die Anglo-Boereoorlog geneem – in 1964 uitgegee.

In 1963 volg nog uitstalling in Pretoria, Johannesburg en Kaapstad asook ’n
uitstalling van sy werk in die VSA. Die pers verwys na Meintjes as die “Goue
Seun” van die Suid-Afrikaanse kunstoneel. Op letterkundige gebied verskyn sy
roman “Gister en vandag” en “Jeugjare”. Die volgende jaar kom uitstallings op
Molteno, in Johannesburg en Washington aan die beurt asook ’n groepsuitstalling
saam met onder meer George Boys, Gordon Vorster, Cecily Sash en Dirk Meerkotter
op uitnodiging van die Rembrandt-kunsstigting.

In 1964 verskyn nie minder nie as drie boeke uit sy pen: die roman “Mallemeule”,
“Manor House” en “Portret van ’n Suid-Afrikaanse Dorp deur A Lomax: Molteno 1894
– 1909”, oor die apteker en fotograaf wat op Molteno gewoon het tydens die
opbloei wat teweeggebring is deur ontdekking van steenkool in die
Stormbergreeks.

In 1965 ontvang Meintjes ’n letterkundeprys van PEN en gaan woon heeltyds op die
familieplaas, Zeekoegat, saam met sy vrou, Ronell Rossouw (gebore 9 Februarie
1932), met wie hy op 25 Maart 1960 getroud is. Sy is drie jaar vantevore van
haar eerste man, Michael Schönberg, geskei en het ’n dogter, Lynn, gehad wat by
Ronell se ouers in Parow gewoon het. Ronell het by die munisipaliteit op Molteno
gewerk in die tyd toe sy en Meintjes getroud is. Nadat Lynn st. 8 geslaag het,
het sy in die apteek op Molteno begin werk. Sy het later by haar pa, Schönberg,
in Johannesburg gaan woon. Johannes en Ronell het nie kinders gehad nie, al was
sy grootste oorweging om met haar te trou omdat hy wou 'n erfgenaam wou hê wat
kon verseker Grootzeekoegat bly in die Meintjes-familie. Ronell was wel swanger,
maar het die baba verloor.

Hy hou weer uitstallings in Kaapstad en Pretoria en publiseer die biografie van
Olive Schreiner, Olive Schreiner Portrait of a South African Woman. Die
voorsitter van die South African English Academy beskryf dit as die “beste
studie tot dusver oor Olive Schreiner”. ’n Tweede boek, “The Silent Conspiracy”
verskyn in 1965. Ook hou hy ’n groepsuitstalling saam met onder meer Lukas
Sithole, Christo Coetzee, Maggie Laubser, Armando Baldinelli en Maud Sumner.

In 1966 volg solo-uitstallings in Johannesburg en op Molteno asook deelname aan
die Republiekfees-uitstalling (die Republiek van Suid-Afrika was toe vyf jaar
oud) in Pretoria en die opening van die Hester Rupert-kunsmuseum op
Graaff-Reinet in ’n gebou wat Anton Rupert in 1965 gered het toe dit bekend word
dat ’n petroleummaatskappy dit wou sloop vir die oprigting van ’n vulstasie. In
dieselfde jaar verskyn die opdrag-biografie oor genl. Koos de la Rey, “De la Rey
Lion of the West” (in Engels), wat as ’n vervolgverhaal in The Star verskyn.

In 1969 volg nog uitstalling in Johannesburg en op Molteno en verskyn sy
biografie van genl. Gideon Scheepers, Sword in the Sand Gideon Scheepers, asook
’n Engelse biografie van pres. M.T. Steyn, wat in 1970 in Afrikaans sou verskyn
as Steyn Vader van sy volk, en ’n boek oor die Slag van Stormberg, Stormberg A
Lost Opportunity. Die jaar daarna kom ’n biografie van genl. Louis Botha aan die
beurt, wat gunstig ontvang word, ook deur oorsese media. Die boek oor pres.
Steyn word oor die radio uitgesaai en in dieselfde jaar verskyn The Round Table
in South Africa.

Meintjes se eerste uitstalling van die jare sewentig was in Johannesburg. Ook in
1971 verskyn nog ’n biografie van ’n held van die Anglo-Boereoorlog, dié keer
genl. Piet Joubert: The Commandant General PJ Joubert asook Sandile – The Fall
of the Xhosa Nation, die eerste groot biografie oor 'n swart leier in
Suid-Afrika, en die bundel kortverhale en essays Siembamba. Oor Sandile het
Meintjes self gesê: "This is the first full-length study of a Xhosa prince or
chief. The Xhosas are resident in the eastern part of the Cape Province of South
Africa, and their history is studded with a galaxy of remarkable men of royal
blood. These were the first black people to come into contact with the white man
in Southern Africa. Of the chiefs I have chosen Sandile for various reasons. His
life-span covers the glory of Xhosa nationhood, the more important wars with the
British Colonial Government, the national suicide of the Xhosas and the tragedy
of his personal story. Thanks too to the artists Frederick I’Ons and Thomas
Baines, we have more portraits of Sandile than of any other chief."

In 1972 hou hy weer ’n uitstalling in Kaapstad en verskyn die tweede aflewering
van sy outobiografie, Dagboek 2. Hy vier in 1973 sy vyftigste verjaardag met ’n
uitstalling in Johannesburg en word aangestel as uitvoerende lid van die
Burgersdorpse museum. Die enigste boek uit sy pen in daardie jaar was The
Voortrekkers, wat later voorgeskryf is aan die Universiteit van Oxford.

Die Suid-Afrikaanse Akademie vir Wetenskap en Kuns benoem hom in 1974 as ’n lid.
Hy hou uitstallings in Kaapstad en op Molteno en publiseer ’n biografie oor
pres. Paul Kruger asook ’n gedenkboek ter viering van sy tuisdorp se
eeufeesviering, Dorp van drome: Molteno 1874–1974, in opdrag van die dorp se
munisipaliteit.

In 1975 kom nog ’n opdragwerk, Sasol:1950 – 1975 (wat in Afrikaans sowel as
Engels uitgegee is), aan die beurt en publiseer hy Dagboek 3, wat die laaste van
die drie dele van sy outobiografie sou wees. Ook in dié jaar stal hy uit in
Bloemfontein en Johannesburg.

Kort op die hake van die boek oor Sasol, volg in 1976 ’n uitstalling van
Meintjes se kunswerke op Sasolburg. Sy The Anglo Boer War 1899–1902: A Pictorial
History verskyn tegelykertyd in Afrikaans en Engels en is later in Duits en
Nederlands vertaal. In dieselfde jaar verskyn ook oor die driejarige oorlog The
Great War: Arthur Conan Doyle 1. In 1977 volg nog ’n uitstalling op Molteno,
maar ook op Stellenbosch en in Bellville, en verskyn With Bobs and Kruger:
Frederic William Unger 2, die laaste boek van hom wat in sy leeftyd sou verskyn.

’n Solo-uitstalling op Lichtenburg in 1978 word gevolg deur ’n
prestige-groepsuitstalling in die destydse Rhodesië se vernaamste stede,
Salisbury en Bulawayo asook in Johannesburg saam met Geoffrey Armstrong, Armando
Baldinelli, Maud Sumner, Gordon Vorster, Walter Battiss en Rhona Stern.

In sy twee laaste lewensjare, 1979 en 1980, stal hy net by die destydse
Universiteit van Natal in Pietermaritzburg, op Ficksburg en by die Universiteit
van Port Elizabeth uit. Hy voltooi ook die manuskrip van ’n gedenkbundel oor die
100ste bestaansjaar van die NG gemeente Molteno, Eeu van Genade: NG Kerk Molteno
1881–1981 (wat in 1981 verskyn het), die kerk waaruit hy begrawe is. Sulke
opdragwerke was dikwels sy vernaamste inkomste. Sy werkywer het blykbaar nooit
afgeneem nie, ten spyte van moeilike omstandighede, want twee dae voor sy dood
in die hartjie van die ysige Noordoos-Kaapse winter skryf hy in sy dagboek: “My
werkproduksie is baie deur Ronell se siekte gestrem, want ek moes regstaan vir
alles. Die koue het ook nie gehelp nie. Ek voel heeltemal lam.” Op 7 Julie 1980
skryf sy in haar man se dagboek: “Maandag 7 Julie 1980. Johannes vanoggend
oorlede.”

Ronell Meintjes is op 26 Junie 1996 in 'n hospitaal in Port Elizabeth oorlede
nadat sy die laaste jare van haar lewe op Graaff-Reinet gewoon het waar sy 'n
tyd lank kuratrise was van die Hester Rupert-kunsmusuem, wat enkele van haar man
se werke besit. Sy is op 1 Julie langs haar man in die Molteno-begraafplaas ter
ruste gelê. Die skilderye, beeldhouwerke en kosbare boeke uit sy omvattende
Africana-versameling wat sy ná haar man se afsterwe aan die Hoërskool Molteno
geskenk het, word vandag nog in die Meintjies-kamer uitgestal.

Van sy manuskripte word in die Thomas Pringle-versameling van die National
English Literary Museum in Grahamstad bewaar, terwyl sy vrou ook werke aan die
Sasol-kunsmuseum van die Universiteit Stellenbosch nagelaat het.

In 1982 is 'n TV-opname op veral Grootzeekoegat gemaak oor die lewe en werk van
Johannes Meintjes. Op 16 Januarie 1983 het 'n artikel deur Madelein van Biljon
met kleurfoto's daarby in die Sunday Times Magazine verskyn oor Grootzeekoegat
onder die opskrif "Ashes to Ashes". Van Biljon skryf: "The old house survived
pestilence and three Border Wars. But the fear is that the next few months may
destroy it." In die artikel het Ronell Meintjes gesê dis onprakties om alleen
daar te woon en dat die koste om dit bewoonbaar te hou, voortdurend aan die
toeneem was, maar dat sy haar nie daartoe kon bring om dit te verkoop nie. "When
I go," sê sy in die artikel, "it will be a ruin within a year or two." Toe reeds
het die plafon in die vertrek waarin sy sit en gesels het, begin insak en daar
was klammigheid en krake in die mure.

In 1983 het die Vrystaatse Universiteit 'n gedenkuitstalling in Bloemfontein
gehou en in 1986 is die Johannes Meintjes-kamer in die Hoërskool Molteno deur
W.A. de Klerk geopen as 'n permanente uitstalling van Meintjes se belangrikste
werk. In 1990 volg 'n prestige-gedenkuitstalling (huldetentoonstelling) van 7
Junie tot 6 Julie in Johannesburg by die destydse Randse Afrikaanse
Universiteit. Dit het tien jaar ná sy dood plaasgevind en was die eerste keer
sedert 1973 dat Meintjes se olieverfskilderye in Johannesburg vertoon is. Dié
uitstalling is geopen deur dr. Hermien McCaul-Dommisse, wat ook Meintjes se
eerste uitstalling in Augustus 1944 geopen het.

Uittreksels wat hy in 1963 aan die tydskrif Lantern uitgelig het omdat dit vir
hom “pertinent” was, is onder meer:

In 1963 het Meintjes self sy credo opgesom toe hy sê: “Gertrude Stein het eens
verklaar dat ’n kunstenaar nie kritiek nie maar waardering nodig het. Dis in ’n
groot mate waar. Hy moet deurgaans getrou bly aan sy visie, aan sy eie idioom,
al sê wie ook wat, sy integriteit behou, geestelik ontwikkel en werk vanuit sy
hart. Dis wat ek nog gedoen het, en hopelik sal doen tot die dag van my dood.”
'n Ander keer het hy gesê: "My visie het sy oorsprong in die bodem van Afrika en
ek het daaraan 'n persoonlike stempel gegee wat moontlik eendag in die hart en
verbeelding van 'n ander generasie ’n reaksie mag vind."

Meintjes het in sy leeftyd meer as 1 336 olieverfskilderye gemaak, tientalle
beeldhouwerke geskep asook honderde sketse, temperas, grafiese werke en
waterverfskilderye. Uit sy pen het 35 boeke verskyn en ook nog talle
ongepubliseerde manuskripte. Tydens sy leeftyd is meer as 1 400 koerantberigte
en tydskrifartikels oor hom geskryf. Ná sy dood is sy belangrikste manuskripte,
briewe, dagboeke ensovoorts aan die National English Literary Museum in
Grahamstad geskenk waar dit in die Johannes Meintjes-gedenkkamer gehuisves sou
word.

Volgens die digter Johann de Lange, in ’n referaat oor “gay bevryding” tydens ’n
literatuurseminaar in Port Elizabeth in 1990, bied Meintjes se skryfwerk van die
vroegste voorbeelde in die Afrikaanse letterkunde “van die hantering van die gay
tema”, wat “aanvanklik báie verskuild en omsigtig” was. De Lange het gesê: “Op
die gebied van die prosa was daar byvoorbeeld heel vroeg reeds die sterk
versweë, soms sentimentele hantering daarvan in die romans en verhale van
Johannes Meintjes.” Ook in sy kunswerk kom die homoërotiese vroeg ter sprake
(dermate dat hy ná sy dood as 'n "baanbreker gay kunstenaar" beskryf is en 'n
werk van hom in 1993 opgeneem is in "The invisible ghetto: Lesbian and gay
writing from South Africa") in byvoorbeeld sy sketse vir die versverhaal
"Sebastiaan" van Pieter Marincowitz, ’n bundel wat slegs in ’n oplaag van ’n
honderd gedruk is en nou byna onverkrygbaar is.

Prof. John Kannemeyer skryf in 1998 in Die Burger: “Vir sy digterlike waarde
hoef ’n mens dié verwarde versverhaal, indien jy dit ’n verhaal sou kan noem,
nie te lees nie. Wat ’n mens boei, is die illustrasies van week manlike figure
deur Johannes Meintjes en die enkele momente in die gedig waarin vir die eerste
keer ná I.D. du Plessis se “Vreemde liefde” van ’n homoërotiese tendens in
Afrikaans sprake is. Dis jammer dat Marincowitz, wat in die sewentigerjare deur
selfdood aan sy einde gekom het, dié tendens nie beter kon verwoord nie.”

Tien jaar ná sy dood het die koerantredakteur Tertius Myburgh van Meintjes gesê:
“Johannes was something of a Renaissance man. First of all, artist. Then author,
historian, activist and even sort-of farmer. Above all, he was a thoughtful,
loving and loveable human being who thought very deeply about the human
condition.”

In 'n buurt van die Kaapse township Mitchells Plain waarin strate die name van
Suid-Afrikaanse kunstenaars dra, is 'n straat ook na Johannes Meintjes genoem,
weliswaar verkeerd gespel as "Meintjies".

Johannes Meintjes se wye belangstellingsveld het neerslag gevind in die
uiteenlopende onderwerpe waaroor hy geskryf het, veral die vaderlandse
geskiedenis. Hier is ’n volledige lys van sy gepubliseerde werke:



