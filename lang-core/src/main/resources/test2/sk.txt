https://sk.wikipedia.org/wiki/Vietnamsk%C3%A1_vojna

Vietnamská vojna (iné názvy: vojna vo Vietname, druhá indočínska vojna) bol
ozbrojený konflikt, ktorý medzi rokmi 1964 a 1975 (za vlád prezidentov Lyndona
Johnsona, Richarda Nixona a Geralda Forda) prebiehal ako pozemná vojna v Južnom
Vietname a hraničných oblastiach Kambodže a Laosu, a ako letecká vojna (operácia
Rolling Thunder a ďalšie) nad Severným Vietnamom.

Vo Vietname je tento konflikt známy ako Americká vojna. Intervencia USA vo
Vietname znamenala vlastne len poslednú eskaláciu tridsaťročného ozbrojeného
konfliktu, ktorý sa začal v rokoch 1945 až 1946 odporom vietnamských povstalcov
(ktorí cez druhú svetovú vojnu bojovali proti Japoncom) a neskôr proti zotrvaniu
resp. návratu francúzskej koloniálnej nadvlády (pozri aj Vojna v Indočíne).
Preto sa často udávajú aj iné dátumy začiatku Vietnamskej vojny, najčastejšie
rok 1957 či 1954.

Na jednej strane bojoval vojenský zväzok Spojených štátov amerických,
Vietnamskej republiky (Južný Vietnam), Austrálie a Kórejskej republiky. Na
strane druhej to bol vojenský zväzok Vietnamskej demokratickej republiky
(Severný Vietnam) a Národného oslobodzovacieho frontu (Vietkong – tiež
označovaný NFOJV), partizánskej komunistickej organizácie, existujúcej vďaka
podpore Vietnamskej demokratickej republiky.

ZSSR a Čína poskytovali Vietnamskej demokratickej republike a Národnému
oslobodzovaciemu frontu vojenskú pomoc, priamo však vo výraznej miere
nezasahovali. Výnimkou bolo nasadenie sovietskych vojakov, ktorí v počiatočnom
období obsluhovali protilietadlové zariadenia a leteckí inštruktori, ktorí
cvičili severovietnamských letcov. Od roku 1970 USA rozšírili svoje vojenské
akcie, najmä ničivé bombardovanie, na susedné štáty Kambodžu a Laos, ktoré
nedobrovoľne poskytovali Vietkongu a severovietnamskej armáde (VĽA) nástupiská
pre útoky na Južný Vietnam.

V roku 1945, po kapitulácii Japonska, vyhlásil Ho Či Min Vietnamskú demokratickú
republiku (VDR). Ale Saigon znovu obsadili francúzske jednotky. Aj napriek
zmluve medzi Francúzskom a VDR z roku 1946, ktorá garantovala krajine štatút
slobodného štátu v rámci Indočínskej únie, začalo Francúzsko rekolonizačnú
vojnu. Po porážke Francúzov bola Indočína roku 1954 rozdelená na Kambodžu, Laos,
a Vietnam, ktorý bol provizórne rozdelený 17. rovnobežkou. Jeho južnú časť
(Vietnamská republika) ovládal aj s pomocou USA katolícky diktátor Ngô Đình
Diệm, na severe (Vietnamská demokratická republika) vládli komunisti na čele s
Ho Či Minom.

Komunistom sa prevažne vďaka pomoci ostatných socialistických krajín, hlavne
ZSSR a Číny darilo rýchlo (po skončení kórejskej vojny) vybudovať silnú armádu a
už v druhej polovici 50. rokov boli schopní posielať do Južného Vietnamu
inštruktorov, ktorí cvičili partizánov novo vznikajúceho Vietkongu.

Tí začali so svojimi diverznými aktivitami v Južnom Vietname už koncom 50.
rokov. Cieľom ich činnosti bolo zjednotenie oboch krajín a nastolenie
socialistického zriadenia. Na infiltráciu do Južného Vietnamu pritom používali
takzvanú Ho Či Minovu cestu, sieť infiltračných ciest, chodníkov a iných
provizórnych komunikácií, kopírujúca západnú juhovietnamskú hranicu,
prechádzajúca pohraničnými oblasťami susedného Laosu a Kambodže, pričom tieto
oblasti boli napriek svojej oficiálnej neutralite pod plnou kontrolou
severovietnamskej armády (Vietnamskej ľudovej armády – VĽA) a partizánov. V
tomto období ale komunistov ešte podporovalo miestne obyvateľstvo, ktoré v
partizánoch videlo záchranu z biedy, do ktorej uvrhla krajinu vláda. Vlády v
Južnom Vietname neboli počas dlhého obdobia schopné v krajine nastoliť stabilnú
a väčšinou obyvateľstva akceptovanú vládu, ktorá by bez zahraničnej pomoci
dokázala čeliť komunistickým vojskám.

V roku 1961 začala juhovietnamská vláda, za pomoci zahraničných odborníkov
realizovať tzv. program strategických dedín. Náplňou programu, ktorý mal chrániť
vidiecke obyvateľstvo pred útokmi partizánov, bolo sústredenie civilistov do
opevnených dedín. Okrem izolácie ľudí od partizánov, ktorá by posilnila moc
centrálnej vlády mala byť v týchto opevnených dedinách dostupná kvalitnejšia
zdravotná starostlivosť a vzdelávanie. Strategické dediny však čoskoro
infiltrovali sympatizanti partizánov. Väčšinu roľníkov na programe rozhorčovalo
najmä to, že ich odtrhol od rodnej pôdy. To spolu s neochotou vlády zaviesť
pozemkovú reformu spôsobovalo ďalšiu nespokojnosť roľníkov, veľká časť ktorých
pracovala na draho prenajatej pôde veľkých vlastníkov pôdy. Projekt poznačila aj
korupcia úradníkov a snaha budovať strategické dediny za každú cenu. Projekt
strategických dedín začal zaostávať za svojimi cieľmi a jeho najväčšou prehrou
bola likvidácia prvej vzorovej strategickej dediny partizánmi.

V septembri 1963 americký veľvyslanec vo Južnom Vietname Henry Cabot Lodge
informoval Washington, že situácia v krajine sa rýchlo zhoršuje. Vodca Južného
Vietnamu Ngo Dinh Diem sa stal čoskoro veľmi nepopulárny. Jeho desaťročné
účinkovanie na juhovietnamskej politickej scéne ukončil za tichej americkej
podpory prevrat skupiny dôstojníkov ARVN (juhovietnamskej armády) 1. novembra
1963, pri ktorom bol Diem a jeden z jeho bratov zavraždený. Krátko na to 22.
novembra 1963 bol zavraždený aj americký prezident J. F. Kennedy, ktorý sa
rozhodol zvyšovať aktivitu v juhovýchodnej Ázii podporou všetkých režimov, ktoré
bojujú proti komunizmu. Až do volieb v roku 1964 vykonával funkciu hlavy štátu
Kennedyho viceprezident Lyndon B. Johnson, ktorý síce s angažovanosťou vo
Vietname v súkromí nesúhlasil, ale ako politik hodlal pokračovať v ceste
nastolenej jeho predchodcom.

Situácia vo Vietname sa začala čoskoro zhoršovať, nastalo nestabilné obdobie
striedania sa rôznych vlád. Za 9 mesiacov sa vystriedalo 13 juhovietnamských
vlád. Problémy začali aj s partizánmi, ktorí boli zhodou okolností do tej doby v
útlme, kvôli rozbrojom vo vlastných radoch. V roku 1959, sa odhadoval počet
partizánov Vietkongu na 5 000. Do roku 1964 ich počet presiahol 100 000. Podľa
tvrdení Vincenta Demmu, vychádzajúceho z predpokladu, že proti jednému
partizánskemu bojovníkovi musí stáť 10 vojakov, na potlačenie takto silného
partizánskeho hnutia by bolo potrebné angažovanie všetkých ozbrojených síl,
ktoré mali USA k dispozícii. Roku 1963 bolo vo Vietname už 16 000 Američanov,
väčšina z nich boli vojenskí poradcovia a iní odborníci, ktorí sa nezúčastnili
priamo bojov s partizánmi.

30. júla 1964 sa malé juhovietnamské komando zúčastnilo na akcii, ktorej cieľom
bolo ničenie radarových staníc pozdĺž pobrežia Severného Vietnamu. Akcia
prebiehala v pohraničných oblastiach, ako aj na malých ostrovoch neďaleko
severovietnamského pobrežia. V oblasti, ale údajne stále v medzinárodných
vodách, sa vyskytoval aj hliadkujúci americký torpédoborec USS Maddox. Ten v
Tonkinskom zálive 2. augusta pri odchode z oblasti atakovali tri torpédové člny
severovietnamského námorníctva, celá udalosť sa stala známa ako Tonkinský
incident. O dva dni neskôr USS Maddox spolu s ďalším torpédoborcom USS Turner C.
Joy zasiahol ďalší útok, ako sa však neskôr ukázalo, išlo o omyl. Američania
ostreľovali domnelé torpédové člny, pravdepodobne po tom, ako búrka vyradila ich
rádiovú i radarovú aparatúru a námorníci si mysleli, že sa opäť ocitli pod
paľbou zo severovietnamských torpédových člnov. Americký prezident najprv
varoval Hanoj pred nevyprovokovanými útokmi. No po druhom útoku na lode schválil
jednorazové letecké údery na ciele v Severnom Vietname.

Na prvých náletoch uskutočnených 5. augusta 1964 sa okrem lietadiel
juhovietnamského letectva zúčastnili aj americké lietadlá z 3 lietadlové lode
operujúce v Juhočínskom mori. 7. augusta schválil Kongres USA rezolúciu o
Tonkinskom zálive, ktorá prezidenta oprávňovala použitím sily proti agresii v
juhovýchodnej Ázii. Zatiaľ čo sa boje v Južnom Vietname pomaly stupňovali,
prešlo koncom roka 1964 vyše 10 000 vojakov VĽA Ho Či Minovou cestou, aby
podporili partizánske jednotky na juhu.

Americké vedenie sa obávalo vzrastajúceho vplyvu ZSSR a Číny, ktorých spolupráca
pri podpore Severného Vietnamu však bola v danom prípade iba lokálnym javom.
Americký prezident však prikázal urýchlene zvýšiť mieru angažovania v krajine.
Severovietnamci vedomí si vzrastajúcej americkej angažovanosti rýchlo zvyšovali
aktivitu, aby zničili juh skôr ako bude plný Američanov. Začiatkom roku 1965
bolo v Južnom Vietname už 170 000 komunistických partizánov. Komunisti
pochopili, že už nemajú čas a ak sa nechopia iniciatívy, bude Juh plný
amerických vojakov. Ich plán útoku počítal s tým, že zaútočia z hornatej oblasti
Centrálnej vysočiny, ktorú kontrolovali už dlhší čas. Po dosiahnutí morského
pobrežia by rozdelili Južný Vietnam na dve časti a zvyšné ohniská odporu by
potom ľahko zlikvidovali.

Vo februári navštívil VDR predseda sovietskej vlády Alexej Kosygin, ktorý
prisľúbil zvýšenie sovietskych dodávok zbraní. Tie prúdili do krajiny najmä po
železnici z Číny a tiež cez prístav Haifong.

V tej iste dobe, 22. februára 1965 požiadal generál William Westmoreland, ktorý
bol v tej dobe veliteľom amerických vojsk vo Vietname, o posily, ktoré mali
zabezpečovať dôležité letisko v Da Nangu, na ktorom sa už dlhší čas nachádzali
jednotky letectva a v ktorého blízkosti sa nachádzalo niekoľko tisíc partizánov
Vietkongu. Medzi 5. a 8. marcom sa vylodilo 3500 Námorných pešiakov, tvoriacich
9. brigádu USMC, pri Da Nangu. Onedlho po tom, čo sa Američania zakopali okolo
letiska v Da Nangu, začali podnikať pešie hliadky, pri ktorých pátrali po
partizánoch, ohrozujúcich základňu. Onedlho prišli do Vietnamskej republiky aj
ďalšie jednotky Námornej pechoty a 20 000 príslušníkov zabezpečovacích a
logistických jednotiek, ktorí mali tvoriť predmostie pre prípadné zvyšovanie
počtu nasadených jednotiek. Prezident Johnson sa rozhodol dať americkým
jednotkám príkaz, aby aktívne vyhľadávali a ničili nepriateľa. Tento príkaz bol
pred verejnosťou držaný v tajnosti 2 mesiace. 20. apríla sa v Honolulu na
Havajských ostrovoch stretol prezident Johnson so svojimi najvyššími poradcami,
vrátane Roberta McNamaru, generála Williama Westmorelanda, náčelníka generálneho
štábu generála Earla Wheelera, prezidentovho poradcu Williama Bundyho a
veľvyslanca Taylora, ktorí odporučili prezidentovi aby vyslal do Vietnamu
ďalších 40 000 vojakov.

3. mája dorazila do Vietnamu prvá jednotka Americkej armády. Išlo o 173.
výsadkovú brigádu, ktorá bola premiestnená z japonskej Okinawy do Bien Hoa,
ležiaceho na strategicky dôležitej ceste č. 1 severovýchodne od Saigonu, kde
mala tvoriť nárazníkové pásmo pri častých útokoch Vietkongu na hlavné mesto.

Komunisti zatiaľ 11. mája 1965 odštartovali ofenzívu, tým že rozdrvili jednotky
ARVN v provincii Phuoc Long, severne od Saigonu. Americké velenie sa v reakcii
na to rozhodlo energicky obkľúčiť s jednotkami, ktoré práve prišli zo Spojených
štátov, rozsiahle oblasti Centrálnej vysočiny, v ktorých sa vyskytovalo v tej
dobe najviac nepriateľských jednotiek.

18. júna prebral vládu v Saigone Nguyen Cao Ky, ako nový premiér spolu s novým
prezidentom Nguyenom Van Thieuom vytvorili už 10. vládu za posledných 20
mesiacov. Američania sa do prevratov nemiešali, ale boli si vedomí ako oslabujú
beztak vojnou ničenú krajinu. V deň prevratu prebehol prvý z náletov
osemmotorovými bombardérmi B-52 v juhovýchodnej Ázií. V rámci operácie Arc light
vyštartovalo 27 bombardérov B-52F zo základne na ostrove Guam v Tichom oceáne,
aby bombardovali oblasti obsadené Vietkongom. Pri nálete boli stratené prvé dve
lietadlá B-52 po tom čo sa zrazili vo vzduchu

V júni 1965 sa v Južnom Vietname nachádzalo asi 82 000 amerických vojakov. 28.
júla oznámil americký prezident Johnson verejnosti, že do Vietnamu bude
vyslaných ďalších 44 plukov vojska. Počet Američanov vzrastie na 125 000 mužov.
Taktiež mesačné odvody vzrastú zo 17 000 na 35 000 brancov mesačne. Prezident
potom požiadal Kongres o dodatočných 1,7 miliardy dolárov na vedenie vojny v
juhovýchodnej Ázii. Na konci júla sa v zátoke Cam Ranh vylodila 101. výsadková
divízia „Screaming Eagles“, ktorá si postavila základňu neďaleko pobrežného
mesta Quang Ngai. Počas najbližších 2 rokov divízia operovala v ťažkom teréne
Centrálnej vysočiny. 22. augusta táto jednotka začala operáciu Gibraltar, ktorá
mala spraviť priestor pre príchod 1. aeromobilnej divízie. Počas bojov jednotky
101. výsadkovej divízie spolu s jednotkami Námornej pechoty odblokovali cestu
QL-19 spájajúcu Qui Nhon a Plei Ku, zároveň sa prebojovali do oblasti An Khe,
kam sa mala nová divízia premiestniť. Okolie mesta An Khe na Centrálnej vysočine
sa vyznačovalo silnou aktivitou Vietkongu, počas operácie Gibraltar bolo
zabitých viac než 200 komunistov. Prvé jednotky 1. aeromobilnej divízie sa
vyloďovali v prístave Qui Nhon od 11. do 13. septembra.

1. aeromobilná divízia bola v tej dobe najväčšia jednotka svojho druhu na svete.
Mala k dispozícii 440 helikoptér, ktoré boli schopné v priebehu jedného výsadku
premiestniť až 2500 plne vyzbrojených pešiakov. 14. novembra 1965 bol vyslaný 7.
pluk aby zaistil údolie Ia Drang, nad ktorým sa vypínal pohraničný kopec Chu
Pon. Kopec pretkaný sieťou tunelov, bol základňou VĽA o čom však Američania
netušili. Partizáni prezieravo zhodnotili situáciu a vzhľadom na to, že boli v
zhruba desaťnásobnej početnej prevahe a rozhodli sa na Američanov zaútočiť.

7. pluk sa dostal do obkľúčenia, ale vytrvalo sa bránil celý deň a noc. Situácia
sa stávala čoraz zložitejšou. Ranení americkí vojaci boli odsúvaní vojenskými
helikoptérami. Helikoptéry tiež privážali muníciu a poskytovali vojakom krytie.
Na pomoc obkľúčeným bolo použité aj delostrelectvo a letectvo, strategické
bombardéry B-52, tak boli na priamu podporu jednotiek použité po prvýkrát.
Komunisti uvedomiac si, nemožnosť porážky nepriateľa sa stiahli do Kambodže, kam
ich Američania nesmeli prenasledovať.

Vojna však nebola pre americkú stranu ani zďaleka vyhraná. ARVN bola v rozklade
a polovicu vidieckych oblastí kontrolovali partizáni. Generál William
Westmoreland bol presvedčený, že nepriateľovi nesmie nechať čas na obnovenie síl
a od začiatku roku 1966 viedol agresívne útočné operácie. Jednou z najväčších
bola operácia White Wing známa aj ako operácia Mascher alebo Thang Phong II,
ktorú viedli americké, juhovietnamské a juhokórejské sily v provincii Binh Dinh
od 24. januára 1966.

Američania si od začiatku neboli istí, do akej miery sú komunistické sily v
Južnom Vietname podporované z kambodžského územia a aký je presný rozsah
severovietnamských logistických ciest, známych ako Ho Či Minova cesta.
Pohraničné oblasti s Kambodžou a Laosom prakticky neboli pod kontrolou
akejkoľvek centrálnej vlády od francúzskeho odchodu v roku 1954. Po tom čo sa
začiatkom roku 1966 sily 1. aeromobilnej divízie do oblasti prebojovali do tejto
oblasti už nebolo žiadnych pochýb, Kambodžské územie je komunistami zo Severného
aj Južného Vietnamu intenzívne využívané ako nedotknuteľná zásobovacia základňa.

Do polovice 70. rokov mala Vietnamská demokratická republika najdokonalejšiu
protilietadlovú obranu na svete. Nálety však pokračovali, od roku 1965 s
prestávkami až do roku 1973. Podľa niektorých odhadov za 8 rokov priniesli smrť
až 100 000 civilistom a spôsobili ohromné materiálne škody.

Boje v Južnom Vietname pokračovali. V januári 1967 obkľúčili jednotky americkej
a juhovietnamskej armády oblasť tzv. „železného trojuholníka“, na západ od
Saigonu. Oblasť sa Američania snažili márne dobyť už dlhší čas. V tejto
opevnenej oblasti sa ukrývalo veľké množstvo partizánov a boli odtiaľ často
podnikané útoky proti Saigonu.

V tom istom čase navrhli USA severovietnamskej strane rokovania o mieri.
Komunisti ich odmietli. USA obnovili nálety, pričom pomoc Južnému Vietnamu
poskytlo aj Thajsko, ktoré vyslalo 3 000 vojakov a poskytlo americkému letectvu
svoje letecké základne.

Američania od konca roku 1967 zachytávali správy a zajatcov, ktorí tvrdili, že
príde ofenzíva ktorá vyženie všetkých interventov z krajiny. Týmto správam
neprisudzoval nikto veľký význam, pretože práve počas roku 1967 utrpelo
partizánske hnutie najťažšie porážky.

Z čisto vojenského hľadiska bolo pre partizánov nemožné udržať obývané oblasti,
na ktoré sa ofenzíva mala sústrediť, pod kontrolou. Partizánom sa ale postupne
podarilo odlákať veľké množstvo amerických jednotiek do neobývaných pohraničných
oblastí. Jednou z nich bola odlúčená základňa americkej Námornej pechoty Khe
Sanh, nachádzajúca sa neďaleko miesta, kde sa stretávali juhovietnamská,
severovietnamská a laoská hranica. Tu sústredili partizáni a VĽA obrovské
množstvo vojakov a vydali falošné správy o tom, že hlavný útok celej ofenzívy
bude smerovať práve sem.

Zatiaľ čo sa celý svet pozeral na boje v okolí Khe Sanhu, Vietkong infiltroval
všetky významnejšie juhovietnamské mestá. Po celom Južnom Vietname, s výnimkou
Khe Sanhu, začalo platiť koncom januára 1968 prímerie. Američania brali
doterajšie správy na ľahkú váhu, o to väčšie bolo prekvapenie, keď sa v noci z
29. na 31. januára 1968 spustili nečakané boje po celej krajine. Každé väčšie
mesto sa stalo cieľom komunistov. Tvrdé boje hneď od začiatku prebiehali v
Saigone, kde sa terčom partizánskeho komanda stalo americké veľvyslanectvo ale
aj prezidentský palác a väčšina významných inštitúcií a objektov. Sprvu
partizáni prenikli do väčšiny miest, Američania, ale aj ARVN ktorá sa na
počudovanie nedala zaskočiť, sa dali na rozhodný odpor a čoskoro vyhnali väčšinu
partizánov z veľkých miest.

Jediné väčšie mesto, v ktorom sa partizáni udržali dlhšie bolo Hue. Toto mesto,
historický klenot krajiny, bolo juhovietnamskými obrancami považované za
nevojenský cieľ. O to väčšie bolo ich prekvapenie, keď sa Vietkong prestrieľal
do centra mesta a zriadil si veliteľstvo uprostred historickej citadely, veľkej
stredovekej pevnosti, sídla niekdajších Vietnamských panovníkov.

Spolu s partizánmi prenikli do mesta aj komunistickí komisári, ktorých úlohou
bolo likvidovať nepriateľov ľudu. Medzi nich podľa kritérií Vietkongu patrili
mnohí príslušníci inteligencie, úradníci, štátni zamestnanci, policajti, kňazi,
kňažky, obchodníci, cudzinci a množstvo žien a detí. Po oslobodení mesta sa
ukázali, že komunisti popravili stovky civilistov. Uprostred toho všetkého sa
americká Námorná pechota a jednotky juhovietnamských výsadkárov pokúšali o
protiútok, ktorým chceli vyhnať partizánov z mesta. Tí sa ale postavili na tvrdý
odpor, bojovalo sa o každú ulicu, každý dom, každý meter mesta. Partizáni viedli
účinné protiútoky a často zatlačovali námornú pechotu z ťažko nadobudnutých
pozícii späť. Vietkong sa pri tom do značnej miery spoliehal na to, že v bojoch
nebudú použité ťažké zbrane a letecká podpora, kvôli historickej hodnote mesta,
ako aj kvôli prítomnosti civilného obyvateľstva. Američania si však predsa po
prvých dňoch ťažkých bojov zavolali letectvo, pretože dobývanie každého metra
mesta muselo byť vykúpené krvou. O mesto sa bojovalo pomerne dlho a tvrdo, ale
po tom čo sa 1. Aeromoblinej div. podarilo uzavrieť poslednú medzeru v obkľúčení
okolo mesta, bol osud partizánov spečatený. O dva dni neskôr, 23. februára 1968
padli poslední z partizánov, ktorí prenikli do citadely.

Mesto Hue bolo opäť v rukách Američanov a juhovietnamcov. Cena za toto víťazstvo
bola ale vysoká. Padlo skoro 600 amerických a juhovietnamských vojakov, ďalších
3 000 bolo ranených. Padlo vyše 5 000 partizánov, iba 89 bolo zajatých. Najhorší
osud ale postihol civilné obyvateľstvo – Vietkong zavraždil asi 3 500 obyvateľov
mesta, ďalších 2 000 sa stalo obeťami bojov a 116 000 ich zostalo bez strechy
nad hlavou.

Kým sa zvyšok krajiny začal spamätávať z ťažkých bojov, boje pokračovali v
pohraničnej základni Khe Sanh. Tá bola od 21. januára 1968 obkľúčená niekoľkými
divíziami VĽA. Do okolia základne bolo počas bitky zhodených 110 000 ton bômb a
napalmu, bolo to jedno z najintenzívnejšie bombardovaných miest v histórií
vojenstva. Severovietnamské jednotky v oblasti začali začiatkom apríla
ustupovať. 1. aeromobilná div., ktorá bola vyslaná na pomoc obkľúčenej základni,
ich síce prenasledovala, ale nemohla opäť prekročiť hranice Vietnamskej
republiky.

VĽA utrpela v okolí Khe Sanhu katastrofálne straty, podľa odhadov padlo 10 až 15
000 jej bojovníkov. Americké straty boli v porovnaní s nimi nízke, padlo len
niečo viac než 400 vojakov. Z nepochopiteľných dôvodov bola ale americká
základňa v Khe Sanhu po skončení bojov opustená a nechaná napospas partizánom,
ktorí sa o niekoľko rokov vrátili a začali ju používať.

Ráno 16. marca 1968 vkročili americkí vojaci na rutinnej kontrolnej hliadke do
dediny My Lai. Veliteľ americkej jednotky následne prikázal svojim mužom
zaútočiť na civilistov, masaker neprežilo asi 350 až 500 civilistov. Nešlo o
ojedinelý incident, americkí vojaci si často vylievali zlosť na civilnom
obyvateľstve, na ktorom im vôbec nezáležalo, partizáni ale aj vládna
juhovietnamská armáda sa k svojim krajanom správala s rovnakou, ak nie s ešte
väčšou krutosťou ako cudzinci.

"…zdalo sa, že neutráli sú na tom zo všetkých najhoršie. Zabíjal ich Vietkong,
zabíjala ich Juhovietnamská armáda. Úbohí nešťastníci."

Vietnamská vojna v tej dobe stratila ráz národooslobodzovacieho boja. Stala sa
vojnou dvoch suverénnych štátov. Do konca roku 1968 už vo Vietname neprebehlo
žiadne väčšie ozbrojené stretnutie. To ale neznamenalo, že vojaci ďalej
neumierali v nezmyselných prestrelkách v džungli, paľbou ostreľovačov, či pri
drvivých útokoch amerického letectva. Partizáni sa začali viac sústreďovať na
kladenie mín a partizánske prepady. Ďalej sa pokúšali udržať si aspoň tie
oblasti, ktoré mali pod kontrolou pred ofenzívou „Tet“.

Roky 1967 a 1968, ktoré priniesli eskaláciu konfliktu mali za následok potrebu
zvýšeného množstva brancov do amerických ozbrojených síl. To viedlo k začiatku
odvodov aj na vysokých školách, proti čomu sa zdvihla vlna odporu medzi strednou
triedou. Americká intervencia vo Vietname bola prvým americkým konfliktom, kedy
boli použité vo veľkej miere jednotky so zmiešaným rasovým zložením. Bok po boku
bojovali afroameričania aj bieli. Doma v USA to bolo obdobie začiatku
zrovnoprávňovania, ktoré však nenapredovalo, tak ako si to mnohí černosi priali.
U černošského obyvateľstva sa preto čoskoro prejavil pokles záujmu o angažovanie
v dôsledku nevyriešených problémov na domácej scéne.

30. apríla 1969 dosiahol počet amerických vojakov vo Vietname svoj vrchol,
nachádzalo sa tam 543 000 vojakov. Vo Vietname sa nachádzala väčšina amerických
ozbrojených síl. Akékoľvek zvyšovanie počtu vojakov vo Vietname by si vyžiadalo
povolanie strategických záloh, čím by sa vyrovnalo niektorému z 2 predošlých
svetových konfliktov. Od tohto momentu za začal počet amerických vojakov v
oblasti znižovať.

Rok 1969 bol na bojové operácie v porovnaní s tými predošlými pomerne pokojný. V
máji prebehol v blízkosti údolia A Shau desaťdňový boj o kótu 937, ktorú sa
snažili dobyť jednotky 503. a 506. pluku 101. výsadkovej divízie. Pri boji došlo
k nepríjemnému omylu, keď helikoptéry vzdušného delostrelectva spustili v
neprehľadnom teréne paľbu do vlastných jednotiek a zabili dvoch a zranili 35
amerických vojakov. Pričom tým pomohli nepriateľovi odraziť prebiehajúci útok
amerických výsadkárov. Postup k vrcholu bol zdĺhavý, prevažne kvôli
komplikovanému terénu a odhodlanej obrane nepriateľa. Kopec bol pretkaný tunelmi
a partizáni boli preto schopní každú noc privážať posily a odvážať ranených.
Palebné bunkre im pritom poskytovali solídnu ochranu dokonca aj pred útokmi
letectva a delostrelectva. Americké jednotky na kopec vychŕlili 450 ton bômb a
68 ton napalmu. Vrcholec kopca bol na konci boja celkom bez stromov. Väčšina
vojakov VĽA sa poslednú noc bojov stiahla. Temeno kopca bolo dobyté 20. mája
1969. Americkí vojaci ho pomenovali „Hamburger Hill“, podľa toho, že boje na ňom
robili z vojakov hamburgery. Boje oň stáli život 47 Američanov a ďalších 372
bolo ranených. Američania napočítali 630 tiel mŕtvych vojakov VĽA, 7. a 8.
prápor 29. pluku VĽA boli prakticky zničené. Americké jednotky na vrchole
nasadli na helikoptéry a odleteli na základňu, pričom tak dovolili
Severovietnamcom znovu obsadiť kopec bez boja.

3. septembra 1969 zomrel Ho Či Min, vodca vietnamskej revolúcie vo svojom závete
prikazoval pokračovať v boji proti imperialistom až do víťazného konca.

14. novembra sa uskutočnila najväčšia protivojnová demonštrácia v histórii USA,
zúčastnilo sa na nej 250 000 demonštrantov. Veľa protestujúcich proti vojne
vzišlo z radov vracajúcich sa vojakov, ktorí boli sklamaní z toho akým spôsobom
sa vojna vo Vietname vedie. V tej dobe povinná vojenská služba v USA trvala 1
rok, po tom sa každý branec mohol rozhodnúť, či si ju nechce predĺžiť o ďalší
rok, alebo sa vráti domov. Armáda bojujúca vo Vietname vlastne nebola jedna,
bolo to 8 rôznych armád, lebo len veľmi málo vojakov si predlžovalo svoju
povinnosť. Nedostatkom skúsených vojakov trpeli hlavne bojové jednotky,
neskúseným nováčikom zväčša nikto nepomáhal a tí sa museli prehrýzť rovnakými
problémami ako ich predchodcovia. Do konca roku 1969 odišlo z Vietnamu 115 000
amerických vojakov, dovtedy už prekročili americké straty 40 000 padlých. Úloha
ochraňovať Južný Vietnam prešla na polmilióna vojakov juhovietnamskej
armády – začala sa tzv. „vietnamizácia“. Nový americký prezident Richard Nixon
síce začal so sťahovaním amerických jednotiek, no bol svojim spôsobom ochotný
vojnu ukončiť.

Jedným so strategických ťahov Američanov bolo v apríli 1970 prekročenie
kambodžsko-vietnamských hraníc a útok na časť Kambodže, kade prechádzala Ho Či
Minova cesta. Jej prerušenie malo čiastočne sťažiť situáciu partizánom odrezaným
na juhu. V USA ale rozšírenie bojových operácií aj na Kambodžu spôsobilo veľké
nepokoje, pri jednej demonštrácií boli zastrelení 4 študenti na univerzite vo
Ohiu. Následne bolo zatvorených 400 vysokých škôl po celých USA, kým sa nepokoje
medzi študentmi neutíšia. Aby upokojil verejnú mienku, Nixon oznámil, že
americké jednotky preniknú len 40 km do vnútrozemia Kambodže, ako aj to že sa po
čase stiahnu späť do Vietnamu. To samozrejme partizáni čoskoro využili a
okamžite sa bez boja stiahli za toto 40km pásmo, kde boli v bezpečí. Pri bojoch
v Kambodži padlo okolo 350 amerických vojakov. V tom istom období partizáni ako
odvetu zabili v Južnom Vietname pri rôznych často i bombových útokoch 450
civilistov.

Spolu s odchodom z Kambodže prebiehalo aj sťahovanie amerických vojsk z
Vietnamu, v jednotkách klesla morálka, nikto nechcel byť posledným padlým
Američanom vo vojne. Na počiatku roku 1970 dokonca jedna čata pechoty 1.
Aeromobilnej divízie odmietla vykonávať rozkazy svojho nového mladého veliteľa,
zahodila zbrane a zostala v džungli celý mesiac, dokým mladého poručíka
neodvolali a nedovolili sa vojakom vrátiť k pristávacej ploche inou cestou, než
tou ktorou prišli. (Pre pochopenie – vojaci pre návrat z prieskumných misií
nezvykli používať tú istú cestu, po ktorej prišli, pretože im hrozilo
nebezpečenstvo, že ich na nej bude čakať nepriateľská pasca, alebo míny. Nový
veliteľ pravdepodobne o podobných zaužívaných postupoch vôbec nevedel. V
neskoršom období sa podobné incidenty opakovali.) Čoraz viac starostí o ochranu
krajiny prechádzalo na plecia ARVN. Stúpal počet jej vojakov, ale ich odhodlanie
bojovať bolo dosť nízke. Vysokú bojaschopnosť porovnateľnú s americkými
jednotkami si udržalo iba niekoľko málo divízií.

Pokračovali tiež odvetné nálety na Laos, Kambodžu a Severný Vietnam. Prezident
Nixon varoval Hanoj, že intenzita náletov sa zvýši, ak budú útoky na Južný
Vietnam naďalej pokračovať.

V nasledujúcom roku prebehla invázia do Laosu, jej sa už však neúčastnili žiadni
americkí pešiaci, asistovali iba letci a posádky helikoptér, ktorí pomáhali pri
bojoch juhovietnamskej armáde. Severovietnamci ale využili blízkosť svojich
základní a vrhli do boja všetko čo mali. Juhovietnamci sa nakoniec z Laosu
predčasne stiahli, za vysokých strát.

V tej istej dobe komunisti v Severnom Vietname intenzívne zbrojili. Svoju armádu
vyzbrojovali novými tankmi a delostrelectvom. Bola to doslova ťažká výzbroj, v
porovnaní s tým čo nasadili proti Američanom v predošlom období. Začali tiež
prípravy novej ofenzívy, ktorá sa mala začať na jar roku 1972.

30. marca 1972 zaútočilo 15 divízií, teraz už prevažne VĽA, na juh zo všetkých
strán – teda z Kambodže, Laosu ako aj cez demilitarizovanú zónu (hranicu oboch
Vietnamov, na ktorej sa dovtedy nebojovalo). Útok hlavne vďaka masívnemu
nasadeniu tankov napredoval pomerne úspešne. Jednotky ARVN ktoré obraňovali
demilitarizovanú zónu boli rozdrvené. 29. apríla padlo do rúk komunistom po
ťažkých bojoch strategicky dôležité mesto Quang Tri, najväčšie juhovietnamské
mesto ležiace severne od Hue. Po jeho páde sa po ceste č. 1, hrnuli do
zdanlivého bezpečia k Hue tisícky civilistov utekajúcich pred bojmi. VĽA ale
cestu preťala a začala ju po celej dĺžke ostreľovať. Pri nechutnej masakre
zahynulo okolo 2000 civilistov. Američania sa neboli ochotní nečinne prizerať
postupu komunistov. Okamžite po začiatku ofenzívy spustili najintenzívnejšie
bombardovanie Severného Vietnamu za celú vojnu. Nálety boli vedené po prvýkrát
naozaj efektívne a bez obmedzení. Ruku v ruke s tým boli priamo podporované aj
jednotky ARVN. Tak sa postupne komunistická ofenzíva spomaľovala, až sa nakoniec
zastavila. Juhovietnamci neisto, ale predsa prešli do protiútoku a oslobodili
späť väčšinu krajiny. Quang Tri znovu oslobodili 14. septembra. Ofenzíva stála
komunistov 100 000 padlých, Južný Vietnam postrádal 40 000 vojakov.

Počas intenzívnej leteckej vojny nad Severným Vietnamom sa znovu rozpútali
masové protesty proti vojne. V tomto období boli 8. júna 1972 pri jednom z
náletov juhovietnamského letectva omylom zhodené napalmové bomby na civilné
obyvateľstvo v osade Trang Bang. Známe zábery popálených, vystrašených detí
vybiehajúcich zo zasiahnutej osady sa stali jednými zo smutných obrazov vojny,
často mylne stotožňovaným s masakrom v My Lai.

Sila náletov prinútila komunistov po prvýkrát si seriózne sadnúť k rokovaciemu
stolu. Parížske rokovania ale boli zradou Južného Vietnamu, pripomínajúcu
Mníchovskú dohodu, ktorá spečatila existenciu predvojnového Československa.
Dohoda medzi USA, Južným Vietnamom, Vietkongom a Severným Vietnamom bola
nakoniec podpísaná koncom januára 1973 v Paríži. Mali sa ukončiť bojové operácie
všetkých bojujúcich strán, a USA mali stiahnuť zvyšok svojich vojakov z Vietnamu
v priebehu 60 dní.

Juhovietnamský prezident Thieu označil dohodu za faktickú kapituláciu svojej
krajiny, pretože dobre vedel, že komunisti ju budú ignorovať. Komunisti ju
ignorovali aj napriek tomu, že do Vietnamu bola vyslaná medzinárodná misia,
ktorá mala na jej dodržiavanie dohliadať. Thieu to však musel akceptovať, dohoda
by bola platná aj bez toho, že by ju podpísali predstavitelia Južného Vietnamu,
krajiny na ktorej území prebiehal v podstate celý konflikt. Rozdiel by bol iba v
tom, že potom by už Južný Vietnam nemohol očakávať zo strany USA akúkoľvek
pomoc. Práve v tej dobe (začiatok roka 1972) prepukla v USA aféra Watergate a
Vietnam sa zrazu stratil zo sféry záujmov amerických politických špičiek.
Nepomohli ani ubezpečenia Nixona, že USA podporí Južný Vietnam v prípade
akejkoľvek severovietnamskej agresie. Od začiatku prímeria do konca roku 1974
zahynulo v bojoch s komunistami 14 000 vojakov ARVN.

Komunisti celkom istí tým, že USA, už nebudú zasahovať do bojov, začiatkom roku
1975 začali ďalšiu ofenzívu. Sprvu opatrne, skúšajúc reakcie Juhovietnamcov. Tí
boli v tej dobe postihnutí nielen nízkou morálkou, ale už aj nedostatkom
náhradných dielov a munície, ktorou ich teraz už veľmi nedostatočne zásobovali z
USA. Začiatkom februára nečakane padla po týždňových bojoch Centrálna vysočina.
Nebola žiadna šanca, že by bolo možné zachrániť celú krajinu, padlo rozhodnutie
brániť len pobrežné oblasti.

Prúdy utečencov z Centrálnej vysočiny sa spolu s ustupujúcimi vojakmi stali
ľahkým terčom, zatiaľ čo sa blížili k Tuy Hoa, kam z pôvodných 200 000 dorazila
25. marca zhruba tretina z nich. Medzitým jednotky o sile piatich divízií VĽA
prerazili cez Quang Tri a blížili sa k Hue, ďalšie jednotky preťali cestu č. 1
medzi Hue a Da Nangom, a tak spečatili osud starého cisárskeho mesta. To dobyli
komunisti 26. marca 1975. Zvyšok demoralizovaných jednotiek ARVN v oblasti sa
sústredil okolo Da Nangu. Mesto bolo preplnené utečencami a vojakmi. Na mesto
zaútočili 4 divízie VĽA. Ich útoku však predchádzala silná delostrelecká
príprava. V meste vypukol chaos a po tom, čo ho opustila väčšina veliacich
dôstojníkov, už 100 000 vojakov ARVN a domobrany v meste neznamenalo žiadnu
vojenskú silu. Mesto padlo prakticky bez boja 30. marca. Juhovietnamci dočasne
zastavili komunistov 60 km od Saigonu. 22. apríla po týždňových bojoch aj táto
obranná línia podľahla presile. Začali sa boje o Saigon.

Medzitým sa k vietnamskému pobrežiu priblížili lode americkej 7. flotily. Ich
úlohou bola evakuácia asi 8000 Američanov a aspoň časti Vietnamcov, ktorých by
po obsadení krajiny čakala neistá budúcnosť. Hlavnou americkou silou boli 3
lietadlové lode. Američanom sa podarilo evakuovať 7000 ľudí. Pristávacie zóny sa
nachádzali na základni Tan Son Nhut a v areáli amerického veľvyslanectva v
Saigone. Do oblasti pristávacích zón sa tlačili obrovské davy vietnamských
civilistov a vojakov. Pri odlete posledných helikoptér sa museli americkí
Námorní pešiaci pred rozhnevanými zástupmi brániť slzotvorným plynom a pažbami
zbraní. Na základni Tan Son Nhut boli zaznamenané aj posledné americké straty,
keď severovietnamské delostrelecké granáty usmrtili 2 príslušníkov Námornej
pechoty. Ani jeden z nich ešte nemal 21 rokov. Americké a vietnamské helikoptéry
privážali utečencov na lietadlové lode, no ich paluby sa čoskoro preplnili.
Američania boli nútení zavadzajúce helikoptéry UH-1 (majúce hodnotu viac než 250
000 dolárov) zhadzovať z palúb lodí do mora. (USA stratili v priebehu rokov
1962 – 1973 v juhovýchodnej Ázií neuveriteľných 4860 helikoptér, z toho 2588 v
boji).

Márnu obranu Saigonu prerazilo 10 komunistických divízií. Delostrelecká paľba
ustala a mestom sa valili tanky T-54. Doobeda zaviala nad prezidentským palácom
vlajka Vietkongu. Nasledujúci deň, 1. mája 1975, sa vyše desať rokov trvajúce
boje skončili.

2. júla 1976 vznikla zjednotením Vietnamskej Demokratickej republiky a
Vietnamskej republiky Vietnamská Socialistická republika.

V juhovýchodnej Ázii použili intervenčné vojská 14 miliónov ton bômb a inej
munície, to sa rovná 700 atómovým bombám Little Boy, ktorá dopadla na Hirošimu.
Niektoré štatistiky ukazujú, že počas vojny 16 % obyvateľov Vietnamu zahynulo,
57 % zostalo bez strechy nad hlavou a vyše milióna detí sa stalo sirotami.
Vietnam, Laos a Kambodža boli postihnuté najničivejším ozbrojeným konfliktom od
konca druhej svetovej vojny.

Intervencia USA vo Vietname bola typická neefektívnym použitím veľmi mohutnej
palebnej sily. Bojové operácie silne poškodili aj životné prostredie. USA
použili na odlisťovanie džungle obsadenej partizánmi herbicíd Agent Orange. Z
chemického hľadiska išlo o zmes v pomere 1:1 kyseliny 2,4-dichlórfenoxyoctovej
(2,4-D) a kyseliny 2,4,5-trichlórfenoxyoctovej (2,4,5-T). Vedľajším produktom
pri výrobe 2,4,5-T boli dioxíny, najmä vysoko toxický
2,3,7,8-tetrachlórdibenzo-p-dioxín (TCDD), ktorý spôsobuje rakovinu a poškodzuje
dedičný materiál. Celkom bolo použitých 70 tisíc ton herbicídov, ktoré mohli
obsahovať 150 kg dioxínov. Aj po desaťročiach sa preto vo Vietname rodia
znetvorené deti a aj americkí vojaci, ktorí sa s Agent Orange dostali do
kontaktu, splodili poškodené deti. Používala sa tiež kyselina dimethylarsinová
(Agent blue) na ničenie úrod ryže, v oblastiach obsadených partizánmi.

Spojeným štátom sa počas celej vojny nepodarilo nájsť vhodnú stratégiu na
porazenie početne slabšieho nepriateľa. Sami si dokonca vytvorili obmedzenia,
ktoré bránili využitiu víťazstiev, ktoré by viedli ku konečnej porážke severného
Vietnamu. Pacifistické hnutie v USA ako aj po celom svete zmobilizovalo svoje
sily a neraz prinútilo americkú vládu konať iracionálne. Akékoľvek ofenzívy mimo
južného Vietnamu vyvolávali obrovské protesty verejnosti, tie mohli a často aj
prerastali do občianskych nepokojov. Tak vlastne zväzovali Amerike ruky.
Nakoniec vojna vyústila k stiahnutiu vojsk, ktoré boli vo Vietname zbytočné, ak
nemohli víťaziť, ale iba odďaľovať pád Saigonu.

Vojna mala za následok aj zmenu konskripčného systému v Spojených štátoch,
ktorým sa doplňovali americké ozbrojené sily, najprv na žrebovací systém a
nakoniec na dobrovoľnú profesionálnu armádu. Ukázalo sa že odvodu do armády sa v
priebehu vojny vyhlo pol milióna mužov, medzi nimi aj budúci prezident Bill
Clinton. (George Walker Bush sa jej vyhol nepriamo – tým, že vstúpil do
jednotiek Národnej gardy).

Spojené štáty z juhovietnamskej vlády nikdy nespravili skutočných vodcov
krajiny. Samotní obyvatelia ju nenávideli skoro tak, ako Vietkong. Všetkých 150
miliárd dolárov, ktoré dostala krajina ako pomoc, zmizli prakticky bez efektu.

Podľa vietnamských údajov padlo počas 15 rokov bojov v juhovýchodnej Ázii 1,1
milióna vojakov VĽA a ďalších 600 000 bolo ranených. Južný Vietnam stratil podľa
rôznych odhadov 110 357 až 250 000 vojakov. Zahynulo 415 000 až 1 milión
civilistov, z toho 30 000 na území Vietnamskej Demokratickej republiky (Severný
Vietnam). Vo Vietname sa doteraz narodilo viac než 50 000 detí ťažko
postihnutých následkom rastlinného jedu Agent Orange.

Krátko po ukončení konfliktu sa rozpútala nová roztržka medzi Vietnamskou
socialistickou republikou a Kambodžou ovládanou Červenými Kmérmi. Kambodža,
ktorá sa po odchode amerických síl zmietala v občianskej vojne sa dostala na
niekoľko rokov pod vládu hnutia Červených Kmérov. To v krajine pod plášťom
sociálnej revolúcie rozpútalo genocídu nepohodlných vrstiev obyvateľstva, v
ktorej zahynula skoro tretina obyvateľov krajiny. Červení Kméri, obávajúci sa
narastajúcej moci Vietnamu v Indočíne najprv vyvolali čistky namierené proti
provietnamsky orientovaným, alebo vo Vietname vyškoleným osobám vo vlastných
radoch a následne si začali nárokovať niektoré oblasti delty Mekongu. Jednotky
Červených Kmérov zaútočili na vietnamský ostrov Phú Quốc v máji 1975.
Nasledujúce 2 roky pokračovalo obdobie striedajúcich sa pohraničných potýčok a
rokovaní medzi oboma krajinami. 25. decembra 1978 napokon Vietnamská armáda
vpadla do Kambodže s cieľom odstrániť krvavý režim Červených Kmérov v Kambodži.
Kambodžská armáda bola porazená po približne 2 týždňoch. 8. januára 1979 bola v
Phnom Pénhe nastolená nová Kambodžská ľudová republika. Vietnamské sily sa
stiahli z krajiny v septembri 1989.

Na jar 1979 vpadli so zámienkou podpory Kambodže do severného Vietnamu vojská
Číny (tzv. čínsko-vietnamská vojna), ktoré sa asi po mesiaci bojov stiahli z
Vietnamského územia. Pohraničné šarvátky medzi oboma krajinami trvali až do 90.
rokov 20. storočia.

Ostatné krajiny: Sovietsky zväz priznal stratu 13 poradcov, Južná Kórea,
Austrália a Nový Zéland stratili spolu 5200 vojakov.

Americká strana priznáva, že počas vojny stratila 58 202 vojakov (asi 8000
padlých tvorili letci). Toto číslo zahŕňa aj 2400 nezvestných. 300 000 vojakov
bolo ranených, 153 000 z nich ťažko. 10 000 Američanov muselo podstúpiť
amputáciu končatiny. V porovnaní s druhou svetovou vojnou vzrástol počet
ranených, ktorí prežili, o 300 %. Približne 10 800 Američanov prišlo o život pri
nebojových situáciách, ako boli havárie helikoptér, lietadiel, či pri dopravných
nehodách. Zhruba 20 % amerických strát (čiže asi 10 000 padlých) bolo
spôsobených vlastnou paľbou.

Amerika vstúpila do vojny s heslom boja za slobodu južného Vietnamu, z vojny, v
ktorej jej armáda neprehrala žiadnu väčšiu bitku, sa vrátila ako porazená vďaka
prehrám na domácom fronte. Vietnamom prešlo 2,6 milióna Američanov, z ktorých
zhruba 1 až 1,6 milióna bolo vystavených pravidelne alebo sa viackrát stretlo v
boji s nepriateľom. Asi 60 000 veteránov do roku 1982 spáchalo samovraždu alebo
zomrelo na predávkovanie drogami. Množstvo z nich si desiatky rokov nemohlo
nájsť adekvátne zamestnanie. Priemerný vek Američana bojujúceho vo Vietname bol
19 rokov (cez 2. svetovú vojnu to bolo 26 rokov). Pričom 61 % padlých bolo
mladších ako 21 rokov. 82 % amerických veteránov, ktorí sa zúčastnili ťažkých
bojov, si myslí, že vojnu prehrali iba kvôli nedostatku politickej vôle vedúcich
predstaviteľov krajiny. S tým súhlasia aj takmer 3/4 verejnosti.

V roku 1984, vyše 10 rokov po skončení vojny, bola vo Washingtone postavená
„Stena“ – pamätník, na ktorom sú zapísané mená všetkých padlých a nezvestných
amerických vojakov, ktorí bojovali vo Vietname.

V USA sa od polovice 60. rokov rozmohlo pacifistické hnutie, ktoré žiadalo
ukončenie vojny vo Vietname. Vojna sa práve v tejto dobe stávala čoraz viac
nepopulárnou, sčasti aj pre to, že do Vietnamu bolo vysielaných čoraz viac
Američanov. Koncom roku 1967 ich tam bolo 463 000, z toho väčšiu časť tvorili
povolaní 18 a 19–roční branci, veľké množstvo iných v tej istej dobe sa otvorene
vyhýbalo vojenskej službe.

Proti vojne prebehlo niekoľko veľkých demonštrácií po celom svete. Len málo z
účastníkov týchto demonštrácií skutočne vedelo, čo sa vo Vietname odohráva.
Média v neskorších fázach vojny (zvlášť po ofenzíve Tet) prezentovali fakty o
vojne zaujato, a prinajmenšom nepokrývali celú komplexnú problematiku bojov do
takej miery, aby si mohol divák utvoriť vlastný objektívny obraz o angažovaní
USA vo Vietname. Vietnamská vojna bola prvým ozbrojeným konfliktom, ktorý mohli
sledovať milióny ľudí denne na obrazovkách televízorov z bezpečia obývačiek.
Média otvorene poukazovali na mnohé nedostatky súvisiace s účasťou USA v
konflikte, ako bola zhoršujúca sa morálka amerických jednotiek v neskoršej fáze
vojny či užívanie drog americkými vojakmi. Médiá tiež ukazovali, i keď nie
priamo, že najvyšší predstavitelia USA nie sú schopní nájsť vhodnú stratégiu,
ktorá by úspešne ukončila vojnu. Na prezentáciu vojny v médiach nebola
pripravená jednak verejnosť ale ani vláda a armáda, ktorých nedostatky a chyby
tak mohli diváci sledovať naživo. Jedným z takýchto fenoménov vojny vo Vietname,
ktorý s ochotou preberali médiá z armádnych vyhlásení počas celého trvania
konfliktu bolo tzv. počítanie mŕtvych tiel. Bol to jeden zo spôsobov ako sa
americké ozbrojené sily snažili prezentovať svoje bojové úspechy, keďže miera
úspechov v bojoch proti povstalcom je vždy veľmi ťažko interpretovateľná. Celý
jav mal za následok, že americké jednotky sa často veľmi zbytočne snažili
zisťovať presné počty zabitých nepriateľov. Navyše prezentácia takýchto počtov
sa doma v USA nestretala s veľkým pochopením verejnosti.

Do ofenzívy Tet americké liberálne tlačové agentúry podporovali, i keď s nutnou
dávkou kritiky, vládnu politiku vo Vietname. Neobjektívnosť médií, najmä
domácich editorov, ktorí vo Vietname nikdy neboli sa podľa viacerých názorov
začala vyostrovať hlavne po ofenzíve Tet. Viacerí poukazujú na to, že médiá
poskytli neadekvátne veľký priestor pre protivojnové hnutie, zatiaľ čo prínos
americkej prítomnosti v Južnom Vietname zobrazovali iba veľmi okrajovo. Veľmi
kontroverzná bola predovšetkým ignorácia brutálnych komunistických vojnových
zločinov, v porovnaní s priestorom, ktorý bol venovaný zločinom spôsobeným
vlastnými jednotkami.



https://sk.wikipedia.org/wiki/Tosk%C3%A1nsko

Toskánsko (tal. Toscana, angl. Tuscany) je región v strede Talianska, hraničiaci
s Laziom na juhu, Umbriou na východe, Emiliou-Romagnou a Ligúriou na severe a
Tyrrhenským morom na západe. Je často považované za jednu z najkrajších častí
Talianska.

Toskánsko bol región, v ktorom talianska renesancia priniesla svoje prvé ovocie.
Jedinečná umelecká patrimónia tohto regiónu zahŕňa architektúru, maliarstvo a
sochárstvo, zhromaždené v desiatkach známych múzeí ako sú Uffizi vo Florencii a
ďalších nachádzajúcich sa aj v úplne malých mestách. Toskánsko je takisto známe
svojím vínom (medzi najznámejšie patria Chianti, Morellino di Scansano a
Brunello di Montalcino) a má 120 chránených oblastí (prírodných rezervácií).

Významnými turistickými cieľmi v Toskánsku sú Florencia, Pisa, Lucca, Maremma (v
provincii Groseseto), Crete Senesi a Siena. Toskánsko v súčasnosti propaguje
agroturizmus, pri ktorom návštevníci bývajú na farmách, kde sa pracuje.



https://sk.wikipedia.org/wiki/Striedav%C3%BD_pr%C3%BAd

Striedavý prúd je elektrický prúd, ktorého smer a veľkosť sa v závislosti od
času menia. Elektrický prúd v obvyklej elektrickej sieti má sínusovitý priebeh,
bez fázového posunu.

Jeho vynálezcom je Nikola Tesla. Veľkou výhodou striedavého prúdu je to, že jeho
transformácia prebieha takmer bez strát pomocou transformátora, ktorý sa skladá
z primárneho a sekundárneho vinutia, tzn. že je pomerne ľahké zmeniť ho z malého
na veľké a naopak.

Najčastejšou formou striedavého prúdu je tzv. harmonický striedavý prúd, v
ktorom má okamžitá hodnota prúdu i napätí v čase t podobu sínusoidy:

kde Im je amplitúda striedavého prúdu, Um amplitúda striedavého napätia, ω je
uhlová frekvencia, φ0 je začiatočná fáza striedavého prúdu a φ'0 je začiatočná
fáza striedavého napätia.

Striedavý prúd a striedavé napätie v jednom obvode majú rovnakú frekvenciu, ale
môžu mať rôznu začiatočnú fázu. Niektoré súčiastky spôsobujú fázový posun –
rozdiel medzi fázami prúdu a napätia. Súčiastky s kapacitou (kondenzátor)
posúvajú elektrický prúd pred napätie, súčiastky s indukčnosťou (cievka)
posúvajú napätie pred prúd (pozri aj obvod RLC). Súčiastky iba s elektrickým
odporom (rezistor) nevytvárajú žiadne fázové posunutie.

Vzťah medzi napätím a prúdom v striedavom obvode vyjadruje veličina impedancia.
Veľkosť impedancie je vždy väčšia alebo sa rovná celkovému elektrickému odporu v
obvode a závisí od zdanlivých odporov (induktancii a kapacitancii) jednotlivých
súčiastok proti priechodu striedavého prúdu.

Pre neustále sa meniacu okamžitú hodnotu striedavého prúdu a napätia sa mení aj
elektrický výkon. Priemerný elektrický výkon striedavého prúdu možno vypočítať:

kde U a I sú efektívne hodnoty striedavého prúdu a napätia, φ je fázový posun
medzi prúdom a napätím, člen cos φ sa nazýva účinník.

Striedavý prúd vzniká elektromagnetickou indukciou v generátore, nazývanom
alternátor. Frekvencia otáčania rotora v generátore určuje frekvenciu
striedavého prúdu. Ak sa otáčanie rotora deje so stálou uhlovou rýchlosťou,
vzniknutý striedavý prúd má harmonický priebeh.

Praktická výroba striedavého prúdu sa deje v generátoroch obsahujúcich 3 cievky.
Striedavý prúd, vznikajúci v takom generátore sa nazýva trojfázový prúd.
Striedavý prúd, ktorý sa indukuje v každej z cievok, sa nazýva fáza.

Vodivým spojením jednej svorky od každej cievky vznikne vodič s nulovým
elektrickým potenciálom, ktorý sa nazýva nulovací vodič (v žargóne nulák).
Elektrické napätie medzi nulovacím vodičom a druhou svorkou cievky sa nazýva
fázové napätie, napätie medzi dvomi fázami sa nazýva združené napätie. Pre
harmonický priebeh platí:

Striedavý prúd sa používa kvôli jeho ľahšej výrobe v elektrárňach a menej
stratovému prenosu na diaľku oproti jednosmernému prúdu. Menšie straty sa
dosahujú transformáciou vyrobenej elektriny na veľmi vysoké napätie a nízky
prúd, čím sa znižuje prílišné zahrievanie vedenia. Transformácia prúdu a napätia
prebieha v transformátoroch.

Striedavý prúd (v Európe s frekvenciou 50 Hz a v Amerike s frekvenciou 60 Hz) sa
používa v bežných domácich elektrických spotrebičoch (žiarovka, žiarivka,
spotrebiče obsahujúce elektromotor). V niektorých spotrebičoch (počítač) treba
použiť jednosmerný prúd obvykle s nižším napätím, ktorý môže vzniknúť
transformáciou a potom usmernením striedavého prúdu.

Pre použitie v domácnostiach sa vysoké napätie znižuje v rozvodniach a uličných
transformátoroch na efektívnu hodnotu fázového napätia 230 V. V bytovom rozvode
sa väčšinou vytvára niekoľko okruhov (zásuvky, svetlá, elektrický sporák), z
ktorých každý sa pre rovnomernejšie zaťaženie pripája k inej fáze. Pre silnejšie
elektromotory sa používa združené trojfázové napätie 400 V. V Amerike sa v
domácnostiach používa elektrický prúd s napätím 110 V a frekvenciou 60 Hz



https://sk.wikipedia.org/wiki/Spojen%C3%A9_arabsk%C3%A9_emir%C3%A1ty

Spojené arabské emiráty (arab. دولة الإمارات العربية المتحدة – Dawla al-Imárát
al-Arabíja al-Muttahida ) sú federáciou siedmich konštitutívnych emirátov na
Blízkom východe, rozkladajúce sa v juhozápadnej Ázii vo východnej časti
Arabského polostrova pri pobreží Perzského zálivu. Na pevnine susedí s Ománom a
Saudskou Arábiou a tiež zdieľa námornú hranicu s Katarom, Iránom a Pakistanom.

Federáciu tvorí 7 autonómnych emirátov: Abú Zabí (Abú Dabí), Adžmán, Dubaj
(Dubajj), Fudžajra (Al-Fudžajra), Rás al-Chajmá (Ra’s al-Chajma), Umm al-Kuvajn
(Umm al-Kajwajn) a Šardžá (Aš-Šárika). Pred rokom 1971 boli známe ako Zmluvné
štáty či Zmluvný Omán. Toto označenie sa vzťahovalo na zmluvu z 19. storočia
medzi Britániou a niektorými tunajšími šejkmi. Hlavným zdrojom prosperity sú
mimoriadne bohaté zásoby ropy.

Väčšinu územia zaberá plochá nížina, ktorá je z väčšej časti pokrytá púšťou.
Pobrežie je lemované ostrovmi (na jednom z nich leží hlavné mesto Abú Zabí).
Podnebie je tropické a suché, priemerné zrážky dosahujú asi 100 mm a pre oblasť
sú veľmi časté silné piesočné búrky.

Praveké osídlenie bolo archeologicky doložené už pred 7000 rokmi. V staroveku
bolo územie pod vládou Perzie. Súvislé osídlenie osád pri zálive siaha do
obdobia okolo roku 3000 pred Kr. V 8. storočí preniká na územie islam a vznikajú
samostatné emiráty. Od 13. storočia súperia o toto územie Perzia, Portugalsko,
Omán a Turecko.

Od stredoveku sa obyvateľstvo živilo hlavne zberom morských perál, rybolovom a
diaľkovým obchodom. Emiráty sa v závere 18. storočia stali miestom hospodárskeho
a politického záujmu Britov, ktorí ovládli celé územie a od roku 1787 vytvorili
sieť vojenských základní - typové pevnosti na štvorcovom pôdoryse so štyrmi
valcovými vežami a dvomi podzemnými poschodiami. V rokoch 1841-1892 sužovali
obyvateľstvo epidémie pravých kiahní.

Ozbrojené sily Británie v zálive bojovali s pirátstvom, ktoré tu bolo nadmieru
rozšírené. Niekedy býva toto územie nazývané pirátskym pobrežím. Briti začlenili
územia v roku 1892 do protektorátu Zmluvný Omán, pričom každý emirát mal svojho
vládcu. Po nájdení ropy v roku 1958 sa Dubaj stal záujmovým územím Francúzska.
Proti cudziemu kapitálu sa emiráty v roku 1968 spojili a po dohode o
nezávislosti a spolupráci začali prosperovať. Spojené arabské emiráty (SAE)
vznikli roku 1971 po odchode britských vojsk, zostávajúce dva emiráty, Bahrajn a
Katar, sa k SAE nepridali a vyhlásili svoj vlastný samostatný štát. SAE
udržiavajú úzke vzťahy s Britmi a vychádza mierovo so svojimi susedmi. SAE stáli
na strane spojencov pri operácii Púštna búrka v roku 1990.

Všetky emiráty tvoriace SAE sú absolutistické monarchie, iba emirát hlavného
mesta Abú Zabí má ústavu. Vládcovia emirátov sú členmi Najvyššej rady a emirovia
volia spomedzi seba prezidenta a viceprezidenta federácie a menujú štvorčlenný
poradný orgán. Parlament emirátov sa schádza raz ročne a schvaľuje federálne
zákony, rad vyhlášok a najmä tradičných zvyklostí zostáva v jednotlivých
emirátoch odlišná.

Občania SAE tvoria len asi 20% obyvateľstva, (z toho 70% Arabi). Islam vyznáva
96% z nich, z čoho 82% sú sunniti a 18% šiiti. Zvyšok, teda približne 80%
obyvateľov tvoria prisťahovalci, predovšetkým z Indie, Pakistanu, Bangladéša a
Iránu, ktorí vyznávajú náboženstvo svojich materských krajín, teda predovšetkým
Islam a Hinduizmus.

Drvivá väčšina obyvateľov žije na pobreží, z toho 60% obyvateľov len v mestách
Abú Dhábí a Dubaj. Cez 95% územia je v podstate ľudoprázdne. K roku 2007 trpelo
celkom 19,5% obyvateľov SAE vo veku od 20 do 79 rokov cukrovkou, čím sa dostali
na 1. miesto na svete.

Do polovice 19. storočia tu bolo hlavným zdrojom obživy pirátstvo, neskôr lov
perál, rýb a obchod s korením. Hospodárstvo zaznamenalo premeny po tom, čo sa tu
v roku 1962 začala ťažiť ropa a zemný plyn. Okolo 60% exportu pripadá práve na
ropu, vďaka ktorej sa SAE stali jedným z najbohatších štátov sveta. Priemysel je
veľmi rozvinutý a vyrába sa cement a hliník, ďalej sa okrem ropy ťaží tiež
mramor. Poľnohospodárstvo je zanedbateľné, keďže sa obrába iba asi 0,5% plochy a
to buď v oázach alebo na územiach s umelým zavlažovaním. Hlavnou plodinou je
palma datľová a 80% potravín a spotrebného tovaru sa musí dovážať.

Krajina má kvalitné cesty, veľké prístavy (Abú Zabí či Dubaj) a štyri
medzinárodné letiská. Zdravotníctvo a školstvo (sú tu aj vysoké školy) sú na
veľmi vysokej úrovni a sú úplne bezplatné.

V marci 2014 zrušili Spojené arabské emiráty vízovú povinnosť pre občanov 12
krajín EU.



https://sk.wikipedia.org/wiki/Eur%C3%B3pska_rada

Európska rada (angl. European Council), neformálne nazývaná aj Samit EÚ je
jednou z inštitúcii Európskej únie. Skladá sa z hláv štátov (prezidentov) a
predsedov vlád členských štátov Európskej únie, z predsedu Európskej rady a z
predsedu Európskej komisie. V krajinách, v ktorých má aktívnu úlohu prezident,
zúčastňuje sa na samitoch on. V praxi je to prípad Francúzska, Fínska či
Rumunska. Predseda Európskej rady a predseda Európskej komisie nemajú hlasovacie
právo v Európskej rade. Členov Európskej rady často sprevádzajú ministri
zahraničných vecí.

Európska rada (angl. European Council, fr. Conseil Européen) nie je totožná s
Radou Európy (angl. Council of Europe, fr. Conseil de l´Europe), ani s Radou
Európskej únie (angl. Council of the European Union, fr. Conseil de l´Union
européenne).

Ak je funkcia predsedu Európskej rady uprázdnená, zasadnutia Európskej rady
vedie člen Európskej rady, ktorý zastupuje členský štát, ktorý vykonáva
predsedníctvo v Rade EÚ.

Európska rada vznikla na základe nepravidelných vrcholných stretnutí hláv štátov
konaných od roku 1975. Inaugurálne stretnutie Európskej rady sa konalo v
Dubline, počas predsedníctva Írska v Rade EÚ. Oficiálne bola táto prax zakotvená
v Jednotnom európskom akte z roku 1986.



https://sk.wikipedia.org/wiki/Depresia_(psychol%C3%B3gia)

Depresia je v psychológii duševný stav charakterizovaný pocitmi smútku,
skleslosti, vnútorného napätia či nerozhodnosti spolu s útlmom a spomalením
duševných a telesných procesov, ochudobnením záujmov a nízkym sebavedomím.

V psychiatrii ide o závažnú duševnú afektívnu poruchu (klinická depresia; angl.
major-depressive disorder), ktorá ochromuje jasnosť myslenia, psychomotoriku,
spánkový cyklus a vyvoláva pesimistické či skľučujúce emócie často vedúce k
patologickej zmene osobnosti. Chorý upadá do malomyseľnosti a anhedónie, pričom
v obzvlášť závažných formách depresívnej epizódy môže rozvinúť psychotické
symptómy v podobe skľučujúcich a sebaodsudzujúcich (autoakuzačných) delúzií
(bludov), ktoré sú sprevádzané niekedy aj halucináciami, prípadne úplným
ochromením telesnej motoriky (stupor). Ochorenie sa môže prejavovať v
komorbidite s derealizáciou, depersonalizáciou či s úzkostnou poruchou a taktiež
s mnohými somatickými poruchami spôsobujúcimi fyzickú bolesť. Je možné tiež
potvrdiť zvýšenú mortalitu u depresívnych pacientov a to najmä vzhľadom na
vysoké riziko spáchania samovraždy (suicídia). Preto je často nevyhnutná v rámci
liečby farmakoterapeutická a psychoterapeutická starostlivosť.

Skúsenosť ukazuje, že pestrosť životných situácií, rozličné stresory, biorytmus
alebo i počasie majú nezanedbateľný vplyv na náladu a emócie človeka. Zmeny
nálad sú teda prirodzenou súčasťou ľudského života. Rovnako i smútok je
normálnou, ba niekedy pre psychiku potrebnou reakciou, v rámci ktorej sa človek
reflektuje. Pojem "depresívny" sa tak bežne používa na vyjadrenie istej
psychickej únavy a spomínaného smútku. Človek sa zastavuje, zamýšľa a prípadne
prežíva sklamanie a duševnú bolesť, s ktorou sa následne konfrontuje a učí sa ju
zvládnuť. Istotne aj tým človek duševne rastie.

V medicínskom slovníku je však depresia nie iba vyjadrením chvíľkovej apatie,
nezáujmu či smútku, ktoré sú normálnou reakciou na mnoho životných stresorov.
Ide v ňom o patologickú entitu, ktorá výrazne a neprimerane dlhú dobu narušuje
vnútorné prežívanie a rozpoloženie človeka i jeho telesný stav a vedie k
sociálnej dysfunkcii. Nezriedka pacient pociťuje namiesto smútku agitovanosť,
teda psychomotorický nepokoj a vnútorné napätie sprevádzané podráždenosťou či
nervozitou. Depresia spojená práve s podráždenosťou je typická najmä pre deti a
adolescentov.

Znakom patologickej depresie okrem sociálnej dysfunkcie je prítomnosť skľúčenej
nálady (alebo iných symptómov depresie) neprimerane dlhý čas a počas väčšiny
dňa. Pri niektorých typoch depresie (pozri Typy depresie) možno identifikovať
spoľahlivý empirický základ, akýsi spúšťač a "živiteľ" depresívnych myšlienok.
Takéto exogénne depresie sú teda istou reakciou psychiky i celého organizmu, ale
nadobúdajú neadekvátny, patologický charakter práve svojou dĺžkou trvania a
závažnosťou symptomatiky. Vtedy už nemožno hovoriť o normálnej psychickej
reakcii, ale o rozvoji periodického duševného ochorenia. Takéto odlíšenie
klinickej depresie od depresívnej reakcie je možné vyjadriť tromi znakmi:

Depresia sa tak v tomto vymedzení chápe ako závažná duševná porucha, ktorá
vyžaduje farmakoterapeutickú liečbu, a teda psychiatrickú starostlivosť.

Niekoľko vedeckých štúdií potvrdilo štatistickú koreláciu medzi depresiou a
nadmernému vystaveniu niektorým poľnohospodárskym pesticídom.



https://sk.wikipedia.org/wiki/Airbus_A320

Airbus A320 je civilné dopravné lietadlo pre krátke a stredné trate vyrábané
firmou Airbus. Bolo to prvé civilné dopravné lietadlo s digitálnym riadiacim
systémom fly-by-wire (tj. z kokpitu sa prenášajú iba elektrické signály k
servomotorom).

Po úspechu Airbusu A300 začal Airbus vyvíjať náhradu za vtedy najpopulárnejšie
dopravné lietadlo na svete - Boeing 727. Nový Airbus mal mať rovnakú kapacitu,
ale nižšie prevádzkové náklady a mal byť k dispozícii v niekoľkých verziách pre
rôzny počet cestujúcich. Digitálne technológie použité u A320 boli symbolom
dvojgeneračného technologického skoku oproti celoanalogovému Boeingu 727 a
generačného voči Boeingom 737 rad -300/400/500. A320 mal byť celosvetovou
náhradou za 727 a najstaršie varianty 737.

Po nárastoch cien ropy v 70. rokoch potreboval Airbus u A320 minimalizovať
náklady na palivo. Aby toho dosiahol, použil u svojho nového typu množstvo
najmodernejších technológií, napr. systém kontroly riadenia letu fly-by-wire,
rozsiahle použitie kompozitných materiálov, kontrola ťažiska lietadla pomocou
paliva, sklenený kokpit a dvojčlennú posádku. Vďaka týmto vylepšeniam dosiahl
A320 o 50 % nižšiu spotrebu ako Boeing 727.

U A320 sa používajú motory dvoch dodávateľov: CFM International CFM56 a
International Aero Engines V2500.

Pilotná kabína je vybavená Elektronickým letovým informačným systémom EFIS a
bočnými „joystickmi“ (miesto klasických riadiacich stĺpčekov). Chovanie systému
fly-by-wire (vybaveného ochranou proti prekročeniu letovej obálky) bolo vtedy
(na konci 80. rokov 20. storočia) celkom novou skúsenosťou pre mnohých pilotov.
To mohlo prispieť k niektorým vtedajším haváriám, vrátane havárie letu 296 Air
France počas leteckej prehliadky v Habsheime s 3 mŕtvymi. Havária sa stala, keď
sa pilot pokúsil o nízky prelet. Vyšetrovanie havárie bolo komplikované zásahmi
zamestnancov Airbusu, vrátane manipulácie s dôkazmi. Dôkladný pilotný výcvik a
úpravy systému fly-by-wire veľmi obmedzili podobné incidenty; A320 má dnes veľmi
dobré záznamy o bezpečnosti.

26. februára 1988 bol typu udelený certifikát od JAA a A320 mohol vstúpiť do
služby. Stalo sa tak v marci 1988 v Air France. Od tej doby sa rodina verzií
A320 rýchlo rozrastala: výroba 188 miestneho A321 začala v roku 1989, 124
miestneho A319 v roku 1993 a 107 miestneho A318 v roku 1999.

V porovnaní s inými lietadlami v rovnakej triede má A320 širšiu kabínu, väčší
priestor pre batožinu v nadhlavnej časti a plne digitálny fly-by-wire riadiaci
systém. Lietadlo má navyše značný nákladový priestor s rozmernými dverami, ktoré
uľahčujú nakládku a vykládku. Vďaka týmto vlastnostiam si A320 objednali letecké
spoločnosti ako Northwest Airlines (prvý zákazník v USA), United Airlines a
British Airways. Nízke náklady na prevádzku a údržbu sú magnetom pre
nízkonákladových dopravcov. Napr. Jet Blue si pre svoju flotilu objednal až 233
strojov z rodiny A320. Medzi ďalších nízkonákladových dopravcov s významnými
objednávkami patria easyJet a Air Asia.

Už skoro dve desaťročia stroje rodiny A320 súperia na trhu s konkurenčnými
lietadlami Boeing 737 Classics (-300/-400/-500), Boeing 737 Next-Generation
(-600/-700/-800/-900), Boeing 757, Boeing 717, McDonnell Douglas MD-80 a
McDonnell Douglas MD-90.

Airbus A319 používa aj letka, ktorá má na starosť prepravu oficiálnych
francúzskych predstaviteľov - Escadron de transport, d'entraînement et de
calibrage.

Technicky sa názov „A320“ vzťahuje iba na pôvodnú „stredne veľkú“ verziu
lietadla, ale neformálne sa používa na označenie celej rodiny
A318/A319/A320/A321. Všetky varianty spĺňajú požiadavky ETOPS.

A320 má dve varianty A320-100 a A320-200. A320-200 je konečnou verziou, strojov
A320-100 sa vyrobilo iba niekoľko kusov. A320-200 má na koncoch krídel malé
winglety a zvýšenú kapacitu palivových nádrží oproti A320-100 (pre väčší dolet),
ďalšie rozdiely sú minimálne.

Typický dolet so 153 pasažiermi pri A320-200 je asi 5 676 km. Pohon obstarávajú
dva dvojprúdové motory CFMI CFM56-5A alebo IAE V2500 s ťahom 113 kN až 120 kN.

Skrátená verzia A320 s minimálnymi zmenami. So skoro zhodnou kapacitou
palivových nádrží ako A320-200 a menej pasažiermi sa dolet, so 124 cestujúcimi v
dvoch triedach, predĺžil na 6 900 km, najväčší vo svojej triede. A320 a A319 sú
najpopulárnejšie varianty v rodine A320. V roku 2003 si easyJet objednal Airbusy
A319 s menšími kuchynkami (easyJet počas letu neponúka jedlo) a 156 sedadlami v
jednej triede. Aby sa vyhovelo bezpečnostným požiadavkám na rýchlosť evakuácie,
museli byť pridané ďalšie dva núdzové východy nad krídlo.

Obrovská objednávka easyJetu na 120 kusov A319 plus 120 opcií patrí v súčasnosti
medzi najväčšie objednávky dopravných lietadiel od leteckých dopravcov. Jedinú
porovnateľnú objednávku urobil hlavný konkurent easyJetu Ryanair na lietadlá
Boeing 737-800.

Pohon zabezpečujú rovnaké motory ako u A320. Certifikácia v JAA a vstup do
služby, vo Swissaire, prebehli v apríli 1996.

V súčasnosti drží Northwest Airlines rekord v najkratšej pravidelnej linke A319
z Bishop International Airport vo Flinte, Michigan do Detroitu (Detroit Metro
Airport) - vzdialenosť iba 92 km (57 míľ).

A319CJ je firemná (manažérska) verzia A319. Má inštalované ďalšie palivové
nádrže v nákladovom priestore a predĺžený dolet na 12 000 km. Pri prípadnom
ďalšom predaji môže byť spätne prestavaná na štandardný A319 a to iba
odstránením pridaných palivových nádrží, a tak maximalizovať svoju cenu. Je tiež
známa ako ACJ alebo Airbus Corporate Jet.

Lietadlo môže dopraviť až 39 pasažierov, ale na želanie zákazníka môže byť
dodané v akejkoľvek konfigurácii. Medzi jeho používateľov patrí napr. Daimler a
PrivatAir. A319CJ konkuruje ďalším firemným lietadlám ako Gulfstream V, na
Boeingu 737 založenom BBJ1 a Bombardier Global Express. Je poháňaný rovnakými
motormi ako A320.

Lufthansa prevádzkuje linku (iba s business triedou) medzi Nemeckom a USA s
flotilou strojov A319LR patriacich švajčiarskemu PrivatAiru. Na druhej strane
napr. Qatar Airways majú svoje A319LR vybavené štandardným počtom 110 sedadiel.

A321 je predĺžená verzia A320 s minimálnymi zmenami. Plocha krídla bola mierne
zväčšená a podvozok zosilený. Pohon zabezpečujú silnejšie verzie motorov CFM56 a
V2500. Niektorí dopravcovia uprednostňujú A321 pred Boeingom 757, kvôli jeho
podobnosti s A318, A319 a A320. Certifikáciou v JAA úspešne prešiel v decembri
1993.

Typický dolet so 188 pasažiermi je pre A321-100 4 352 km. Poháňaný je dvoma
dvojprúdovými motormi CFM56-5 alebo IAE V2500 s ťahom 138 kN.

A321-200 s väčšou kapacitou palivových nádrží má so 188 pasažiermi dolet 5 500
km. A321-200 je poháňaný dvoma motormi CFM56-5 alebo IAE V2500 s ťahom 147 kN.

A318, tiež známy ako „Mini-Airbus“, je najmenší člen rodiny A320. Počas vývoja
bol označovaný ako A319M3, čo napovedá, že je priamo odvodený z A319. „M3“
znamená „mínus tri trupové diely“. Lietadlo je o šesť metrov kratšie a o 14 ton
ľahšie ako A319.

V konfigurácii s dvoma triedami má A318 107 sedadiel. Bol konštruovaný ako
náhrada starších verzií Boeingu 737 a Douglasu DC-9, ale konkuruje tiež súčasným
modelom Boeing 737-600 a Boeing 717.

A318 je k dispozícii v niekoľkých verziách s rôznou maximálnou vzletovou
hmotnosťou (MTOW) od 59 ton (dolet 3 705 km) po 68 ton (6 000 km). Nižšia MTOW
umožňuje ekonomickú prevádzku na regionálnych linkách (pri kratšom dolete) a
vyššia MTOW dovoľuje A318 doplňovať ďalšie stroje rodiny A320 na okrajových
tratiach. Ľahší A318 má o 10 % väčší dolet ako A320, čo mu dovoľuje obsluhovať
niektoré linky, ktoré A320 obsluhovat nemôže, napr. Londýn - Jeruzalem a
Singapur - Tokio. Najväčšie využitie ale nachádza na krátkych, menej obsadených
letoch medzi mestami strednej veľkosti.

Počas svojho vývoja narazil A318 na niekoľko problémov. Prvým bol pokles dopytu
po nových lietadlách v období po 11. septembri 2001. Druhým bol fakt, že nové
motory Pratt & Whitney spotrebovávali viac paliva ako sa očakávalo a v čase, keď
mal CFMI pripravené nové, úspornejšie motory, mnoho zákazníkov sa od A318 už
odvrátilo, napr. Air China, Trans World Airlines (divízia American Airlines) a
British Airways. Aj keď Airbus dúfal, že sa A318 na trhu presadia ako
alternatíva k regionálnym dopravným prúdovým lietadlám (tzv. regional jet),
zákony ako v USA, tak aj Európe ho radia do rovnakej triedy ako väčšie lietadlá,
a pretože tomu zodpovedajú i pristávacie a iné poplatky, regionálni operátori ho
nepoužívajú.

Pohon zabezpečujú dva motory CFM56-5 alebo Pratt & Whitney PW6000 s ťahom 96 až
106 kN. Prvé A318 boli dodané v roku 2003 spoločnostiam Frontier Airlines a Air
France. Cena za jeden A318 sa pohybuje od 39 do 45 miliónov dolárov a
prevádzkové náklady sú asi 3 000 dolárov na 500 míľ letu.

Objednávky A318 sú nižšie, ako sa plánovalo, k čomu prispieva veľká konkurencia
firiem Bombardier a Embraer.



https://sk.wikipedia.org/wiki/Ve%C4%BEk%C3%A1_Fatra

Patrí medzi najrozsiahlejšie jadrové pohoria Slovenska, kde sa zachovalo
mnohotvárne a málo narušené prírodné prostredie. Žulové jadro vystupuje na
povrch len v oblasti Smrekovice a Ľubochnianskej doliny. Ostatnú časť územia
budujú najmä usadené horniny druhohôr.

Zo severu ohraničujú Veľkú Fatru údolie Váhu a Chočské vrchy, na východe
Liptovská kotlina a Revúcka a Korytnická dolina. Na juhovýchode oddeľuje pohorie
od Starohorských vrchov údolie Starohorského potoka a z juhu Harmanecká dolina
od Kremnických vrchov. Od horského sedla Malý Šturec pokračuje hranica v
blízkosti hlavnej cesty I/14 a neskôr nadväzuje na Žarnovickú dolinu. Na celom
južnom úseku je skutočná hranica vedená trochu komplikovane a prihliada na
geologickú stavbu; preto je vymedzenie údoliami len orientačné. Zo západu je
Veľká Fatra ohraničená Turčianskou kotlinou.

Najvyšším vrchom je Ostredok s výškou 1 595,58 m n. m. (zaokrúhlene
1 596 m n. m.).

Do roku 2016 bola ako výška uvádzaná hodnota 1 592 m n. m. V roku 2016
Názvoslovná komisia Úradu geodézie, kartografie a katastra Slovenskej republiky
prerokovala zmenu názvu, polohy aj výšky Ostredku. Názov Ostredok zostal pre
najvyšší bod masívu ponechaný, bola tak však pomenovaná južnejšie položená nová
kóta. Nadmorskú výšku nižšej z kót úrad spresnil na 1 592,54 m n. m.
(zaokrúhlene 1 593 m n. m.) a výšku vyššej z kót upresnil na 1 595,58 m n. m.
(zaokrúhlene 1 596 m n. m.).

Názov Pustolovčia bol určený ako štandardný názov pre lúku na úbočí Ostredku.
Nižšia z kót, ktorá bola v minulosti pomenovaná Ostredok, bola na turistickej
mape internetového portálu HIKING.SK označená názvom Ostredok - rázcestie.

V roku 1971 bolo územie Veľkej Fatry vyhlásené za chránenú krajinnú oblasť
(CHKO) na rozlohe 60 610 ha. Nariadením vlády č. 140 zo 6. marca 2002 bola CHKO
Veľká Fatra s účinnosťou od 1. apríla 2002 prekategorizovaná na Národný park
Veľká Fatra.

Na území národného parku je zriadených viac maloplošných chránených území. Z
nich je najstaršie Národná prírodná rezervácia Harmanecká tisina (1949),
zriadená hlavne na ochranu treťohorného reliktu tisu obyčajného, ktorý dnes
dosahuje na území NP Veľká Fatra najmasovejší výskyt v rámci strednej Európy.

Veľká Fatra patrí medzi obľúbené ciele turistov. Medzi najvýznamnejšie centrá
turistiky patria Donovaly s Novou hoľou, Malinô Brdo, Vlkolínec, Gaderská
dolina, Turecká, lokálne aj Harmanecká jaskyňa s okolím, Kráľova Studňa a
Smrekovica.

Východzími turistickými lokalitami sú najmä obce s dlhými dolinami na
turčianskej strane pohoria (Blatnická, Gaderská, Belianska, Necpalská,
Sklabinská dolina a i.), Harmanecká a Ľubochnianska dolina, Donovaly, Liptovské
Revúce, Ružomberok, Podsuchá a sedlo Malý Šturec.

Hlavný hrebeň vedie po trase Malý Šturec - Kráľova Studňa - Krížna - Ostredok na
Ploskú,kde sa hrebeň delí na turčianskú a liptovskú vetvu. Turčianska pokračuje
v smere Ploská - Chata pod Borišovom - Malý Lysec - Jarabiná - Kľak -
Ľubochnianske sedlo a končí vrchom Kopa. Liptovská vetva vedie v trase Ploská -
Čierny kameň - Minčol - Rakytov - Skalná Alpa - Malá Smrekovica do Nižného
Šiprúnskeho sedla, kde sa vetví na tri rázsochy: Malinné, Vtáčnik - Plieška a
Magura - Kútnikov kopec.

Medzi najznámejšie doliny vo Veľkej Fatre patrí Ľubochnianska dolina
(najdlhšia), Gaderská dolina, Blatnická dolina, Belianska dolina, Kantorská
dolina, Jasenská dolina, Necpalská dolina, Žarnovická dolina, Bystrická dolina,
Nižné Matejkovo a Vyšné Matejkovo.

Najznámejšia jaskyňa je Harmanecká jaskyňa, ktorá je ako jediná prístupná
verejnosti. Medzi najznámejšie jaskyne, ktoré nie sú prístupné verejnosti,
patria Mažarná jaskyňa, Dolná a Horná Túfna a Ľadová jaskyňa v Šípe.

Najkrajšie výhľadové vrcholy sú Rakytov, Krížna, Borišov, Skalná Alpa, Lysec,
Ostrá, Kľak a Šiprúň.

Súradnice: 48°59′27″S 19°05′08″V﻿ / ﻿48,990761°S 19,085629°V﻿ / 48.990761;
19.085629



https://sk.wikipedia.org/wiki/Kl%C3%A1%C5%A1tor_Hronsk%C3%BD_Be%C5%88adik

Benediktínsky kláštor v Hronskom Beňadiku tvorí súbor opevnených sakrálnych
stavieb v obci Hronský Beňadik v okrese Žarnovica v Banskobystrickom kraji.
Nachádza sa na južných výbežkoch Pohronského Inovca v údolí rieky Hron. Kláštor
bol 15. mája 1965 vyhlásený za kultúrnu pamiatku, v roku 1970 za národnú
kultúrnu pamiatku a v roku 2011 za jeden zo siedmich divov Banskobystrického
samosprávneho kraja.

Benediktínske opátstvo v Hronskom Beňadiku slávnostne posvätili v roku 1075 v
prítomnosti zakladateľa kláštora, uhorského kráľa Gejzu I. Kláštorný komplex,
ako to vyplýva zo zakladacej listiny rádu, bol už vtedy stavebne dokončený.
Súčasne so zriadením rádu kráľ v listine priznal novovzniknutému kláštoru
majetkové práva a privilégiá. Podľa nej kláštoru patrili rozsiahle majetky okrem
samotnej Tekovskej stolice aj v stoliciach Nitrianskej, Ostrihomskej,
Novohradskej a ďalších; k privilégiám patrilo napr. právo vyberanie tzv. soľného
mýta v Sedmohradsku a mýta z plavenia dreva na Hrone.

Miesto vzniku nášho najstaršieho románskeho kláštora nebolo zvolené náhodne.
Malo priaznivé prírodné podmienky (Slovenská brána otvárajúca vstup na Pohronie)
a existovala tu stará obchodná cesta spájajúca Nitru s banskými lokalitami, z
ktorých sa neskoršie vyvinuli kráľovské mestá.

Archeologický výskum potvrdil, že toto miesto bolo obývané už vo veľkomoravskom
období.

K stavbe dnešného komlexu budov došlo za vlády kráľa Ľudovíta I. Veľkého z Anjou
v rokoch 1345 – 1350 (niekedy sa uvádzajú roky 1346 – 1375). Prvou stavbou bol
gotický kostol a trojica svätýň s krížovými klenbami. Súčasne sa pristúpilo i k
stavbe kláštorných budov. Po dokončení tejto stavebnej etapy, na sklonku 14.
storočia, postavili trojlodie s dvojicou charakteristických veží a s
reprezentačným neskorogotickým vstupným portálom. Kláštor bol stavebne doplnený
o južné krídlo s krížovou chodbou. Poslednou stavbou, zasahujúcou do obdobia
gotiky, bolo tzv. opátske krídlo, dokončené v roku 1508. V strede kláštora sa
nachádzala kláštorná záhrada. Po dokončení stavebných prác sa kostol začal
zapĺňať významnými umeleckýmu dielami, najmä oltármi, z ktorých sa však
zachovalo veľmi málo.

V roku 1483 dostal kláštor od kráľa Mateja I. (Korvína) relikviu Kristovej krvi.
Má ísť o časť plátna šatky ktorou Veronika utrela Ježišovu tvár pri krížovej
ceste. Kráľ pravdepodobne relikviu dostal od pápeža Pavla II.

Už od počiatku existencie sa kláštor okrem šírenia duchovného slova preslávil i
ako významné centrum stredovekej kultúry a vzdelanosti ale i technického pokroku
(napr. zavádzaním nových pracovných postupov v poľnohospodárstve). Významné
pamiatky výtvarného umenia, liturgie, hudby a teologických prác mali svoj pôvod
práve za múrmi beňadického kláštora. Odtiaľ pochádza Nitriansky kódex, latinský
evanjeliár, najstarší text napísaný v latinčine na území Slovenska.

Kláštor bol tiež jedným z tzv. hodnoverných miest. Do jeho kompetencie patrilo
vydávanie, potvrdzovanie a overovanie dôležitých listín a písomností, na tunajší
konvent sa ľudia obracali so žiadosťami o vyriešenie sporov v majetkových
záležitostiach. Kláštor bol súčasne miestom na uchovávanie archívov a cenností.

Začiatok 16. storočia niesol so sebou narastanie tureckého nebezpečenstva ale i
útoky miestneho obyvateľstva, pre ktorých kláštor predstavoval feudálneho
vykorisťovateľa. Tieto skutočnosti mali za následok ďalšie stavebné úpravy
kláštorného komplexu. Po roku 1537 sa začali na objekte fortifikačné úpravy
majúce za cieľ zabezpečenie kláštora pred vonkajšími nepriateľmi. Výsledkom bolo
prebudovanie kláštora i kostola na renesančnú pevnosť, ktoré bolo zavŕšené v
rokoch 1565 – 1588, kedy majiteľom objektu bola ostrihomská kapitula. Súčasťou
kláštorného areálu sa stali mohutné hradby a delové bašty. Daňou za túto
prestavbu však bol zánik niektorých gotizujúcich prvkov architektúry. Objekt
kláštora po uvedenej prestavbe sa stal súčasťou sústavy pevností, chrániacich
stredné Slovensko, ba dokonca v roku 1663 bol priamo hraničnou pevnosťou počas
tureckej okupácie Levíc.

Tragickým dňom pre kláštor sa stal 21. júl 1881, kedy boli budovy kláštora
zachvátené veľkým požiarom. Ten poškodil objekt natoľko, že kapitula v Ostrihome
bola nútená pristúpiť k rozsiahlym úpravám. Puristickú prestavbu v štýle
neogotiky – regotizáciu – projektoval Ferenc Storno, jej realizáciu v rokoch
1882 – 1889 dokončil Otto Sztehló. Znamenala ďalší úbytok dovtedy pomerne dobre
zachovaných častí kláštora, napr. bola odstránená vstupná brána s padacím
mostom. Niektoré prvky gotického mobiliáru našli nové umiestnenie v Diecéznom
múzeu, dnešnom Kresťanskom múzeu v Ostrihome.

Ústrednú časť kláštorného komplexu tvorí tzv. rajský dvor obkolesený krížovou
chodbou s arkádami. Okolo dvora stoja kláštorné budovy a priestor dotvára
dominantný chrámový kostol Panny Márie a svätého Benedikta stojaci na severnej
strane. Je to veľkolepá trojloďová bazilika s impozantne riešeným gotickým
vstupným portálom na západnej strane a rozmerným priečelím tvoriacim dvojicu
typických veží. Kostol je zaklenutý krížovými klenbami. Na jeho južnej strane je
časť gotickej krížovej klenby starého gotického kláštora, ku ktorej prilieha
gotická sakristia s neskorogotickou kaplnkou sv. Krvi z roku 1489.

Inventár kostola je dnes pomerne skromný. Mnohé vzácne artefakty sa nachádzajú v
múzeách v Maďarsku (napr. pašiový oltár – významná pamiatka tabuľového
maliarstva). Z pôvodného vybavenia sa zachovalo iba niekoľko sôch (tri plastiky
z pôvodného hlavného oltára), relikvia Božej krvi darovaná kláštoru kráľom
Matejom Korvínom, neskorobaroká krstiteľnica z pôvodného románskeho kostola z
konca 18. storočia s kamennou polychrómiou a krypta rodiny Koháryovcov s
neskororenesančným mramorovým epitafom Štefana Koháryho z konca 17. storočia.
Nápisová doska je zdobená bohatým ornamentálnym dekorom. Vzácnou pamiatkou je
chrámový organ z roku 1714 patriaci k najvzácnejším u nás.

Kláštorný komplex ohromujúci súčasných návštevníkov svojou monumentálnosťou
predstavuje ojedinelé spojenie stavieb sakrálnych a fortifikačných ako i
symbiózu jednotlivých stavebných slohov – gotiky, renesancie a baroka. Komplex
budov ešte i dnes pôsobí ako strážca križovatky ciest.

Bohatá história, vzácne architektonické dielo ako i existencia tunajšieho
najstaršieho benediktínskeho kláštora na Slovensku boli podnetom, že kláštorný
komplex v Hronskom Beňadiku bol 24. apríla 1970 zaradený do zoznamu národných
kultúrnych pamiatok.

V súčasnom období, po odchode rehole saleziánov, ktorí tu pôsobili od roku 1927
s prestávkami až do roku 1999, v kláštore pôsobí rehoľa pallotínov. Kláštor sa
využíva ako charitný domov, ale i ako miesto krátkodobého pobytu.

Kláštor „je stále živým miestom konania pútí, pravidelných bohoslužieb,
modlitieb, táborov a tiež duchovných cvičení.“



https://sk.wikipedia.org/wiki/Ju%C5%BEn%C3%A1_Afrika_(%C5%A1t%C3%A1t)

Južná Afrika, dlhý tvar Juhoafrická republika, je prímorský štát na južnom cípe
Afriky medzi Atlantickým a Indickým oceánom.

Susedí s Botswanou, Lesothom, Mozambikom, Namíbiou, Svazijskom a Zimbabwe.
Juhoafrická republika celkom obklopuje Lesotho, ktoré v nej tvorí enklávu. Na
východe spolu so susedným Mozambikom spoločne obopína Svazijsko. Počet
obyvateľov sa priblížil 48 783 000 obyvateľov. Hlavné mesto je Pretória.

Ďalšími významnými mestami sú Kapské Mesto (sídlo parlamentu), Bloemfontein
(sídlo najvyššieho súdu), Johannesburg a Durban. Úradnými jazykmi sú angličtina,
afrikánčina a 9 kmeňových černošských jazykov.

Pôvodnými obyvateľmi Južnej Afriky boli Krováci a Hotentoti. Väčšiu časť územia,
s výnimkou juhozápadnej časti osídlili kmene Bantu, ktoré žili na úrovni
prvotnopospolnej spoločnosti.

V roku 1655 založila Nizozemská východoindická spoločnosť Kapské Mesto a Kapské
kolónie. Európski, najmä holandskí kolonizátori, nazývaní Búrovia (farmári)
alebo Afrikánci, vybili na tomto území takmer celé hotentotské a krovácke
obyvateľstvo. Okrem Holanďanov, oblasť kolonizovali i Nemci a francúzski
hugenoti, ktorý sa sem utiahli po zrušení Nantského ediktu v roku 1685. V roku
1795 sa Kapska na sedem rokov zmocnili Briti. Potom sa územie opäť až do roku
1806 vrátilo pod nadvládu Holanďanov. Mnohí Búrovia na protest proti britskej
správe a zrušení otroctva opúšťali v 30. rokoch južné oblasti a obsadzovali
severovýchodné vnútrozemie, pochod známy ako Veľký trek. Za riekami Vaal a
Oranje založili v roku 1838 vlastnú Juhoafrickú republiku (neskôr premenovanú na
Transvaal) a v roku 1854 Oranžský slobodný štát. Briti uznali samostatnosť oboch
štátov, ale v 70. rokoch po objavení ložísk diamantov a zlata, prišlo k
obrovskému prílivu nových osadníkov a následne k dvom vojnám medzi Búrmi a
Angličanmi, ktoré skončili v roku 1902 víťazstvom britských vojsk. V roku 1910
uzatvorili zmluvu, na základe ktorej bola vytvorená Juhoafrická Únia, ktorá sa v
nasledujúcom desaťročí zmenila na britské domínium. Počas 1. svetovej vojny
juhoafrické vojská porazili nemeckú armádu v Nemeckej juhozápadnej Afrike
(dnešná Namíbia), ktorá potom bola Spoločnosťou národov zverená JAU ako mandátne
územie Juhozápadná Afrika.

Do roku 1961 bola Južná Afrika na základe Westminsterského statusu z roku 1931
členom Commonwealthu ako domínium Juhoafrickej únie (JAU), založenej v roku
1910. Hlavou JAU bola formálne britská kráľovná, ktorú zastupoval generálny
guvernér menovaný na základe návrhu vlády Juhoafrickej únie z radov občanov JAU.
Diskriminačná a rasistická politika vlády priviedla krajinu vo vnútri
Spoločenstva národov do politickej izolácie, pretože viac ako dve tretiny jej
členov boli vlády bývalých kolónií, ktoré požadovali odstránenie diskriminácie
občanov JAU farebnej pleti. Britská vláda sa snažila riešiť vzniknuté napätie
politikou kompromisov a vynucovaním vzájomných ústupkov. Jej cieľom bolo
zachovať členstvo JAU, do ekonomiky ktorej investovali obrovské prostriedky a
dosahovali tu i vďaka politike JAU, ktorá udržovala „farebných” v podmienkach
koloniálneho vykorisťovania, obrovské zisky. Napriek enormnému úsiliu Londýna,
vláda JAU usporiadala v roku 1960 referendum, v ktorom belošské obyvateľstvo o
necelých 75 tisíc hlasov rozhodlo, o vzniku nezávislej republiky. Na základe
príslušného zákona krajina vystúpila zo Spoločenstva a 31. mája 1961 bola
jednostranne vyhlásená Juhoafrická republika.

Pojem apartheid úzko súvisí s Juhoafrickou republikou, avšak jeho politiku
uplatňovali britskí i holandskí kolonizátori, dávno pred vznikom tohto pojmu. Už
od druhej polovice 19. storočia sa začalo obmedzovať sťahovanie černošského
obyvateľstva do belošských regiónov. Platili napríklad zákony určujúce počet
rodín, ktoré sa môžu usadiť v okolí belošskej farmy. V oblasti Natalu vznikli
rezervácie sústreďujúce černochov podľa kmeňovej príslušnosti. Avšak najväčší
rozmach diskriminácie nastal po skončení druhej svetovej vojny, ktorá priniesla
postupný rozpad koloniálneho impéria, demokratizačné procesy v mnohých
krajinách, hospodársku prosperitu i štrajky. Vládne kruhy neváhali a začali
hľadať prostriedky, ktorými by dokázali čo najkrutejšie potlačiť akékoľvek
pokusy o odpor. Významnú úlohu pri realizácii týchto plánov hrala tajná
organizácia afrikánskych (búrskych) krajných nacionalistov Broederbond (z
holandčiny, čo znamená Bratstvo), ktorá vznikla roku 1918. Táto organizácia
nikdy nevstupovala do popredia politického zápasu, a pôsobila prostredníctvom
Nacionalistickej strany (ďalej len NS), ktorá existovala legálne a v parlamente
počtom mandátov zaberala druhé miesto. NS reprezentovala záujmy najmä veľkých
afrikánskych vlastníkov pôdy. Hlavným cieľom Broederbondu a NS však bolo upevniť
rasistický režim. Nacionalisti nazvali svoj akčný program “apartheid”, čo v
afrikánčine znamená “oddeľovanie”, “oddelená existencia a vývoj”. S týmto
programom víťazne vstúpila do parlamentných volieb v máji roku 1948. Za hlavnú
tézu prehlásila neprípustnosť rasovej integrácie. Nacionalisti zneužili
náboženské cítenie Afrikáncov, ktorí boli vo väčšine presvedčení kalvinisti
náležiaci k holandským reformným cirkvám. Stranícki ideológovia tvrdili, že
každej rase je zhora daný osobitý osud, cesta vývoja, a teda aj spôsob života.
Afrikánci sú „panský ľud“ a „vyvolený národ“, že všetko obyvateľstvo sveta tvorí
pyramídu. Na jej vrchole sú Afrikánci, nižšie ostatní bieli, ešte nižšie Židia,
potom miešanci, Indovia a najnižšie Afričania. Z ich „filozofie“ vyplývalo, že
európsky spôsob života sa údajne nehodí pre Afričana a africký spôsob života sa
nehodí pre Európana; že každá rasa môže dosiahnuť rozvoj len vtedy, ak pôjde
vlastnou cestou, ktorá mu bola určená. Asimilácia, strata „čistoty krvi“ alebo
porušenie predurčeného spôsobu života znamená pre každú rasu alebo národ osudný
ústup z cesty. Biela „vyššia rasa“ v takom prípade degraduje. Apartheid, t. j.
rasové oddelenie, poskytuje jediné správne riešenie rasového problému.

Za chrbtovú kosť celého programu je pokladaný Zákon o rasových oblastiach z roku
1951, ktorý rozdelil obyvateľstvo na štyri „rasové“ skupiny: Afričanov,
miešancov (farebných), Indov a na belochov. Napríklad aj rodina, ktorá nemala
všetkých predkov dostatočne bielych bola zaradená medzi farebné. Boli prijaté
zákony o zákaze zmiešaných manželstiev, registrácii obyvateľstva, vyčlenených
územiach pre jednotlivé skupiny obyvateľstva, oddelení spoločných zariadení,
presídľovaní domorodcov. Zákony vypracoval Hendrik Verwoerd, ktorý bol v rokoch
1950-58 ministrom pre záležitosti domorodcov a od roku 1958 ministerským
predsedom. Nebelošské obyvateľstvo bolo zbavené občianskych práv a jeho pohyb
bol obmedzený. Tieto skupiny nemali možnosť podieľať sa na hospodárskom,
politickom, kultúrnom ani sociálnom živote krajiny. Pre čiernych Afričanov bolo
zriadených desať černošských štátov, tzv. „homelands“ alebo „domovín“, z ktorých
štyri sa na prelome 70-80. rokov vyhlásili za zvrchované (tzv. bantustany), ale
okrem juhoafrickej vlády ju žiadny iný štát diplomaticky neuznal. JAR s nimi
nadviazala diplomatické styky a nepočíta ich do svojho územia. Diskriminovaní
boli i Indovia, ktorí prišli do Južnej Afriky v druhej pol. 19. stor. ako
nádenníci na cukrové plantáže v Natale. Podobne trpeli stratou občianskych práv
i miešanci tzv. farební, ktorých je najviac v Kapsku. Dôsledná rasová segregácia
sa v praxi nemohla uskutočniť, lebo čierni robotníci často pracovali s bielymi,
hlavne v baniach a továrňach. Černosi však nemohli zastávať kvalifikovanú prácu
a ich mzdy boli podstatne nižšie. Vo veľkých mestách, napr. v Johannesburgu,
vznikli v blízkosti centra rezidenčné štvrte pre bielych Juhoafričanov, zatiaľ
čo na periférii sa rozrastali chudobné černošské sídliská. Akýkoľvek odpor proti
apartheidu bol stíhaný stále tvrdšie a v roku 1976 došlo pri potlačení vzbury
černošskej mládeže v Sowete, jednom z chudobných sídlisk k usmrteniu a ťažkým
zraneniam stoviek ľudí. Prvé kroky k odstráneniu apartheidu začal podnikať
Pieter Willem Botha, ktorý sa stal v roku 1978 predsedom vlády a neskôr aj
prezidentom. V roku 1989 sa konali v krajine posledné voľby na rasovom základe.
Zvíťazila v nich Nacionalistická strana, avšak nezískala majoritu. Konzervatívna
strana, ktorá sa odmietala deliť o moc so skupinami inej farby pleti získala 39
kresiel v parlamente a Demokratická strana 33 kresiel.Na základe týchto
volebných výsledkov sa stal predsedom vlády Frederik Willem de Klerk, ktorý sa
postaral o zrušenie ďalších rasistických zákonov.

Nasledujúci rok, umožnil prezident de Klerk po 27 rokoch prepustiť vedúceho
predstaviteľa Afrického národného kongresu Nelsona Mandelu z väzenia. Ten sľúbil
zastaviť ozbrojené partizánske útoky proti vláde. Referendum belošského
obyvateľstva v roku 1992 schválilo postup de Klerka a súhlasilo z vypracovaním
novej ústavy, ktorá po schválení všetkými politickými subjektami vrátane ANC a
prevažne Zuluskej Strany slobody Inkatha vstúpila do platnosti ešte pred prvými
všeobecnými demokratickými voľbami, ktoré sa uskutočnili v apríli 1994. Zároveň
bolo dohodnuté, že nová vláda národnej jednoty bude zostavená bez ohľadu na
volebné výsledky. Demokratizačný proces v JAR vyvrcholil v apríli 1994 prvými
multirasovými voľbami s všeobecným hlasovacím právom, ktoré vyhral Africký
národný kongres (ANC) Nelsona Mandelu. Vďaka úsiliu tohto muža, ktorý sa stal
prvým černošským prezidentom JAR, a dovtedajšieho prezidenta de Klerka, prešla
prevratná zmena viac-menej pokojne. Obom predstaviteľom sa dostalo uznania
udelením Nobelovej ceny za mier. Zástupcami nového prezidenta sa stali – F. W.
de Klerk a prezident z rokov 1999-2008 Thabo Mbeki, ktorý nahradil Mandelu v
roku 1997 vo vedení ANC.

Južná Afrika je dnes demokratickou krajinou, časť belochov sa odsťahovala do
Európy, Severnej Ameriky, či Austrálie, ale väčšina zostala. Údaje o emigrácii v
90. rokoch sa značne líšia; za najpravdepodobnejšie možno považovať odhad asi 10
000 vysťahovaných belochov v priemere za rok (roku 1996 žilo v JAR 4,4 mil.
belochov). Černošské rezervácie boli zrušené, mnohí černosi sa sťahujú do miest,
kde sa však sami rozdeľujú podľa kmeňovej príslušnosti. Pri mestách tak vznikajú
tzv. townships (Soweto pri Johannesburgu), mestské prívesky bez kanalizácie,
elektriny a vodovodu. Oblasti, do ktorých sa bojí vkročiť aj polícia a kde na
podporu zníženia kriminality boli postavené vysoké stožiare, z ktorých celú noc
svietia halogénové svetlá. Prvotný strach a obava z čiernej väčšiny striedajú
prvé vzájomné kontakty. Černosi vstupujú tam, kde predtým nesmeli, belosi tam,
kde sa predtým báli čo i len nahliadnuť. Kriminalita je stále obrovská, ale v
posledných rokoch sa ju darí znižovať a dá sa povedať, že sa týka len určitých
oblastí.

Až 78 % občanov tvoria potomkovia bantusky hovoriacich Afričanov, z ktorých
najpočetnejší sú Zuluovia, Khosovia a Sothovia. Bielych Juhoafričanov je
približne 11 %, väčšina z nich pochádza z rodín dávnych európskych usadlíkov a
hovoria prevažne afrikánčinou. Miešanci tvoria necelú desatinu populácie a
Aziatov, najmä Indov sú približne 2% . Zvyšky starobylých afrických národov sa
nachádzajú hlavne v južnej Afrike kde žijú v zložitých podmienkach primitívnych
poľnohospodárov.

Asi 68% obyvateľov sa hlási ku kresťanstvu. Afrikánci sú oddanými stúpencami
Holandskej reformovanej cirkvi. Približne 28% čiernych Juhoafričanov vyznáva
animizmus a tradičné domorodé náboženstvá. V menšine sú zastúpené tiež
hinduizmus a islam.

Krajina sa člení na 9 provincií: Západné Kapsko, Severné Kapsko, Východné
Kapsko, Slobodný štát, Gauteng, KwaZulu-Natal, Limpopo, Mpumalanga,
Severozápadná provincia.

JAR je priemyselne vyspelou krajinou, ktorá vďačí za svoje bohatstvo najmä
obrovským zásobám nerastných surovín, ale donedávna i vďaka neľudskému
zachádzaniu a vykorisťovaniu pôvodného obyvateľstva. V krajine sa ťaží zlato,
diamanty, platina, železná ruda, mangán, meď, atď. Priemysel (najmä hutnícky,
strojársky, textilný, potravinársky) sa podieľa na celkovom HDP 31,2%,
poľnohospodárstvo 3,6% a služby 65,21%. Menovou jednotkou je juhoafrický rand
(ZAR).



https://sk.wikipedia.org/wiki/Jim_Morrison

Jim Morrison vlastným menom James Douglas Morrison (* 8. december 1943,
Melbourne, Florida, USA – † 3. júl 1971, Paríž, Francúzsko) bol americký básnik
a spevák skupiny The Doors. Je považovaný za jedného z najcharizmatickejších,
najoriginálnejších frontmanov hudobnej skupiny ktorý svojim vystupovaním
ovplyvnil životný štýl a správanie mnohých rockových hudobníkov. Bol aj autorom
niekoľkých básnických zbierok, krátkeho dokumentárneho filmu a aj troch
hudobných videoklipov („The Unknown Soldier“, „Moonlight Drive“, a „People are
Strange“). Morrison zomrel v Paríži vo veku 27 rokov.

Narodil sa v Melbourne na Floride v rodine írsko-škótskeho pôvodu, a to
admirálovi vojenského námorníctva USA Georgeovi Stephen Morrisonovi a jeho
manželke Clare Clarke. Mal dvoch mladších súrodencov: sestru Anne Robin (* 1947)
a brata Andrewa Lee (* 1948). Vzhľadom na otcovo povolanie sa rodina často
sťahovala, na čo mnoho psychológov a Morrisonových biografov upozorňovalo ako na
dôvod, kvôli ktorému sa Jim mohol cítiť vykorenený. Keďže George Morrison svoju
rodinu kvôli práci často opúšťal, prvé roky života strávil Jim s matkou u
starých rodičov v Georgii, kde život podliehal prísnym viktoriánskym pravidlám.
Po vojne sa už kompletná rodina presťahovala do Washingtonu D.C., vzápätí na to
do Albuquerque. Tu zažil Jim udalosť, na ktorú neskôr spomínal ako na
,,najdôležitejší okamih svojho života". Cestou po diaľnici do Santa Fe, narazila
rodina na cestnú haváriu kamiónu a pueblových Indiánov, pričom pohľad jedného z
nich utkvel v mysli Morrisona navždy. Sám neskôr tvrdil, že duša Indiána
vstúpila do jeho tela. Morrison strávil časť detstva v San Diegu v Kalifornii,
kde začal roku 1958 navštevovať strednú školu Alameda High School v meste
Alameda, ktorú neukončil. V júni 1961 nastúpil na George Washington High School
v meste Alexandria v štáte Virgínia. Neskôr žil u starých rodičov v meste
Clearwater na Floride, kde sa zapísal do Florida State University, kde hral aj v
náborovom filme tejto školy.

V období strednej školy sa začala výrazne formovať Morrisonova excentrická
povaha. Začal byť trúfalým a experimentovať s hranicou dovoleného i s hranicou
spoločenských i ľudských konvencií. Jeho charakter sa formoval aj na základe
veľkého vzťahu k literatúre a filozofii. Veľkými vzormi bol Nietzsche, či
beatnickí autori ako Ferlinghetti. Jim Morrison bol tiež považovaný za veľmi
bystrého a inteligentného žiaka, ktorý filozofov vedel pochopiť. Záujem mal aj o
poéziu, ktorú sám písal a maľbu. Svoj záujem o film pretavil do štúdia na
filmovej škole.

Po maturite nastúpil na University of California, Los Angeles (UCLA) na študijný
odbor filmovej tvorby. Počas štúdia natočil dva krátke filmy, prvý z nich
nazvaný First Love sa objavil na verejnosti v dokumente o filme, ktorý má názov
Obscura. Na základe neúspechu svojho druhého filmu počas verejného školského
premietania, Morrison školu opustil rok pred ukončením, cítiac sa ako
nepochopený umelec. Počas študijných rokov však spoznal viacero študentov, vďaka
ktorým neskôr vznikla legendárna skupina The Doors.

Jim Morrison a Ray Manzarek stáli pri vzniku americkej rockovej skupiny Doors v
roku 1965 v Los Angeles Obsadenie:

Meno skupiny sa odvolávalo na anglického básnika Williama Blakea (dvere medzi
známym a neznámym) a spisovateľa Aldousa Huxleyho (brány vnímania). Skupina
hľadala dvere do neznámeho a brány vnímania v drogách (mescalin, methedrin,
LSD); v textoch sa objavovali motívy hrôzy, násilia, sexu, vzbury, zániku,
smrti.

Skupina debutovala v Hollywoode v klube London Fog Club, prvé LP (The Doors)
vydala počiatkom 1967. Doska im priniesla veľký úspech a ihneď ich včlenila do
americkej rockovej špičky. Kriegerova skladba „Light My Fire“ vyšla v skrátenej
verzii ako singel a získala 1. miesto v amerických rebríčkoch, ďalším hitom
číslo jeden bol „Hello, I Love You“, zo záverečného obdobia uspel zvláštny titul
„Riders On The Storm“. Vrchol úspechu dosiahla skupina okolo roku 1969 (koncert
v Madison Square Garden v New York City za honorár 120 000 dolárov); LP
dosahovali miliónových nákladov.

Vystúpenia skupiny boli v niektorých amerických štátoch zakazované pre
agresivitu, obscénnosť a pod. (Liga pre slušnosť usporiadala 1969 proti Doors
manifestáciu s 30 000 účastníkmi), čo skupine prinieslo v určitých vrstvách
mládeže a v undergroundovom prostredí zvýšený rešpekt.



https://sk.wikipedia.org/wiki/Internetov%C3%BD_slang

Internetový slang je slang (až žargón) používaný pri neformálnej komunikácii
používateľov internetu. Zahŕňa rôzne výrazy, skratky, skomoleniny a aj zvláštne
značky so špeciálnym významom, napr. tzv. smajlíkov.

Výrazy a skratky bývajú odvodené obvykle z angličtiny, keďže internet vznikal v
anglicky hovoriacom prostredí. Niektoré zo skratiek pochádzajú z iných odborných
slangov či z bežných hovorových výrazov a skratiek; naopak, niektoré boli
prevzaté z internetového slangu do bežnej reči. V slovenskom internetovom slangu
sa často používajú skomoleniny pôvodných anglických výrazov.

Smajlíky alebo emotikony (angl. smiley) sú zvláštnym druhom ASCII umenia -
kresieb tvorených znakmi, ktoré sa dajú napísať na bežnom alfanumerickom
termináli. Smajlíky tvoria obvykle znaky len na jednom riadku a väčšinou sa na
nich treba pozerať s hlavou natočenou doľava. Základný smajlík je schematická
kresbička usmievajúcej sa tváre, ktorú tvoria znaky :) , pričom dvojbodka :
predstavuje oči a zátvorka ) predstavuje úsmev (ústa).

Postupne sa začalo používanie smajlíkov rozširovať, prvý „slovník“ smajlíkov
vydal v marci 1993 David Sanderson, ktorý má 93 strán.



https://sk.wikipedia.org/wiki/Galaxia_(Mlie%C4%8Dna_cesta)

Galaxia (- s veľkým G; iné názvy: Galaxia Mliečna cesta, Galaxia Mliečnej cesty,
Sústava Mliečnej cesty, Hviezdna sústava Mliečnej cesty, najmä staršie Mliečna
cesta, nesprávne (bohemizmy) Galaxia Mliečna dráha, Galaxia Mliečnej dráhy,
Sústava Mliečnej dráhy, Mliečna dráha) je názov galaxie, ktorej súčasťou je naša
slnečná sústava. Je to špirálová galaxia s priečkou, ktorá je časťou miestnej
skupiny galaxií. Patrí medzi miliardy galaxií v pozorovateľnom vesmíre. Jej
pomenovanie (Mliečna cesta) je prekladom z latinského Via Lactea, čo je
prekladom gréckeho Γαλαξίας (Galaxias). Meno odkazuje na bledý pás svetla
vytvoreného početnými vzdialenými hviezdami vzdialenejších galaktických ramien,
ktoré môžeme vidieť zo Zeme.

Niektoré zdroje uvádzajú, že názov Mliečna cesta sa striktne vzťahuje len pre
charakteristický pohľad na svietiaci pás oblohy nazývaný Mliečna cesta, zatiaľ
čo galaxia by mala byť pomenovaná celým menom Galaxia Mliečna cesta alebo
alternatívne Galaxia. Nie je však jasné v akom rozsahu sa tieto názvy používajú,
pretože pomenovanie Miečna cesta sa používa v obidvoch kontextoch.

Všetky hviezdy, ktoré je oko schopné rozlíšiť na nočnej oblohe, sú súčasťou
Galaxie Mliečna cesta. Zriedkavé výnimky tvoria len príležitostné supernovy v
blízkych galaxiách, ako SN 1987 A vo Veľkom Magellanovom mračne. Okrem týchto
relatívne blízkych hviezd sa Galaxia javí ako matné zoskupenie svetiel klenúce
sa okolo celej nebeskej sféry. Toto svetlo pochádza z hviezd a ďalšieho
materiálu nachádzajúceho sa vo vnútri galaktickej roviny. Tmavé oblasti vo
vnútri tejto skupiny, ako napríklad Veľká trhlina a hmlovina Uhoľné vrece, sa
zhodujú s oblasťami, kde je svetlo zo vzdialených hviezd blokované tmavými
hmlovinami. Galaxia má relatívne nízku povrchovú jasnosť vďaka medzihviezdnej
hmote, ktorá vypĺňa galaktický disk, pričom ten nám bráni v pozorovaní jadra
Galaxie. Preto je problematické pozorovanie Mliečnej cesty z mestských a
predmestských pozícií zasiahnutých svetelným znečistením.

Jadro Galaxie leží v smere súhvezdia Strelec, a v tomto mieste je Mliečna cesta
najjasnejšia. Od súhvezdia Strelca sa Mliečna cesta javí, že prechádza západne k
súhvezdiam Škorpión, Oltár, Pravítko, Južný trojuholník, Kružidlo, Kentaur,
Mucha, Južný kríž, Kýl, Plachty, Korma, Veľký pes, Jednorožec, Orión a Blíženci,
Býk, Povozník, Perzeus, Androméda, Kasiopeja, Cefeus a Jašterica, Labuť, Líška,
Šíp, Orol, Hadonos, Štít a naspäť ku súhvezdiu Strelec. Skutočnosť, že Galaxia
rozdeľuje nočnú oblohu na dve, približne rovnaké pologule naznačuje, že slnečná
sústava leží v blízkosti galaktickej roviny.

Galaktická rovina má inklináciu približne 60° k ekliptike (rovina obežnej dráhy
Zeme). Je to vysoká inklinácia tak voči rovine zemského rovníka, ako aj voči
rovine ekliptiky. Relatívne k nebeskému rovníku, prechádza na sever až k
súhvezdiu Kasiopeja a na juh až k súhvezdiu Južný kríž. Severný galaktický pól
sa nachádza na rektascenzii 12h 49m, deklinácii +27,4° (B1950) v blízkosti Beta
Comae Berenices, a južný galaktický pól sa nachádza v blízkosti Alfa Sculptoris.

Galaktický disk Mliečnej cesty má v priemere približne 100 000 svetelných rokov
(9×1017 km alebo 6×1017 mi) a predpokladaná priemerná hrúbka je 1 000 ly,
(9×1015 km). Odhadované množstvo hviezd je 200 miliárd a možno až 400 miliárd.
Skutočné číslo závisí od počtu veľmi malých hviezd, ktorý je ťažké odhadnúť a
môže byť až porovnateľné s jedným biliónom (1012) hviezd v susednej galaxii
Androméda. Galaktický disk nemá ostré okraje. Neexistuje jasná hranica, za
ktorou už nie sú žiadne hviezdy (nie je pevne stanovený polomer), množstvo
hviezd rovnomerne ubúda so zväčšujúcou sa vzdialenosťou od centra galaxie. Za
polomerom približne 40 000 ly (4×1017 km) začína množstvo hviezd ubúdať
rýchlejšie.

Za galaktickým diskom sa nachádza oveľa menší disk z plynu. Nedávne pozorovania
naznačujú, že plynový disk Mliečnej cesty má dĺžku okolo 12 000 ly (1×1017
km) – dvojnásobok predchádzajúcej predpokladanej hodnoty. Na lepšiu predstavu
fyzickej veľkosti Galaxie Mliečna cesta: ak by sme jej veľkosť zredukovali na
10 m, tak veľkosť slnečnej sústavy vrátane Oortovho mraku by nepresahovala
0,1 mm.

Galaktické halo sa rozširuje smerom von z galaxie, ale jeho veľkosť je obmedzená
obežnými dráhami dvoch satelitov Mliečnej cesty, Veľkým a Malým Magellanovým
mrakom, ktorých apsida je vo vzdialenosti približne 180 000 svetelných rokov
(2×1018 km). V tejto alebo väčšej vzdialenosti by obežné dráhy väčšiny objektov
galaktického hala boli rušené Magellanovymi mrakmi a pravdepodobne by boli
vyvrhnuté z dosahu Galaxie.

V roku 2007 tím vedcov – Luca Pasquini, Piercarlo Bonifacio, Sofia Randich,
Daniele Galli a Raffaele G. Gratton, odhadol hviezde HE 1523-0901 (guľová
hviezdokopa NGC 6397) v galaktickom hale vek na 13,2 miliardy rokov, čo je
takmer vek celého vesmíru. Ako najstarší známy objekt v Galaxii Mliečna cesta v
tom čase určil dolnú hranicu veku Galaxie. Tento odhad bol zistený použitím
UV-vizuálneho Ellecheovho spektrografu umiestneného na Very Large Telescope na
meranie relatívnych síl spektrálnych čiar spôsobených prítomnosťou tória a
ďalších chemických prvkov vytvorených pri R-reakcii. Sila čiar naznačuje
prebytok rôznych elementárnych izotopov, z ktorých môže byť odvodený vek hviezdy
použitím nukleokozmochronológie.

Vek hviezd v tenkom galaktickom disku sa dá odhadnúť podobným spôsobom ako pri
HE 1523-0901. Merania hviezd v tenkom disku odhadujú, že tento disk sa sformoval
pred 8,8 ± 1,7 miliardami rokov. Z tohto vzniká predpoklad medzery 5 miliárd
rokov medzi sformovaním galaktického hala a tenkého disku.

Galaxia sa skladá z oblasti jadra s priečkou obklopeného diskom plynu, prachu a
hviezd formujúcich jednotlivé špirálové štruktúry ramien vychádzajúcich zo
stredu smerom von v tvare logaritmickej špirály. Rozdelenie hmoty vo vnútri
Mliečnej cesty pripomína triedu Sbc v Hubblovej schéme, čo je špirálová galaxia
s relatívne nevýraznými poškodenými ramenami. Astronómovia si už od začiatku
mysleli, že Mliečna cesta je skôr špirálová galaxia s priečkou ako len obyčajná
špirálová galaxia. Ich názor bol potvrdený vďaka pozorovaniam Spitzerovho
vesmírneho ďalekohľadu v roku 2005, keď sa ukázalo, že centrálna priečka Galaxie
je ešte väčšia ako sa pôvodne predpokladalo.

Odhady celkovej hmotnosti Galaxie sa líšia v závislosti od metódy a použitých
informácií. Nedávne odhady predpokladajú hmotnosť 5,8×1011 hmotností Slnka (M☉),
čo je trocha menej ako hmotnosť galaxie Androméda. Iné merania, pomocou Very
Long Baseline Array (VLBA) objavili rýchlosti vyššie ako 254 km/s u hviezd na
okraji Galaxie, vyššie ako predchádzajúce akceptované hodnoty 220 km/s. Nakoľko
obežná rýchlosť je úzko spojená s hmotnosťou, je pravdepodobné že Mliečna cesta
je masívnejšia, s hmotnosťou rovnajúcou sa približne hmotnosti galaxie
Andromédy, čo je 7×1011 hmotností Slnka (M☉) vo vnútri 50 kiloparsekov od jej
centra. Nedávne merania radiálnej rýchlosti hviezd galaktického hala zistili
hmotnosť vo vnútri 80 kiloparsekov na 7×1011 hmotností Slnka. Väčšinu hmoty v
Mliečnej ceste predstavuje tmavá hmota, ktorá vytvára tmavé galaktické halo.
Halo sa rozširuje relatívne rovnomerne do vzdialenosti za 100 kiloparsekov od
jadra Galaxie. Celková hmotnosť celej Mliečnej cesty sa odhaduje na 600 – 1000
miliárd hmotností Slnka (M☉). Táto hmotnosť baryónovej hmoty zahŕňa 200 až 400
miliárd hviezd. Ich komplexná absolútna hviezdna veľkosť bola odhadnutá na
-20,9.

Galaktický disk, ktorý sa v strede Galaxie vydúva smerom von, má priemer medzi
70 000 až 100 000 ly. Vzdialenosť medzi Slnkom a stredom Mliečnej cesty je podľa
dnešných odhadov 26 000 ± 1 400 svetelných rokov, zatiaľ čo staršie odhady
uvádzajú túto vzdialenosť až 35 000 svetelných rokov.

V jadre Galaxie sa nachádzajú objekty s veľmi veľkou hmotnosťou, čo sa zistilo z
pohybov materiálu v jadre. Hviezdy v galaktickom disku obiehajú okolo stredu
galaxie, o ktorom sa predpokladá, že obsahuje supermasívnu čiernu dieru. Silný
rádiový zdroj Sagittarius A* je pokladaný za stred Mliečnej cesty. Vedci sa
zhodujú, že najpravdepodobnejším kandidátom na pozíciu tejto čiernej diery je
práve Sagittarius A*. Rýchlosť obiehania jednotlivých hviezd v Galaxii príliš
nezávisí od vzdialenosti od stredu galaxie: vždy je to medzi 200 a 250 km/s. Z
toho dôvodu je doba obiehania priamo úmerná vzdialenosti hviezdy od galaktického
stredu. Predpokladá sa, že väčšina galaxií má vo svojom jadre podobnú
supermasívnu čiernu dieru.

Priečka Galaxie je približne 27 000 svetelných rokov dlhá, prechádzajúca cez
jadro pod 44 ± 10 stupňovým uhlom s líniou Slnka a jadra Mliečnej cesty. Skladá
sa hlavne z červených hviezd ako sú červený trpaslík a červený obor. Priečka je
obklopená prstencom nazývaným "5-kpc prstenec", ktorý obsahuje veľkú časť
molekulárneho vodíka nachádzajúceho sa v Mliečnej ceste, tak ako aj väčšinu
novovznikajúcich hviezd v Galaxii. Pri pohľade z galaxie Androméda by to bola
najjasnejšia časť Mliečnej cesty.

Pozorovania uskutočnené v roku 2008 Robertom Benjaminon z University of
Wisconsin-Whitewater naznačujú, že Mliečna cesta má iba dve hlavné ramená,
rameno Perzea a rameno Štítu-Južného kríža. Ostatné ramená sú buď malé alebo
prídavné. Toto by znamenalo, že Mliečna cesta je podobná galaxii NGC 1365.

Mimo hlavných špirálových ramien sa nachádza prstenec Jednorožca (alebo Vonkajší
prstenec) – prstenec plynu a hviezd odtrhnutých od iných galaxií pred miliardami
rokov.

Obežná rýchlosť väčšiny hviezd v Galaxii nezávisí na ich vzdialenosti od stredu
galaxie. V oblasti mimo jadra alebo vnútorného okraja sa rýchlosť pohybuje medzi
210 až 240 km/s. Preto je doba obehu typickej hviezdy priamo úmerná dĺžke
prejdenej cesty, na rozdiel od situácie v slnečnej sústave, kde dominuje
gravitačná dynamika dvoch telies s očakávaním rôznych obežných dráh pri
podstatne rôznych rýchlostiach. Tento rozdiel je jeden zo základných častí
evidencie pre existenciu tmavej hmoty. Ďalším zaujímavým aspektom je tzv.
"naťahovací problém" špirálových ramien. Ak vnútorná časť ramien rotuje
rýchlejšie ako vonkajšia časť, tak galaxia sa natiahne, pričom špirálová
štruktúra sa stenčí. Ale toto sa u špirálových galaxií nepozoruje, namiesto toho
astronómovia prehlasujú, že špirálový vzor galaxií je založený na hustote vĺn
vychádzajúcich z jadra. Toto sa dá prirovnať k pohybujúcej sa dopravnej zápche
na diaľnici, všetky autá sa pohybujú, ale vždy je tu oblasť pomaly sa
pohybujúcich áut. Tento model zahŕňa aj zvýšený vznik hviezd vo vnútri alebo v
blízkosti špirálových ramien. Stlačené vlny zvyšujú hustotu molekulárneho
vodíka, čoho výsledkom je vznik protohviezd.

Galaktický disk je obklopený sféroidným halom starých hviezd a guľových
hviezdokôp, z ktorých 90 % leží vo vnútri priemeru 100 000 svetelných rokov, z
čoho sa usudzuje priemer hviezdneho hala 200 000 svetelných rokov, hoci guľové
hviezdokopy boli objavené aj vo väčšej vzdialenosti ako 200 000 svetelných
rokov, ako napríklad PAL 4 a AM1. Približne 40 % týchto hviezdokôp má
retrográdnu obežnú dráhu, čo znamená, že sa pohybujú v opačnom smere ako je
rotácia Mliečnej cesty. Môžu sa pohybovať po Rossetových dráhach v galaxii,
ktoré sú opakom eliptických obežných dráh.

Zatiaľ čo disk obsahuje plyn a prach, ktorý zahaľuje pohľad pri niektorých
vlnových dĺžkach, zložky sféroidu sú dobre viditeľné. Hviezdy aktívne vznikajú v
disku (hlavne v špirálových ramenách, ktoré predstavujú oblasti s vysokou
hustotou), ale nie v hale. Otvorené hviezdokopy sa tiež vyskytujú primárne v
disku.

Objavy 21. storočia dali nový rozmer štruktúre Mliečnej cesty. S objavom, že
disk galaxie Androméda (M31) je viac natiahnutý ako sa pôvodne predpokladalo, sa
dá predpokladať, že disk Mliečnej cesty môže byť tiež viac natiahnutý, a táto
hypotéza je podporená dôkazmi z objavu predĺženia Vonkajšieho ramena ramena
Pravítka. S objavom trpasličej galaxie Strelec sa objavil pás galaktického
odpadu, ktorý vznikol vzájomným pôsobením Mliečnej cesty a trpasličej galaxie
pohybujúcej sa po polárnej obežnej dráhe. Podobne, s objavom trpasličej galaxie
Veľký pes, bol objavený prstenec vesmírneho odpadu.

Slnko (a tým pádom aj Zem a slnečná sústava) sa nachádza v blízkosti vnútorného
okraja galaktického ramena Orióna v Miestnom medzihviezdnom mraku vo vnútri
Miestnej bubliny a vo vnútri Gouldovho pásu, vo vzdialenosti 7,62 ± 0,32 kpc
(~25 000±1 000 svetelných rokov) od jadra Galaxie. V súčasnosti sa Slnko
nachádza vo vzdialenosti 5 – 30 pc od centrálnej roviny galaktického disku.
Vzdialenosť medzi Miestnym ramenom a ďalším ramenom, ramenom Perzea, je
približne 6 500 svetelných rokov. Slnko s celou slnečnou sústavou, sa nachádzajú
v galaktickej obývateľnej zóne.

Vo vzdialenosti do 15 pc od Slnka sa nachádza okolo 208 hviezd, ktoré sú
jasnejšie ako absolútna hviezdna veľkosť 8,5. To zodpovedá hustote 0,0147
takýchto hviezd na kubický parsek, alebo 0,000424 na kubický svetelný rok (zo
zoznam najbližších jasných hviezd). Na druhej strane, je tu 64 známych hviezd
(rôznej hviezdnej veľkosti, okrem štyroch hnedých trpaslíkov) vo vnútri 5
parsekov od Slnka, čo dáva hustotu 0,122 hviezd na kubický parsek, alebo 0,00352
hviezd na kubický svetelný rok (zo zoznamu najbližších hviezd), z čoho vyplýva,
že väčšina hviezd nie je jasnejšia ako hviezdna veľkosť 8,5.

Vrchol cesty Slnka alebo slnečný vrchol je smer, ktorým sa pohybuje Slnko v
priestore Galaxie. Hlavným smerom galaktického pohybu Slnka je smerom k hviezde
Vega v blízkosti súhvezdia Herkules pod uhlom približne 60 hviezdnych stupňov k
smeru jadra Galaxie. Obežná dráha Slnka po Galaxii je zhruba eliptická s
občasnými poruchami kvôli špirálovým ramenám a nerovnomernému prerozdeleniu
hmoty v Mliečnej ceste. Navyše, Slnko kmitá smerom nahor a nadol vzhľadom na
galaktickú rovinu približne 2,7-krát za obeh. Podobá sa to práci jednoduchého
harmonického oscilátora bez unášacej sily. Tieto kmitania boli donedávna
považované za faktor spôsobujúci masové vyhynutia na Zemi. Ale opakovaná analýza
efektov pri preletoch Slnka cez špirálovú štruktúru založená na CO dátach
nepotvrdila, že medzi prechodmi slnka rovinou disku a vyhynutiami druhov
existujú súvislosti.

Slnečnej sústave trvá jeden obeh okolo stredu Galaxie 225 – 250 miliónov rokov
(galaktický rok), takže sa predpokladá, že túto trasu už absolvovala
20 – 25-krát počas existencie Slnka a 1/1250-krát počas vzniku a vývoja človeka
človeka. Obežná rýchlosť slnečnej sústavy okolo jadra Galaxie je približne
217 – 220 km/s, čo znamená 1 svetelný rok za približne 1400 rokov a 1 AU
(astronomická jednotka) za 8 dní.

Mliečna cesta a galaxia Androméda sú binárnou sústavou dvoch obrovských galaxií
patriacich do skupiny asi 50 úzko prepojených galaxií známych ako Miestna
skupina galaxií, ktorá patrí do Miestnej superkopy galaxií. Táto superkopa je
označovaná aj ako superkopa Virgo podľa kopy Virgo, ktorá pravdepodobne leží
blízko jej stredu.

Dve menšie galaxie a množstvo trpasličích galaxií v Miestnej skupine galaxií
obieha okolo Mliečnej cesty. Najväčšou z nich je Veľký Magellanov mrak s
priemerom 20 000 svetelných rokov. Túto galaxiu doprevádza Malý Magellanov mrak.
Magellanov prúd je zvláštnym pásom neutrálneho vodíkového plynu spájajúceho
tieto dve malé galaxie. Predpokladá sa, že tento prúd bol vytrhnutý z
Magellanovych mrakov "prílivovou" interakciou s Mliečnou cestou. Niektoré z
trpasličích galaxií obiehajúcich okolo Mliečnej cesty sú trpasličia galaxia
Veľký pes (najbližšia), trpasličia galaxia Strelec (v minulosti považovaná za
najbližšiu), trpasličia galaxia Malý voz, trpasličia galaxia Sochár, trpasličia
galaxia Sextant, trpasličia galaxia Pec a trpasličia galaxia Lev I. Najmenšie
trpasličie galaxie Mliečnej cesty majú priemer iba 500 svetelných rokov. Medzi
takéto patria trpasličia galaxia Kýl, trpasličia galaxia Drak a trpasličia
galaxia Lev II. Stále môžu existovať ešte nespozorované galaxie, ktoré sú
dynamicky spojené s Mliečnou cestou ako aj tie, ktoré už boli absorbované
Mliečnou cestou, podobne ako Omega Centauri. Pozorovania cez pásmo zabránenia
častejšie objavia nové blízke alebo vzdialené galaxie. Niektoré galaxie sa
skladajú hlavne z plynu a prachu, čím je veľmi ťažké ich spozorovanie a
objavenie.

V januári 2006 ohlásili, že bolo zmapované doteraz nevysvetlené vlnenie v
galaktickom disku Mliečnej cesty. Objavili sa vlny vibrácií spôsobené Veľkým a
Malým Magellanovym mrakom pri ich obehu Galaxie, čím spôsobovali vibrácie na
určitých frekvenciách, keď prechádzali cez jej okraj. Predtým sa tieto dve
galaxie, s hmotou rovnajúcou sa 2 % hmoty Mliečnej cesty, považovali za príliš
malé na to, aby mohli ovplyvniť Mliečnu cestu. Keď však berieme do úvahy aj
tmavú hmotu, pohyb týchto dvoch galaxií vytvára brázdu, ktorá môže ovplyvňovať
väčšiu Mliečnu cestu. Hmota galaxie sa môže započítaním tmavej hmoty zvýšiť až
20-násobne. Tieto výpočty boli urobené pomocou počítačového modelu Martina
Weinberga z University of Massachusetts Amherst. V tomto modeli tmavá hmota sa
šíri smerom von z galaktického disku so známou vrstvou plynu. Výsledkom je
modelový predpoklad, že gravitačný efekt Magellanovych mrakov je zosilnený v
dobe, keď prechádzajú cez Mliečnu cestu.

Súčasné merania ukazujú, že galaxia Androméda sa k Mliečnej ceste približuje
rýchlosťou 100 až 140 km/s. Pri tejto rýchlosti sa s Mliečnou cestou môže zraziť
za 3 až 4 miliardy rokov, v závislosti od neznámych vedľajších prvkov
relatívneho pohybu galaxií. Ak sa tieto galaxie zrazia, k zrážkam jednotlivých
hviezd vo vnútri galaxií pravdepodobne nedôjde, ale namiesto toho sa dve galaxie
zlúčia a sformujú jednu eliptickú galaxiu v priebehu asi miliardy rokov.

Zo Zeme sú voľným okom pozorovateľné iba tri iné galaxie. Zo severnej pologule
je možné vidieť galaxiu Androméda, ktorá je od Zeme vzdialená približne 2
milióny svetelných rokov. Z južnej pologule je viditeľný Veľký Magellanov mrak
(160 000 svetelných rokov) a Malý Magellanov mrak (180 000 svetelných rokov).

Vo všeobecnom chápaní, absolútna rýchlosť objektu vo vesmíre nie je podľa
Einsteinovej špeciálnej teórie relativity dôležitou otázkou. Špeciálna teória
realtivity prehlasuje, že neexistuje prioritná inerciálna vzťažná sústava vo
vesmíre, s ktorou sa dá porovnať pohyb objektu (pohyb musí byť špecifikovaný s
ohľadom na ďalší objekt). Toto je potrebné mať na pamäti pri rozoberaní pohybu
galaxie.

Astronómovia veria, že Mliečna cesta sa pohybuje relatívnou rýchlosťou 630 km/s
k inej pohybovej vzťažnej sústave, ktorá sa nachádza v Hubblovom prúde. Ak sa
Galaxia pohybuje rýchlosťou 600 km/s, Zem precestuje 51,84 milionov kilometrov
každý deň a viac ako 19,8 miliárd kilometrov každý rok, čo je viac ako
4,5 násobok najbližšej vzdialenosti od Pluta. Predpokladá sa, že Mliečna cesta
sa pohybuje v smere Veľkého atraktora. Miestna skupina galaxií je časťou
superkopy galaxií nazývanej Miestna superkopa galaxií nachádzajúcej sa v
blízkosti Kopy galaxií Panna. Aj keď sa od seba vzďaľujú rýchlosťou 967 km/s ako
súčasť Hubblovho prúdu, rýchlosť je menšia ako by sa predpokladalo pri
vzdialenosti 16,8 milióna pc kvôli gravitačnému priťahovaniu medzi Miestnou
skupinou galaxií a Kopou galaxií Panna.

Iné referencie poskytuje reliktové žiarenie. Mliečna cesta sa pohybuje
rýchlosťou 552 km/s s ohľadom na fotóny reliktového žiarenia, rektascenzia 10,5,
deklinácia -24° (epocha J2000) blízko centra súhvezdia Hydra. Tento pohyb je
pozorovaný pomocou satelitov ako sú Cosmic Background Explorer (COBE) a
Wilkinson Microwave Anisotropy Probe (WMAP) ako dvojpólová podpora reliktového
žiarenia. Fotóny v rovnováhe reliktového žiarenia sú modrasté v smere pohybu a
červenkasté proti smeru pohybu.

Galaxia rotuje okolo svojho jadra v závislosti od galaktickej krivky rotácie
(obrázok vpravo). Odchýlka medzi pozorovanou krivkou (relatívne plochou) a
krivkou založenou na známej hmote hviezd a plynu v Galaxii (nestála krivka) sa
prisudzuje tmavej hmote.

Teória zriedkavej Zeme ďalej tvrdí, že náš typ galaxie - špirálovitá galaxia, je
najvhodnejší pre trvalú existenciu života. Ostatné typy galaxií majú viac
negatív a pravdepodobnosť, že by tam existovalo vhodné miesto pre život je
výrazne nižšia. Naša galaxia je na vrchole jedného-dvoch percent najhmotnejších
a najsvietivejších galaxií. Čím je galaxia väčšia, tým môže mať viac ťažkých
prvkov, lebo jej gravitácia mohla pritiahnuť viac vodíka a hélia a zapojiť ich
do cyklu, ktorý z nich vybudoval ťažšie prvky. Väčšina galaxií sú málo hmotné a
preto nemajú dostatok materiálu, z ktorého by mohli vzniknúť planéty veľkosti
Zeme.1 Podľa posledných výpočtov galaktická obývateľná zóna má kruhový tvar s
priemerom 7 až 9 kiloparsecov a teda zahŕňa len cca 10% hviezd v Mliečnej dráhe
- našej galaxii. Podľa súčasných odhadov by to mohlo byť cca 20 až 40 miliárd
hviezd.

Existuje veľmi veľa legiend v mnohých tradíciách po celom svete, týkajúcich sa
stvorenia Galaxie. Obzvlášť dva podobné staroveké grécke príbehy vysvetľujú
etymológiu názvu Galaxias (Γαλαξίας) a jeho spojenie s mliekom (γάλα). Jedna
legenda popisuje Mliečnu dráhu ako mliečnu škvrnu, ktorá vznikla pri dojčení
Herkula bohyňou Hérou. Keď si Héra uvedomila, že dojča nie je jej vlastné, ale
že je nemanželské dieťa boha Dia a inej ženy, odsotila ho preč a z
vystrekujúceho mlieka sa stala Mliečna cesta.

Podľa iného príbehu pochádza mlieko od bohyne Rhea, ženy Krona (Kronos), a dojča
bol sám Zeus. Kronos zhltol svoje deti, aby si tak zaistil svoje miesto v
Panteóne a vládcu nebies, a tak Rhea vymyslela plán na záchranu jej
novonarodeného syna Dia. Do šiat dojčaťa zabalila kameň a dala ho Kronovi, aby
ho mohol zhltnúť. Kronos ju požiadal, aby ešte raz a naposledy dieťa povarovala,
skôr, ako ho zhltne, a z mlieka, ktoré vystreklo, keď zatlačila bradavku na
kameň, sa stala Mliečna cesta.

V sanskrite a niekoľkých ďalších indoárijských jazykoch sa Mliečna cesta nazýva
Akaš Ganga (आकाशगंगा, Ganga nebies). V hindskom svätom písme Purány je Mliečna
cesta posvätná, a gangy a Mliečna cesta sú považované za pozemsko-nebeskú
analógiu. Názov Kšira (क्षीर, mlieko) sa tiež používa ako alternatívne meno
Mliečnej cesty v hindských textoch.

V oblasti od strednej Ázie do Afriky, názov Mliečnej cesty súvisí so slovom
"slama". Toto môže mať pôvod v starovekej arménskej mytológii (Յարդ զողի
Ճանապարհ hard goghi chanaparh, alebo "Stopa zlodeja slamy"), ktorá bola
rozširovaná Arabmi. V niekoľkých uralských, turkických, ugrofínskych a baltských
jazykoch sa Mliečna cesta nazýva "Vtáčou cestou" (Linnunrata po fínsky), pretože
trasa migrácie vtákov vyzerá podobne ako Mliečna cesta (legendy Qi Xi oslavujú v
mnohých kultúrach Ázie). Čínsky názov "Strieborná rieka" (銀河) sa používa všade
vo východnej Ázii vrátane Kórei a Japonska. Alternatívny názov pre Mliečnu cestu
v starovekej Číne, hlavne v básňach je "Nebeská rieka Chan-ťiang" (天汉). V
Japonsku "Strieborná rieka" (銀河 ginga) znamená galaxie vo všeobecnosti a Mliečna
cesta "Sústava striebornej rieky"(銀河系 gingakei) alebo "Rieka nebies" (天の川
Amanokawa alebo Amanogawa). Vo švédčine sa nazýva Vintergatan alebo "Zimná
aleja", pretože hviezdy v žiariacom páse predpovedali príchod zimy. V niektorých
ibérijských jazykoch sa Mliečna cesta prekladá ako "Cesta svätého Jakuba
staršieho" (v španielčine "El camino de Santiago").

Ako Aristoteles (384 – 322 pred Kr.) informuje vo svojom diele Meteorologika,
grécki filozofi Anaxagoras (cca 500 – 428 pred Kr.) a Demokritos (450 – 370
pred Kr.) navrhli, že Mliečna cesta sa môže skladať zo vzdialených hviezd.
Demokritos začas svoje spisy slovami "Mlieko Héry sa víri okolo stredu", čo
možno odkazuje na pohyb objektov galaxie okolo jadra. Ale sám Aristoteles veril,
že Mliečna cesta vznikla "vzplanutím výparov niekoľkých veľkých hviezd, ktorých
bolo veľa a blízko pri sebe" a že toto "vzplanutie vzniká v hornej časti
atmosféry Zeme, v oblasti sveta, ktorý je prepojený s nebeským pohybom". Arabský
astronóm Alhazen (Abú Alí al-Hasan ibn al-Hasan ibn al-Hajtam) (965 – 1037) toto
tvrdenie odmietol pokusom o prvé pozorovanie a meranie paralaxy Mliečnej cesty,.
Keďže Mliečna cesta nemá paralaxu, zistil, že tieto procesy sa musia odohrávať
oveľa ďalej od Zeme ako v atmosfére.

Perzský astronóm Aliboron (Abú Rajhán Muhammad ibn Ahmad Bírúní) (973 – 1048)
predpokladal, že Galaxia je zložením nespočetných hmlovinných hviezd.
Al-Andaluský astronóm Ibn Bádždža (1095 – 1138) predpokladal, že Mliečna cesta
sa skladá z mnohých hviezd, ale javí sa ako nekonečný obraz kvôli efektu lomu v
atmosfére Zeme, pričom ako dôkaz použil výsledky svojich pozorovaní konjunkcie
Jupitera a Marsu roku 500 islamského kalendára (1106/1107). Ibn al-Kajjim
al-Džawzíja (1292 – 1350) predpokladal, že Mliečna cesta je "nespočetné množstvo
maličkých hviezd nachádzajúcich sa pohromade vo sfére nehybných hviezd", pričom
tieto hviezdy sú väčšie ako planéty.

Aktuálny dôkaz o Mliečnej ceste skladajúcej sa z mnohých hviezd prišiel v roku
1610, keď Galileo Galilei použil optický ďalekohľad na prieskum Mliečnej cesty a
zistil, že sa skladá z množstva slabých hviezd. V roku 1755 Immanuel Kant, na
základe skoršej práce Thomasa Wrighta, vo svojej rozprave predpokladal, že
Mliečna cesta by mohla byť rotujúcim telesom obrovského množstva hviezd, ktoré
držia pohromade vďaka gravitačným silám podobným tým v slnečnej sústave, ale v
oveľa väčšej mierke. Výsledný disk hviezd by bol na oblohe viditeľný ako skupina
hviezd z našej perspektívy vo vnútri disku. Kant sa tiež domnieval, že hmloviny
viditeľné na oblohe môžu byť individuálnymi galaxiami, podobnými Mliečnej ceste.

Prvý pokus o popísanie tvaru Mliečnej cesty a pozície Slnka vo vnútri sa pokúsil
Frederick William Herschel v roku 1785 pomocou postupného spočítavania množstva
hviezd v rôznych oblastiach viditeľnej oblohy. Vytvoril diagram tvaru Galaxie so
slnečnou sústavou v blízkosti jeho stredu. Prišiel na to, že hviezdy tvoria
obrovskú sústavu v tvare šošovky. Podľa jeho predstáv sa však Slnečná sústava
nachádzala v strede galaxie. Herschel tiež predpokladal, že v smere do súhvezdí
Orol a Štít, kde sa Mliečna cesta zdanlivo rozdvojuje, je galaxia reálne
rozdvojená. V roku 1845, Lord William Parsons Rosse skonštruoval nový
ďalekohľad, ktorým bol schopný odlíšiť eliptické a špirálové hmloviny.

V roku 1917 Heber Doust Curtis pozoroval novu S Andromedae vo vnútri "veľkej
hmloviny Androméda" (Messierov objekt M31). Pri kontrole fotografií objavil
ďalších 11 nov. Zistil, že ich priemerná veľkosť je 10, čo znamená, že sa
nachádzali v Mliečnej ceste. Curtis sa stal zástancom tzv. hypotézy "ostrovných
vesmírov", podľa ktorej špirálové hmloviny boli nezávislými galaxiami.

V 20-tych rokoch 20. storočia Edwin Powell Hubble využíval na svoje pozorovania
nový ďalekohľad. Vďaka nemu rozlíšil vonkajšie časti niektorých "špirálových
hmlovín" ako skupiny individuálnych hviezd a identifikoval niektoré premenené
hviezdy Cefeidy, čo mu dovolilo odhadnúť vzdialenosti od týchto "hmlovín".
Hubble zistil, že "hmloviny" sú príliš vzdialené, aby mohli byť súčasťou
Mliečnej cesty. V roku 1936 vytvoril Hubble systém klasifikácie galaxií, ktorá
sa používa dodnes, Hubblovu schému.

Je takmer isté, že Galaxia sa zrazí so susednou Galaxiou Androméda. Galaxie sa k
sebe približujú rýchlosťou približne pol milióna kilometrov za hodinu. Ich
vzájomná vzdialenosť je asi 2,2 milióna svetelných rokov. K zrážke teda príde vo
vzdialenej budúcnosti, približne za 3 – 4 miliardy rokov. Keď sa obe galaxie
priblížia, stlačí gravitačný vplyv oboch galaxií ich molekulové mračná a začne
masívna tvorba nových hviezd. Vytvorí sa množstvo modrosvietiacich hviezdokôp,
oveľa jasnejších ako sú terajšie. Z prachu v oboch diskoch sa začnú gravitačným
vplyvom a premiešaním tvoriť nové obrie hviezdy s krátkou životnosťou. Oba disky
sa spoja asi za 100 miliónov rokov. Za ten čas už vybuchnú niektoré supernovy a
vymetú plyn a prach von z nového útvaru. Okolo neho vznikne rovnaký obal, aký
pozorujeme pri eliptických galaxiách. Z jadra bude vychádzať dlhý výtrysk
podobný výtrysku z galaxie M87. Predpokladá sa, že naše Slnko, ani žiadne iné
hviezdy sa navzájom nezrazia.

Tento článok je čiastočný alebo úplný preklad článku Milky Way na anglickej
Wikipédii.



https://sk.wikipedia.org/wiki/Dia%C4%BEnica_A1_(Chorv%C3%A1tsko)

Diaľnica A1 (chorv. Autocesta A1, hovor. Dalmatina, Croatica, Jadranska
autocesta, Autocesta Zagreb – Split – Dubrovnik, pôvodne aj Autocesta Kralja
Tomislava) je najdlhšia, najvýznamnejšia a počas letnej sezóny i najvyťaženejšia
chorvátska diaľnica. Spája hlavné mesto Záhreb s druhým najväčším mestom krajiny
Split, ktoré je zároveň metropolou Dalmácie a jedným z najvyhľadávanejších
letných turistických lokalít.

Diaľnica predstavuje dôležitý severojužný dopravný koridor Chorvátska a je
významnou súčasťou Jadransko-iónskej diaľnice, ktorá v budúcnosti prepojí
letoviská na pobreží Jadranského a Iónskeho mora od Terstu až po juh
Peloponézskeho polostrova. Diaľnica spája mnohé významné chorvátske mestá a
takisto zabezpečuje prístup do viacerých národných i prírodných parkov, pamiatok
svetového kultúrneho dedičstva a do podstatnej časti prímorských letovísk. Po
jej trase vedú dve európske cesty: E65 na úseku Záhreb – Bosiljevo a Žuta Lokva
– Vrgorac a E71 na úseku Záhreb – Dugopolje (Split).

Z celkovej plánovanej dĺžky 569,3 km je v súčasnosti v prevádzke 480,7 km medzi
Záhrebom a Ploče, pričom diaľnica spája mestá Karlovac, Gospić, Zadar, Šibenik,
Split a Makarska. Najnovším otvoreným je úsek Vrgorac – Ploče dlhý 10,3 km,
ktorý bol sprejazdnený koncom roka 2013. V máji 2009 sa začala výstavba na úseku
Doli – Dubrovnik, avšak len formálne, tesne pred miestnymi komunálnymi voľbami.
Stavebné náklady na výstavbu diaľnice sa doteraz vyšplhali na hodnotu troch
miliárd eur.

Na úseku diaľnice medzi Záhrebom a Vrgoracom bolo vybudovaných spolu 361
objektov – mostov, tunelov, nadjazdov, podjazdov, a pod. – ktoré predstavujú
okolo 20 percent dĺžky tohto úseku diaľnice.

Diaľnica A1 je na celej svojej dĺžke spoplatnená, pričom mýtne sa vyberá v
mýtniciach, ktoré sa nachádzajú na každom výjazde. Priemerná cena za kilometer
je približne 0,41 chorvátskej kuny. Úsek diaľnice zo Záhrebu po križovatku
Bosiljevo spravuje spoločnosť Autocesta Rijeka-Zagreb (ARZ) a zvyšok Hrvatske
autoceste (HAC).

Diaľnica A1 je hlavnou severojužnou spojnicou v Chorvátsku, ktorá spája hlavné
mesto Záhreb s regiónom Dalmácia, kde kopíruje takzvanú jadranskú magistrálu,
ktorá spája všetky významné prímorské letoviská. Diaľnica takisto predstavuje
obrovský prínos pre chorvátsku ekonomiku a podporuje najmä rozvoj cestovného
ruchu, čo sa odrazilo aj na rýchlejšom rozvoji pôvodne zaostalejších regiónov v
južných častiach krajiny.

Cestná komunikácia pozostáva zo štyroch jazdných pruhov, ktoré sú smerovo
rozdelené stredovým deliacim pásom na dva jazdné pásy doplnené o krajnicu.
Výnimkou je jedine Viadukt Drežnik, ktorý bol síce vybudovaný v štyroch jazdných
pruhoch, no bez krajníc.

Diaľnica A1 spája so Záhrebom množstvo chorvátskych miest, ktoré sú na ňu
napojené mimoúrovňovými križovatkami. Prevažná väčšina z doteraz 30 vybudovaných
MÚK je trúbkovitého tvaru. Výnimkou je križovatka Lučko pri Záhrebe, ktorá je
hviezdicová. Číslovanie výjazdov a križovatiek je sekvenčné, teda podľa poradia.
Súčasťou vybavenia diaľnice je množstvo odpočívadiel, kde je prevádzkovaná
široká škála služieb – od parkovísk so sociálnymi zariadeniami až po veľké
motely s čerpacími stanicami, či reštauráciami.

A1 je vybavená automatickým monitorovacím systémom na celej svojej dĺžke, najmä
na miestach s premenlivou hustotou dopravy, s vysokým rizikom nehôd, ale aj na
miestach s nepredvídateľným počasím. Systém zahrňuje aj premenlivé dopravné
značenie, pomocou ktorého správa diaľnice upravuje maximálnu povolenú rýchlosť
vzhľadom na dopravnú a poveternostnú situáciu.

Myšlienka spojiť diaľnicou dve najväčšie chorvátske mestá Záhreb a Split vznikla
ešte koncom 60. rokov. Vtedy sa však uvažovalo o úplne inej trase, ako je v
súčasnosti – a to cez mestá Bihać a Knin. V roku 1971 boli dokonca schválené
projekty na výstavbu prvých 20 kilometrov, avšak tesne pred podpisom zmlúv sa do
finančných ťažkostí dostala banka, ktorá mala poskytnúť úver. Situácii nepomohlo
ani spontánne pomenovanie diaľnice po kráľovi Tomislavovi (Autocesta kralja
Tomislava) chorvátskymi inžiniermi, čo bolo považované za nacionalizmus. V tom
istom roku dokonca spoločnosť Dalmacija Film natočila o prípravných prácach na
novej ceste krátky 14 minútový propagačný film s názvom Autoput Zagreb – Split.
Po finančnom ozdravení banky však pripravené financie na výstavbu diaľnice
Záhreb – Split boli použité na prestavbu cesty Vrlika – Knin – Strmica.

Výstavba dnešnej A1 však predsa len začala, avšak už v roku 1970 a nezávisle od
projektu diaľnice Záhreb – Split. Išlo o 39 kilometrov dlhý úsek Záhreb –
Karlovac, ktorý bol súčasťou juhoslovanskej magistrály 11 na trase Záhreb –
Rijeka. To však bolo na dlhé roky všetko, pretože prioritou bola takzvaná
Diaľnica bratstva a jednoty, ktorej súčasťou v Chorvátsku je dnešná diaľnica A3.
Začiatkom 90. rokov, po osamostatnení Chorvátska, sa začalo opätovne uvažovať o
výstavbe diaľnice v súčasnej trase. Napomohla tomu aj vojna v Juhoslávii. Podľa
technických štúdií z roku 1986 sa začal v roku 1993 urýchlene budovať Most
Maslenica, ktorý bol náhradou za pôvodný most, ktorý bol zničený Juhoslovanskou
ľudovou armádou. Takisto sa oficiálne začala výstavba Tunela Sveti Rok, no
vzhľadom na pozície srbských jednotiek sa prvé práce na úprave terénu začali až
po zániku štátneho útvaru Republika Srbská Krajina a odsune srbských jednotiek v
roku 1995. Samotná razba začala až v roku 1997.

Naštartovať výstavbu diaľnice A1 bolo možné až po konsolidácii krajiny po
niekoľkoročnej vojne. Stalo sa tak až na prelome tisícročí a v roku 2001 bol do
prevádzky uvedený úsek Karlovac – Vukova Gorica. Výstavba diaľnice do Splitu
následne nabrala rýchle tempo a v roku 2003 stavbári odovzdali do užívania úsek
Vukova Gorica – Tunel Mala Kapela a Gornja Ploča – Zadar. Nasledujúci rok bol
dobudovaný chýbajúci úsek Tunel Mala Kapela – Gornja Ploča a boli otvorené aj
ďalšie dva úseky Zadar – Pirovac a Vrpolje – Dugopolje. 26. júna 2005 diaľnicu
skompletizovali otvorením Tunela Mala Kapela a úseku Pirovac – Vrpolje. Výstavba
diaľnice medzi dvoma najväčšími mestami krajiny tak, nerátajúc úsek po mesto
Karlovac otvorený v 70. rokoch, trvala len 6 rokov. Výstavba úseku od Karlovacu
po Split si vyžiadala investíciu 17 miliárd chorvátskych kún, čo je približne
2,2 miliardy €.

Výstavba diaľnice však pokračovala ďalej s cieľom dosiahnuť mesto Dubrovník a
spojiť tak centrálne Chorvátsko s južnou časťou Dubrovnícko-neretvianskej župy,
ktorá je od zvyšku krajiny oddelená úzkym pobrežným pásom Bosny a Hercegoviny.
27. júna 2007 bol otvorený úsek Dugopolje – Šestanovac, ktorým sa obchádza
problémový úsek Jadranskej magistrály v meste Omiš. 22. decembra 2008 bol
otvorený úsek Šestanovac – Ravča. Zatiaľ poslednými otvorenými časťami sú úsek
Ravča - Vrgorac, ktorý bol otvorený 30. júna 2011 a Vrgorac – Ploče, otvorený
20. decembra 2013, čím celková dĺžka vzrástla na 480,7 kilometra.

Všetky výjazdy a križovatky na diaľnici A1 sú mimoúrovňové a väčšina z nich je
trúbkovitého tvaru.

Na diaľnici sa nachádza v súčasnosti 29 výjazdov a dve križovatky. Prvou
križovatkou je Lučko (1) neďaleko Záhrebu, ktorá spája diaľnicu A1 s diaľnicou
A2. Druhá sa nachádza neďaleko obce Bosiljevo (6) a na A1 sa tam napája diaľnica
A6.

Výjazdy slúžia na opustenie diaľnice a následné napojenie na štátnu, resp. župnú
cestu. Výnimku tvorí výjazd Vučevica (24b), ktorý A1 spája lokálnu cestu 67061.
Práve tento výjazd sa stal terčom kritiky, kvôli jeho nízkemu využitiu. Počas
letnej sezóny ho denne využijú rádovo len desiatky vozidiel, zatiaľ čo okolité
výjazdy až tisícky.

Medzi najnovšie vybudované výjazdy patrí výjazd Donja Zdenčina (1a) neďaleko
Záhrebu, ktorý bol vo výstavbe od 13. mája 2009. Hlavným dôvodom jeho výstavby
bolo zlepšenie napojenia juhozápadnej časti Záhrebskej župy na chorvátsku
diaľničnú sieť. Stavba bola odovzdaná do užívania za prítomnosti predsedníčky
vlády Chorvátska Jadranky Kosorovej dňa 21. novembra 2010.

Ďalším dodatočne vybudovaným výjazdom je výjazd Novigrad na Dobri (4) medzi
Karlovacom a Bosiljevom. Jeho výstavba sa začala 20. marca 2009 a hoci bolo jeho
dokončenie pôvodne plánované na rok 2013, dokončiť a sprevádzkovať sa ho
podarilo dňa 29. júna 2012, teda pred začiatkom letnej turistickej sezóny.
Otvorením výjazdu sa výrazne zlepšilo napojenie Slovinska na diaľnice A1 a A6,
hlavné prístupové cesty k Jadranskému pobrežiu.

Diaľnica A1 je na celej svojej dĺžke spoplatnená. Poplatky sa vyberajú
prostredníctvom mýta v mýtniciach, ktoré sa nachádzajú na každom výjazde. Vodič
si pri vjazde na diaľnicu vyzdvihne lístok obsahujúci magnetický pás, ktorý
následne pri výjazde z diaľnice predloží. Na základe informácií v magnetickom
páse je v závislosti od cenníka vypočítaný poplatok za prejdenú trasu.

Najväčšou mýtnicou je Lučko, ktorá sa nachádza juhozápadne od Záhrebu. K
dispozícii je až 15 priehradiek, ktorých počet je rozdeľovaný pre oba jazdné
smery podľa aktuálnej hustoty dopravy. V letnej sezóne počas sobotňajších
predpoludní väčšina prepážok slúži pre smer od Jadranu, popoludní je situácia
opačná.

Od roku 2009 je v prevádzke mýtnica Demerje, ktorá vypomáha Lučku v
najkritickejších obdobiach letnej sezóny. Mýtnica je určená výhradne na
bezhotovostný styk a len v smere od mora. Poplatky možno platiť prostredníctvom
kreditnej karty, respektíve pomocou palubnej jednotky ENC (z chorv. elektronička
naplata cestarine, teda doslovne elektronické platenie mýta).

1 – vzdialenosti medzi mýtnicami sa nezhodujú so vzdialenosťami medzi výjazdmi,
pretože mýtnica Lučko je od križovatky Lučko vzdialená asi kilometer.

Diaľnica je vybavená kvalitnou sieťou odpočívadiel rôznych typov. V súčasnosti
je v prevádzke 25 obojsmerných a 2 jednosmerné odpočívadlá. Najväčšiu škálu
služieb ponúkajú odpočívadlá Desinec, Draganić a Vukova Gorica, ktoré okrem
parkovacích miest, občerstvenia a možnosti doplnenia pohonných hmôt ponúkajú i
informačné centrum a ubytovacie priestory. Medzi kvalitné odpočívadlá patria aj
napríklad odpočívadlá Dobra, Zir, Nadin či Mosor, ktoré majú vybudované čerpacie
stanice i rozsiahle plochy na parkovanie vozidiel i oddych turistov.

Sieť odpočívadiel s čerpacími stanicami je doplnená o malé odpočívadlá
(parkoviská s toaletami), z ktorých sú niektoré doplnené o občerstvovacie
služby. Niektoré z týchto odpočívadiel – Modruš, Lički Osik a Krka dostali od
organizácie EuroTEST najvyššiu hodnotiacu známku a boli označené za veľmi dobré.

Diaľnica A1 sa v súčasnosti skladá z 351 objektov, medzi ktoré patria tunely,
mosty, estakády, viadukty či biokoridory. Medzi najvýznamnejšie a najznámejšie
objekty patria tunely Mala Kapela a Sveti Rok, ktoré sú najdlhšie v krajine.
Zaujímavosťou je, že oba tunely od seba oddeľujú dve klimatické oblasti. Tunel
Mala Kapela kontinentálnu oblasť stredného Chorvátska od horskej v lickej
oblasti a Tunel Sveti Rok horskú oblasť od oblasti stredomorského podnebia na
Dalmácii. Oba tunely mali pôvodne len jeden tubus a po dobu štyroch rokov boli
jednými z problémových úsekov diaľnice. To sa zmenilo otvorením druhých
tunelových rúr 30. mája 2009. Tunel Sveti Rok bol navyše v roku 2010
organizáciou EuroTAP ohodnotený ako tretí najbezpečnejší tunel v Európe.

Ďalším pozoruhodným tunelom je 1 561 metrov dlhý Tunel Brinje sprevádzkovaný v
júni 2004, ktorý bol v roku 2007 Medzinárodnou automobilovou federáciou
vyhlásený za najbezpečnejší tunel v Európe pre rok 2007. Podobné ocenenie získal
od organizácie EuroTAP aj 2 300 metrov dlhý Tunel Plasina, ktorý sa nachádza
medzi výjazdom Otočac a odpočívadlom Ličko Lešće. V roku 2006 bol zaradený medzi
tri najbezpečnejšie tunely v Európe.

Najdlhším mostom na diaľnici A1 je 546 metrov dlhý Most Dobra, ktorý prechádza
ponad dolinu rieky Dobra, ležiacu neďaleko mesta Karlovac. Medzi ďalšie významné
mosty na trase diaľnice patria Most Gacka, Most Miljanica a Most Dabar, všetky
dlhšie než 350 m.

Medzi zaujímavé mosty parí aj železobetónový oblúkový Most Krka dlhý 391 metrov,
ktorý preklenúva hlbokú dolinu rovnomennej rieky. S vojnou v Juhoslávii súvisí
ďalší oblúkový most – Most Maslenica, ktorého výstavba sa začala v roku 1993
pred začatím takzvanej operácie Maslenica. Vedie ponad Novskú úžinu, ktorá bola
za vojny strategickým miestom z dôvodu odrezania prístupu do Dalmácie Republikou
Srbská Krajina. Nový most mal byť náhradou za pôvodný, ktorý zničili srbské
jednotky v roku 1991. Most dostavali až po vojne v roku 1997 a o šesť rokov
neskôr sa stal súčasťou diaľnice a súčasne bol obnovený aj starý Maslenický
most. Oba tieto oblúkové mosty patria medzi unikátne stavby v Európe a ich
oblúky dosahujú rozpon 200 metrov.

Na diaľnici A1 sa takisto nachádza aj najdlhší viadukt v Chorvátsku – 2 485
metrov dlhý Viadukt Drežnik, ktorý sa nachádza medzi Karlovacom a Bosiljevom.
Medzi ďalšie významné viadukty patria Viadukt Modruš 1, Viadukt Mokro Polje,
Viadukt Jezerane, Viadukt Srijane či Viadukt Rašćane, všetky dlhšie než 500
metrov. Porovnateľne dlhé viadukty sú vo výstavbe aj v súčasnosti a úseku
Ravča-Vrgorac, najdlhší z nich je Viadukt Kokorići s dĺžkou 1 214 metrov, ktorý
sa v niektorých materiáloch uvádza aj pod názvom Viadukt Kotezi.

Doprava je na A1 najhustejšia počas letnej sezóny a to najmä v sobotu, kedy
dochádza k výmene turnusov v dovolenkových destináciách. Problémovými bodmi sú
mýtnice, najmä mýtnica Lučko pri Záhrebe, a v minulosti aj tunely Mala Kapela a
Sveti Rok, ktoré mali pôvodne len jeden tubus. V roku 2009 boli problematické
úseky vyriešené otvorením druhých tubusov tunelov, rozšírením mýtnice Lučko na
15 pruhov a výstavbou novej mýtnice Demerje, v smere do Záhrebu, ktorá slúži
prevažne na bezhotovostný styk.

Hustota dopravy je na diaľnici A1 vyčísľovaná pomocou údajov pochádzajúcich z
mýtnic, ktoré prevádzkujú spoločnosti Autocesta Zagreb-Rijeka d.d. a Hrvatske
autoceste d.o.o.. Z údajov sú zreteľné rozdiely medzi celkovou hustotou počas
celého roka (AADT) a čiastkovou počas letnej sezóny (ASDT) a to najmä v okolí
centier turistického ruchu.

Najväčšia hustota bola zaznamenaná medzi križovatkou Lučko a výjazdom
Jastrebarsko, kde v roku 2009 prešlo denne priemerne 31 432 vozidiel. Počas
letnej sezóny bol zaznamenaný výrazný nárast o takmer 70 percent až na 53 216
vozidiel. Výraznejšie zníženie hustoty dopravy nastáva až južne od križovatky
Bosiljevo 2, na ktorej sa rozdeľuje doprava do mesta Rijeka (na západ) a do
lickej oblasti a na Dalmáciu (na juh).

Mierny nárast možno bádať v okolí väčších miest, najmä medzi výjazdmi Zadar 1 a
Zadar 2, v okolí Šibeniku a pri výjazde Dugopolje severne od Splitu.

Diaľnica prechádza, najmä v strednej časti Chorvátska a na Dalmácii, horským
terénom, v ktorom sa nachádza viacero prírodných zaujímavostí. Cez výjazdy
Karlovac, Otočac a Gornja Ploča je prístupný Národný park Plitvické jazerá,
ktorý je najznámejším národným parkom v krajine a je zapísaný do zoznamu lokalít
Svetového dedičstva UNESCO. Cez výjazd Otočac je takisto prístup do prímorského
vápencového pohoria Velebit, ktoré oddeľuje jadranskú oblasť Chorvátska od
lickej. Celé pohorie je vyhlásené za prírodný park, jeho severná časť dokonca za
Národný park Severný Velebit. V tejto oblasti sa nachádza aj Olympijské centrum
Bjelolasica, ktoré je centrom prípravy chorvátskych reprezentantov v zjazdovom a
bežeckom lyžovaní a biatlone. Prístup doň je zabezpečený cez výjazd Ogulin.

V dalmatínskej časti trasy diaľnice sa nachádza takisto viacero prírodných
pozoruhodností. Neďaleko Zadaru leží Národný park Paklenica, prístupný cez
výjazd Maslenica a Prírodný park Telašćica, do ktorého je prístup od Zadaru i
Benkovacu. Od Benkovacu je prístupný navyše i Národný park Kornati a Národný
park Vransko jezero, cez neďaleký výjazd Skradin aj Národný park Krka.

Posledným národným parkom v dosahu diaľnice A1 je Národný park Biokovo v južnej
Dalmácii, do ktorého vedú cesty z výjazdov Šestanovac, Zagvozd a Ravča.

Z kultúrnych pamätihodností v okolí diaľnice sú najznámejšie Katedrála svätého
Jakuba v Šibeniku, historické mesto Trogir (prístupné cez výjazdy Prgomet,
Vučevica a Dugopolje) či Diokleciánov palác v Splite (prístup cez výjazd
Dugopolje).

Všetky významné prírodné i kultúrne zaujímavosti sú na diaľnici označené
špeciálnym dopravným značením hnedej farby, prípadne aj na ostatných zelených
diaľničných smerových tabuľách hnedou subplochou s bielym textom a príslušným
piktogramom.

V máji 2009 sa podpísali zmluvy o výstavbe úseku Doli-Dubrovnik, dokonca sa
uskutočnil aj slávnostný ceremoniál so symbolickým prvým výkopom. Vzhľadom na
nedostatok financií však ku významnejším stavebným prácam nedošlo. Miestni
politici boli za tento krok kritizovaní a obviňovaní za politickú kampaň pred
miestnymi komunálnymi voľbami.

Zvyšné úseky na trase Ploče – Doli a Dubrovnik – hranica Bosny a Hercegoviny sú
zatiaľ len v štádiu plánovania a začiatok ich výstavby je podľa informácií
Ministerstva mora, dopravy a infraštruktúry Chorvátska naplánovaný až po roku
2012.



https://sk.wikipedia.org/wiki/D%C3%B3m_sv%C3%A4tej_Al%C5%BEbety

Dóm svätej Alžbety je najväčší kostol na Slovensku s plochou 1 200 m² a
kapacitou vyše 5 000 ľudí a zároveň najvýchodnejšia gotická katedrála v Európe.
Nachádza sa v strede Hlavnej ulice v Košiciach, pričom ju formuje do tvaru
šošovky. Je katedrálnym chrámom Košickej rímskokatolíckej arcidiecézy a farským
kostolom Farnosti svätej Alžbety v Košiciach. Vonkajšia dĺžka dómu je 60 m,
šírka 36 m, výška severnej veže 59 m, hlavnej lode 24 m a bočných lodí 12 m.
Stavba vrcholnej gotiky mala značný vplyv na staviteľskú činnosť v okolitých
mestách Prešov, Bardejov, Sabinov, Rožňava a ovplyvnila aj výstavbu ďalších
chrámov v Poľsku a Sedmohradsku (Sibiu, Brašov a Kluž).

Košická gotická katedrála sa začala stavať na konci 14. storočia a ukončenie
výstavby sa datuje do roku 1508. Má svätyňu s päťdielnym uzáverom, dve veže,
poschodovú sakristiu na severnej strane a dve kaplnky a predsieň na južnej
strane. Jedinečná je vnútorná dispozícia chrámu, kde hlavnú loď a štyri bočné
lode kríži v polovici ich dĺžky jedna priečna loď rovnakej výšky a šírky ako
hlavná loď, s ktorou vytvára grécky kríž. Tým v strede katedrály vzniká objemný
centrálny priestor a v exteriéri tri rovnocenné štíty s bohato dekorovanými
portálmi, ktoré patria k vrcholom stredovekého kamenárskeho umenia v strednej
Európe. Komplex Dómu a priľahlých stavieb Kaplnky svätého Michala a Urbanovej
veže bol vyhlásený za národnú kultúrnu pamiatku v roku 1970.

Najstarší kostol Košíc vznikol pravdepodobne okolo polovice 11. storočia a
zasvätený bol svätému Michalovi. Vystavali ho na mieste súčasného Dómu v
románskom slohu. Už ako farský kostol ho spomína i najstaršia písomná zmienka o
meste z roku 1230. Po usadení nemeckých hostí v Košiciach v 40. rokoch
13. storočia, kedy sa svätá Alžbeta stala patrónkou mesta, došlo aj ku zmene
pôvodného patrocínia farského kostola a zasvätili ho práve svätej Alžbete. Pri
tejto príležitosti bol kostol upravovaný v druhej polovici 13. storočia v
gotickom štýle. Kostol si zachoval románsku vežu, ale dostal gotickú klenbu a
uzáver svätyne. Listina pápeža Martina IV. z roku 1283 už uvádza kostol ako
zasvätený svätej Alžbete.

Základy tohto románsko-gotického kostola sa našli pri veľkej rekonštrukcii Dómu
v rokoch 1882 – 1884. Svätyňa orientovaná na východ mala 11,5 × 10,25 m a jeho
hlavná loď 27,8 × 14 m, celý priestor mal plochu 520 m². Tento farský kostol
vyhorel okolo roku 1380, bol však upravený a udržiavaný v prevádzke až do
výstavby súčasného Dómu. Dodnes sa z neho zachovalo niekoľko románskych
artefaktov, ako napr. soška leva, bronzová krstiteľnica a niekoľko náhrobných
kameňov.

Požiar starého kostola svätej Alžbety okolo roku 1380 bol vhodnou príležitosťou
na stavbu nového okázalého chrámu, ktorý by zodpovedal významu stredovekých
Košíc. Košický obchod a remeslá prežívali po udelení početných privilégií mestu
anjuovskými panovníkmi obdobie konjunktúry. Bohatí mešťania financovali výstavbu
gotickej katedrály s aktívnou podporou panovníka Žigmunda Luxemburského. Ten na
ňu venoval polovicu výnosov košického tridsiatku. Stavbu výrazne podporovala i
pápežská kúria. V roku 1402 vydal pápež Bonifác IX. odpustkovú bulu. Všetkým
pútnikom, ktorí prispeli na košický Dóm, mali byť odpustené hriechy v takom
rozsahu, v akom boli odpustené návštevníkom Chrámu svätého Marka v Benátkach
alebo kaplnky Porciunkuly v Assisi.

Presný dátum začiatku výstavby nového chrámu nie je známy, predpokladá sa
obdobie medzi rokmi 1380 (požiar starého kostola) a 1402 (prvá písomná zmienka).
Prvá fáza stavebných prác trvala do roku 1420. V tejto etape bol kostol stavaný
prv ako päťloďová bazilika. Výstavba prebiehala za súčasnej existencie starého
kostola svätej Alžbety systémom obstavania novej katedrály okolo pôvodného
objektu. Ako prvé sa začali stavať južné polygonálne apsidy bočných lodí.
Nasledovala stavba južného obvodového múru, južného portálu a západnej steny,
kde rozostavali prvé dve poschodia oboch veží vtiahnutých do pôdorysu chrámu. Na
chráme pracovala v tomto období vyspelá stavebná dielňa - huta s väzbami na
sliezsku gotiku, ktorá sa už na konci 14. storočia podieľala na výstavbe
františkánskeho kostola v severnom kvartáli mesta. Z roku 1411 existuje zmienka
o majstrovi Mikulášovi a z roku 1420 o Žigmundovom dvornom architektovi Petrovi
z Budína.

Do druhej stavebnej fázy spadá sochárska výzdoba portálov hlavnej a priečnej
lode inšpirovaná gotickými dielami v Prahe a Krakove, ktorá predstavuje ukážku
vrcholného gotického kamenárskeho umenia európskeho formátu. Vplyv parléřovskej
huty pôsobiacej pri pražskej Katedrále svätého Víta, Václava a Vojtecha v druhej
polovici 14. storočia sa prejavil aj pri tvorbe kráľovského oratória a naň
vedúcich združených točitých schodov. Motív kružbového zábradlia oratória a
kamennej pavlače nad sakristiou sú tiež pražské. Ďalej sa pokračovalo na
výstavbe severného obvodového múru, polygonálnych apsíd severnej bočnej lode
(paralely južných apsíd) a osembokých horných poschodí Žigmundovej veže. Na
konci druhej stavebnej fázy bola katedrála pripravená na zaklenutie, a starý
kostol bolo preto potrebné strhnúť. Dočasnú funkciu košického farského kostola
prevzal paralelne budovaný, ale už okolo roku 1400 dokončený Kostol svätého
Michala (dnes nazývaný kaplnkou).

Po zbúraní starého kostola svätej Alžbety bol chrám zaklenutý hviezdicovou
klenbou. Jednotlivé symetrické útvary klenbových polí boli navzájom odlišné a
neprekrývali sa z jedného poľa do druhého. Do tejto stavebnej fázy spadá i
pôdorysne najmladšia časť – svätyňa a sakristia. Dokončovala sa Žigmundova veža,
v roku 1453 na jej piatom poschodí nechali vytesať novoudelený prilepšený erb
mesta od kráľa Ladislava Pohrobka. Rok 1462 vytesaný nad vstupným portálikom do
veže je rok ukončenia prác na veži.

Po dostavbe Žigmundovej veže sa všetka pozornosť sústredila na dostavbu južnej
veže, ktorá dostala pomenovanie po vtedajšom vladárovi a prispievateľovi na
stavbu dómu Matejovi Korvínovi. Táto bola stavaná ornamentálnejšie a
vertikálnejšie ako severná veža Dómu, pretože došlo k výmene stavebnej hute.
Zároveň sa dokončoval južný štít a portál, na ktorom badať mnoho prvkov
pripomínajúcich Matejovu donačnú štedrosť.

Od obdobia okolo roku 1464 do roku 1490 pôsobil na stavbe Dómu svätej Alžbety
kamenár, ktorého meno uvádzajú historické pramene ako majster Stephan Lapicidus
alebo Maister Steffen Staimecz werkmaister zu Khassaw. Bol chránencom kráľa
Mateja a v meste vlastnil dielne s vlastnými pracovníkmi. Jeho vynikajúca povesť
mu zaručila aj zákazku na stavbe nového chrámu v Bardejove v rokoch 1464 – 1465.
Majster Štefan vystaval v košickom Dóme bočné kaplnky, ktoré pôvodne na plánoch
nefigurovali. Financovali ich bohaté meštianske rodiny. V roku 1475 bola
postavená Kaplnka svätého Kríža senátorom Augustom Cromerom, v roku 1477 Kaplnka
Panny Márie rodom Satmáryovcov a ku koncu toho istého storočia i dnes už
neexistujúca Kaplnka svätého Jozefa pri severnej stene Dómu.

Z vnútorného zariadenia je dielom majstra Štefana kamenné pastofórium a
pravdepodobne aj reliéf svätej Alžbety na stene sakristie. Štvrtá etapa výstavby
katedrály spadá do obdobia vlády Mateja Korvína, ktoré prialo rozvoju umeleckých
diel. V tejto dobe bol Dóm zariadený bohatým gotickým mobiliárom, z ktorého sa
dodnes mnoho nedochovalo. Zachoval sa však hlavný oltár svätej Alžbety z rokov
1474 – 1477 od neznámeho umelca.

Po smrti kráľa Mateja nastali v Uhorsku boje o trón, počas ktorých
poľsko-litovský regent Ján Albrecht v roku 1491 obliehal Košice a prvýkrát v
dejinách ich delostrelecky ostreľoval. Dóm ostal ťažko poškodený. Jeho obnovou
bol poverený Nikolaus Krompholz z Nisy. Asistoval mu prizvaný staviteľ Václav z
Prahy. Podľa dochovaných nápisov na rímse západného priečelia spadajú opravné
práce do rokov 1496 – 1498. V rokoch 1496 – 1497 opravili Žigmundovu vežu, krov
a štíty. Veža dostala hodiny. Pod ich vedením bolo dokončené aj presbytérium v
roku 1508, ktorý sa pokladá za ukončenie výstavby Dómu. Dokladá to pergamenový
zvitok s uvedeným rokom a menom staviteľa Kromholza nájdený v pilieri
presbytéria po veľkej rekonštrukcii Dómu v roku 1908.

V roku 1556 zachvátil Košice rozsiahly požiar, ktorý poškodil aj Dóm. Zhorela
strecha dómu aj s krovom a veľká časť vnútorného zariadenia. Potrebné opravy
uskutočnil staviteľ Stanislav z Krakova, tesárski majstri Juraj a Gabriel a
kamenár Matej. Po tomto roku pripadol Dóm do rúk protestantov. Tí ho vlastnili
až do roku 1604, kedy ho násilne obsadili katolíci a jágerská kapitula, ktorá
našla v meste útočisko od roku 1597. Incident sa stal jednou z hlavných
rozbušiek následného protihabsburského povstania Štefana Bočkaja, ktorý venoval
Dóm do rúk kalvínom. Jágerskej kapitule sa Dóm vrátil až v roku 1671 rozhodnutím
cisára Leopolda I. Vtedy vykonali na Dóme nevyhnutné opravy a umiestnili doň
kapitulný poklad. Počas povstania Imricha Tököliho v rokoch 1682 – 1685 prešiel
Dóm opäť do rúk protestantov. Na Žigmundovej veži nahradili katolícky kríž
pozláteným kohútom. V roku 1685 sa Dóm dostal natrvalo do vlastníctva katolíkov.
Jágerská kapitula bola zmocnená potrestať tých košických mešťanov, ktorí v
priebehu povstania olúpili katedrálnu pokladnicu o monštrancie, kalichy a iné
klenoty.

V roku 1706 bol Dóm poškodený počas obliehania Františka II. Rákociho. Najviac
poškodená zostala najmä jeho západná a južná strana. Po získaní mesta nechal
Rákoci chrám v držbe katolíkov. Počas 18. storočia sa priebežne opravovali a
skrášľovali jednotlivé časti katedrály. V druhej polovici 18. storočia mal
kostol 14 oltárov (v porovnaní so súčasnými desiatimi). Barokovo-rokokovú
helmicu s vyhliadkovou ochodzou dostala Žigmundova veža po požiari v roku 1775.

Po storočiach náboženských vojen a zanedbanej údržby bola obnova Dómu potrebná
už na začiatku 19. storočia. V roku 1834 postihlo územie mesta zemetrasenie, v
roku 1845 bolo zaplavené, pričom povodeň siahala až ku chrámu, ktorého dlažba sa
na niektorých miestach prepadla. Pod vplyvom novogotického hnutia, šíriaceho sa
v súvislosti s dostavbou katedrály v nemeckom Kolíne nad Rýnom, prevzal
iniciatívu nad celkovou obnovou kostola biskup Ignác Fábry a zakladateľ
umenovedy a pamiatkovej obnovy v Uhorsku Imrich Henszlmann.

V roku 1857 bol založený Spolok kostola svätej Alžbety, ktorého členovia
prispievali na opravu katedrály. Tá sa konala v rokoch 1856 – 1863 pod dohľadom
Cisársko-kráľovskej centrálnej komisie na ochranu a obnovu stavebných pamiatok a
asistoval pri nej sám Henszlmann. Práce viedli stavitelia Karol Gerster a
Ladislav Frey. Fábryho rekonštrukcia sa dotkla výmeny niektorých portálnych
sôch, výmeny šindľov za keramické škridle, osadenia nových vitráží, opravy
južnej predsiene a romantizujúcej výmaľby interiéru. Naopak neodstránila
dôležité statické narušenie konštrukcie Dómu, ktoré bolo v tom čase už zjavné.
Niektoré piliere boli vychýlené zo svojej osi. Ich základy stáli na vrstve štrku
presiaknutej spodnou vodou. Praskliny v klenbách a na rebrách pri rekonštrukcii
zamietli maltou alebo vyklinovali drevom. Neodborný postup mal za následok, že
po víchriciach v roku 1875 zostala katedrála v takmer havarijnom stave.
Klenbovému systému hrozilo zrútenie.

Na neblahý stav košického Dómu upozorňoval uhorskú vládu vtedajší biskup Ján
Perger. V roku 1872 vznikla Uhorská dočasná pamiatková komisia, ktorej funkciu
tajomníka zastával Košičan Imrich Henszlmann. Veľká rekonštrukcia Dómu,
realizovaná v rokoch 1877 – 1896, sa stala jednou z priorít pamiatkovej komisie
a financovaná bola prevažne uhorskou vládou zo štátneho rozpočtu.

Za hlavného projektanta prác bol vymenovaný profesor stredovekej architektúry na
budapeštianskej Technickej univerzite, najvýznamnejší architekt uhorskej
neogotiky, Imrich Steindl. Na základe prasklín v klenbách usúdil, že rozloženie
pilierov v lodi je hlavnou príčinou havarijného stavu statiky chrámu. Vypracoval
úplne novú puristickú projekciu prestavby Dómu, pričom došlo k prebudovaniu
katedrály z trojloďovej na päťloďovú pridaním ďalšieho radu pilierov a arkád v
bočných lodiach. Tvarom originálne stredoveké hviezdicové klenby tak hlavných,
ako aj bočných lodí boli prebudované na sieťové. Starý chór bol odstránený, na
jeho mieste Steindl vybudoval jeho predĺženú repliku s väčším počtom pilierov.
Ďalšie zásahy sa týkali aj exteriéru – úprava obvodových múrov a štítov lodí,
oporných pilierov, chrličov, ríms a okenných kružieb. Výrazne bola obnovená
plastiková výzdoba portálov a vymenená striežka Matejovej veže. Neskorogotická
Kaplnka svätého Jozefa na severnej strane bola odstránená ako slohovo nečistá.
Vytvorená bola neogotická vežička na krížení hlavnej a priečnej lode
(sanktusovník).

Pôvodným Steindlovým plánom bolo prestavať všetky negotické prímesi na
katedrále. Navrhoval nahradiť rokokovú helmicu Žigmundovej veže osemhranným
ihlanom s bohatou kamenárskou výzdobou. Počítal aj s dostavbou Matejovej veže v
štýle objemných katedrálnych veží nemeckej neogotiky. Tieto zámery však
pamiatková komisia odmietla a požadovala čo najúspornejšiu výmenu starých
kamenných častí za nové. Regotizácia veží sa nerealizovala aj pre nedostatok
finančných prostriedkov. Táto skutočnosť sa odrazila pri hľadaní čo
najlacnejšieho stavebného materiálu. Pri výmene oporného systému svätyne v
rokoch 1878 – 1882 bol použitý lacný, ale nekvalitný pieskovec z kameňolomu pri
obci Spišské Vlachy. Jeho rýchlo zvetrávajúci povrch mal za následok, že už v
20. rokoch 20. storočia museli byť fiály a chrliče zo svätyne odstránené,
pretože ohrozovali chodcov na Hlavnej ulici. Pri ďalších prestavbách po roku
1882 bol použitý už kvalitný pieskovec z Králikov pri Banskej Bystrici.

Hlavným stavbyvedúcim veľkej rekonštrukcie Dómu bol v rokoch 1877 – 1880 Jozef
Weber, ktorý viedol aj práce na regotizácii Chrámu svätého Egídia v Bardejove. V
rokoch 1880 – 1896 bol hlavným stavbyvedúcim viedenský staviteľ Fridrich Wilhelm
Fröde. Dozor nad stavbou mal rakúsky architekt Friedrich von Schmidt, ktorý v
tom čase novogoticky upravoval Dóm svätého Štefana vo Viedni a hrad Karlštejn v
Čechách. Potom, čo hlavný architekt – von Schmidtov žiak – Imrich Steindl začal
pracovať na budove budapeštianskeho parlamentu (v roku 1885), stal sa jeho
nástupcom Otto Sztehló. Tento architekt už pri rekonštrukcii Matejovej veže
uplatnil konzervačnú metódu, na rozdiel od puristickej metódy jeho predchodcu.
Od novogotických prestavieb bola uchránená Žigmundova veža, Matejova veža (okrem
striežky), vnútorné strany obvodových múrov, stredoveké portály s reliéfmi,
kamenný inventár interiéru a celá svätyňa (iba interiérová časť).

Slávnostné posvätenie – konsekrácia – novozrekonštruovaného Dómu jágerským
arcibiskupom Jozefom Samassom sa konalo pri príležitosti miléniových osláv
príchodu Maďarov do vlasti v roku 1896. Do tohto roku sa datuje aj početné
novododané neogotické zariadenie chrámu (oltáre, sochy, obrazy), ktoré pre
košickú katedrálu zakúpil darom uhorský klérus, predovšetkým košický biskup a
mecenáš Žigmund Bubics.

V roku 1906 postavili pod severnou bočnou loďou novú katedrálnu kryptu podľa
projektu Frigyesa Schuleka pre uloženie prenesených pozostatkov kniežaťa
Františka II. Rákociho a jeho spoločníkov z Turecka.

V roku 1970 bol areál Dómu svätej Alžbety vyhlásený za národnú kultúrnu
pamiatku. Samotné vyhlásenie podnietilo následnú pamiatkovú starostlivosť o túto
vzácnu stavbu, ktorej stav nebol ani po relatívne nedávnej veľkej rekonštrukcii
z rokov 1877 – 1896 najlepší, práve pre nekvalitný pieskovec použitý pri výmene
kamenných článkov na vonkajšej strane presbytéria. Všetky profilované
architektonické útvary (fiály, chrliče, rímsa) boli buď zničené dažďovou vodou,
alebo demontované. V značne zvetralom stave sa nachádzala kamenárska výzdoba
severného portálu.

Rekonštrukčné práce na Dóme sa začali v septembri 1978 podrobnou
architektonickou dokumentáciou, po kratšej prestávke sa opäť rozbehli v roku
1984. Medzitým úrady začali s komplexnejším riešením pamiatkovej obnovy centra
Košíc, ktoré bolo v roku 1983 vyhlásené za najväčšiu mestskú pamiatkovú
rezerváciu na Slovensku. Ďalším faktorom prispievajúcim ku zvýšenej
starostlivosti o Dóm bolo vylúčenie automobilovej dopravy z Hlavnej ulice v roku
1984 a električkovej v roku 1986.

Pri opravách katedrály sa zvolil postup metódy zachovávania stavu z veľkej
rekonštrukcie z konca 19. storočia. Najprv sa opravovala strecha hlavnej a
priečnej lode, kde vymenili keramickú farebne glazovanú škridlu pri zachovaní
pôvodného vzoru z konca 19. storočia. Rekonštruovaný bol sanktusovník, na ktorom
bolo potrebné doplniť 264 kusov klampiarskych dekorácií. V roku 1989 sa
predpokladalo, že rekonštrukčné práce budú stáť štvrť miliardy korún a potrvajú
do roku 2005.

V rokoch 1985 – 1992 rekonštruovali najpoškodenejšiu stranu svätyne a sakristie.
Práce boli zverené poľskej firme Pracownie Konserwacji Zabytkow z Wroclawi. Bolo
potrebné vytvoriť nové korunné rímsy, chrliče a fiály – podľa dostupných
pramenných materiálov a projektovej dokumentácie Archívu mesta Košice. Podobne
boli zhotovené aj schodiskové vežičky na styku lode so svätyňou. Pri obnove
chrličov sa vychádzalo z originálnych stredovekých vzorov zachovaných v
muzeálnych zbierkach. Táto fáza rekonštrukcie zahrňovala aj opravu interiéru
svätyne.

V rokoch 1992 – 1995 sa rekonštruovala južná fasáda (čistenie a konzervácia),
vrátane vitráží svätyne a južnej fasády. Dôslednou obnovou prešla Žigmundova
veža v rokoch 1995 – 1997, kedy bola vymenená medená rokoková helmica. Očistené
pozlátené klampiarske ozdoby sú originálmi z roku 1775. V roku 2008 bola
dokončená rekonštrukcia Rákociho krypty, v roku 2009 rekonštrukcia
najvzácnejšieho severného portálu, v roku 2013 severného portálu a Matejovej
veže. Tým sa po 35 rokoch rekonštrukcia exteriéru chrámu ukončila. V roku 2014
sa dokončila aj rekonštrukcia sprístupneného interiéru. V rokoch 2015 – 2016 sa
bude rekonštruovať interiér Matejovej veže s labyrintom schodísk a tajnou
relikviárnou miestnosťou, ktoré budú po oprave sprístupnené verejnosti.

Oltár zhotovený v rokoch 1474-1477 patrí medzi najvýznamnejšie pamiatky
stredovekého umenia na Slovensku. Je výnimočný tým, že pozostáva z dvoch párov
pohyblivých krídel, pričom každé z nich nesie na jednej svojej strane šesť
gotických malieb. Spolu tak vytvára súbor 48 scén, ktoré sú tematicky rozdelené
do troch cyklov (alžbetínsky, pašiový a adventný). Takýto typ pôvodného oltára s
trojakou kompozíciou cyklov na dvoch pároch krídel sa zachoval ako jediný v
Európe.

Krídlový oltár z roku 1516 dal vyhotoviť bohatý košický kupec Michal Günthert.
Ústredným motívom oltára je súsošie stretnutia Panny Márie a svätej Alžbety
Biblickej, umiestnené v arche. Oltár má po stranách jeden pár pohyblivých
krídel. Otvorené znázorňujú scény: Anjelské pozdravenie, Narodenie, Klaňanie
troch kráľov a Útek do Egypta, zatvorené znázorňujú postavy svätých: Katarínu
Alexandrijskú, Jána Krstiteľa, Barboru a Jána apoštola. Predela je maľovaná
motívmi: Vir dolorum, Panna Mária, svätý Ján Evanjelista, svätý Michal a Margita
Antiochijská. Poslední svätí boli zároveň patrónmi mecenášskej rodiny
Günthertových. Na rozdiel od hlavného oltára svätej Alžbety je nástavec oltára
Navštívenia Panny Márie pôvodný neskorogotický. Zdobia ho tri súsošia – legenda
o troch manželstvách svätej Anny, ďalej plastiky apoštolov a na vrchole plastika
Madonny.

Zvláštnosťou tohto oltára je, že je zloženinou dvoch neskorogotických oltárov z
prvej polovice 16. storočia, ktoré sa zachránili po veľkom požiari mesta v roku
1556. Maľby krídel sú najstaršie datované zo všetkých oltárnych malieb v
katedrále. Znázorňujú po oboch stranách 16 svätých. Do pôvodnej archy umiestnili
v roku 1860 oltárny obraz svätého Antona Paduánskeho od košického maliara
Františka Klimkoviča.

Neogotický oltár z konca 19. storočia bol vyhotovený na objednávku košického
biskupa Žigmunda Bubicsa pre umiestnenie novonájdeného neskorogotického obrazu
Mettercie. Vzácna maľba tirolskej proveniencie, pochádzajúca z roku 1516,
znázorňuje svätú Annu Samotretiu a rodokmeň starozákonného Izaiáša. Maľbu
nechala vyhotoviť rodina lekárnika Bartolomeja Czottmana, pričom lekárnik a jeho
manželka sú na maľbe vyobrazení aj so svojimi erbmi, medzi ktorými je umiestnený
erb Košíc (podľa poslednej erbovej listiny). Za mestským erbom je mažiar – znak
lekárnikov.

Je jedným zo série neogotických oltárov z roku 1896 zakúpených do katedrály pri
príležitosti miléniových osláv príchodu Maďarov do vlasti a zároveň ukončenia
reštaurácie Dómu. Oltár je darom vtedajšieho úradujúceho biskupa, mecenáša
Žigmunda Bubicsa. Nachádza pri jednom z južných pilierov hlavnej lode. Oltáru
dominuje socha svätej Anny poučujúcu malú Pannu Máriu. Po stranách sú sochy
svätého Žigmunda Burgundského a svätého Michala. Na oltárnej polici dvaja anjeli
rozvíjavú Veronikino rúcho.

Oltár daroval biskup Žigmund Bubics Dómu v roku 1896. Zakúpil ho v Paríži. Je
umiestnený pri stene severnej lode v susedstve Žigmundovej veže. Znázorňuje
troch východných mudrcov prinášajúcich dary Panne Márii s dieťaťom. Na vnútornej
ploche krídel je po jednom reliéfe biskupa. Na predele oltára je vyobrazený
reliéf svätej Anny, po bokoch sú reliéfové postavy svätej Alžbety Uhorskej a
svätého Mikuláša s troma zlatými guľami.

Oltár daroval Dómu vacovský biskup Konštantín Schuster v roku 1896. Vyhotovil ho
peštiansky sochár Ľudovít Lantay. Niektoré časti boli zakúpené v Bruseli.
Oltárny stôl je vytesaný zo šiklošského mramoru. Ústredná socha svätého Jozefa
vysoká 120 cm je vytesaná z karrarského mramoru.

Oltár je umiestnený v severnej bočnej lodi nad kryptou Františka II. Rákociho.
Košický kanonik František Pagáč venoval oltár Dómu v roku 1896. Vyhotovil ho
tirolský rezbár Ferdinand Stufflesser. Ústredným motívom oltára je reliéf
kľačiaceho prvého uhorského kráľa svätého Štefana pred madonou s dieťaťom
žehnajúcou uhorskú kráľovskú korunu. Pod oltárnou skriňou sa nachádzajú tri
reliéfy: Narodenie Krista, Spasiteľov krst a Nanebovstúpenie. Po stranách skrine
stoja sochy uhorských svätých Margitu, Ladislava, Imricha a Kunhutu. Jedna socha
zdobí aj nástavec oltára, ktorá spodobňuje svätú Alžbetu.

Svätí košickí mučeníci Melichar Grodecki, Marek Križin a Štefan Pongrác boli
vyhlásení za blahoslavených v roku 1905. Im zasvätený oltár vyhotovil v roku
1923 v Banskej Bystrici Ľudovít Tihanyi. Je situovaný do juhovýchodného kríženia
hlavnej a priečnej lode. V tabernákulu na predele oltára sú uložené ostatky
mučeníkov v bohato zdobenom relikviári. Reliéfy po stranách oltárnej skrine
znázorňujú výjavy zo života a mučenia košických mučeníkov.

Je najmladším oltárom katedrály. Nechal ho vyhotoviť kanonik Lajos Konrády. Bol
zhotovený v Košiciach v roku 1931 Vojtechom Buchnerom na pamiatku obetí prvej
svetovej vojny. Dve železné tabule pri oltári nesú mená všetkých ľudí, ktorí
prispeli na oltár.

Románsko-gotická krstiteľnica zo 14. storočia je najstaršou pamiatkou zachovanou
v Dóme, pochádza ešte zo starého Kostola svätej Alžbety, predchodcu dnešného
Dómu. Noha krstiteľnice je dekorovaná trojuholníkmi, kalich zdobí zoomorfný
reliéf s levmi, grifmi a orlami. Horný okraj lemuje nečitateľný majuskulný
latinský nápis. Vrchnák je z roku 1914.

V roku 1892 pri veľkej rekonštrukcii Dómu bolo odhalených niekoľko pôvodných
gotických fresiek, ktoré boli od čias reformácie ukryté pod omietkou. Tri v
južnej bočnej apside: Spasiteľ v mandorle pri poslednom súde (sediaci Kristus
držiaci meč, pod ním Panna Mária a svätý Peter), Dvanásť apoštolov a
Zmŕtvychvstanie Krista (pravou rukou držiaci vlajku, ľavou žehnajúci). V
severnej bočnej apside pri vstupe do sakristie sa nachádza ďalší súbor pôvodných
gotických fresiek: Snímanie z kríža z polovice 16. storočia, ktorý bol
koncipovaný ako nástenný krídlový oltár. Vpravo sú maľby: Bičovanie a
Korunovanie tŕním, vľavo Pribíjanie na kríž a Kristus pred Pilátom.

Sochárska kompozícia Kalvárie pochádza z roku 1420, čím sa radí medzi najstarší
inventár Dómu. Pozostáva z kríža vysokého 4,34 m, na ktorom je ukrižovaný
Kristus veľkosti 3,12 m, napravo socha Panny Márie vysoká 2,73 m a naľavo socha
svätého Jána evanjelistu vysoká 2,50 m. Pôvodne bola skupina umiestnená vo
víťaznom oblúku hlavnej lode, do kráľovskej empory sa dostala až v roku 1936.
Toto monumentálne rezbárske dielo sa vyznačuje hlbokou dramatickosťou
emocionálneho prejavu dobovej kresťanskej kultúry.

Slohovému obdobiu vzniku hlavného oltára svätej Alžbety zodpovedajú aj štyri
drevorezby, ktoré vznikli okolo roku 1470 a ich autorstvo je pripisované
prešovskému drevorezbárovi Jánovi Weyszovi. Plastiky sú vysoké 108 – 112 cm a
ich súčasné umiestnenie je sekundárne, t. j. na pilieroch chóru západného
portálu. Pôvodne tvorili pravdepodobne súčasť bohatej plastickej výzdoby
nezachovaného nástavca hlavného oltára svätej Alžbety. Štyri polychrómované
sochy predstavujú svätého Štefana kráľa, jeho syna svätého Imricha, svätého
Ladislava kráľa a svätého Stanislava poľského biskupa.

Polychromovaná drevorezba z obdobia okolo roku 1500 je vysoká 112 cm. Nachádza
sa na neskorogotickom točenom stĺpe, na hlavici ktorého je dobre viditeľná
kamenárska značka v tvare písmen Y a A (bez strednej nožičky). Nad sochou je
gotický baldachýn, vsunutý do južnej bočnej steny dodatočne. Plastika svojou
expresívnosťou a usporiadaním záhybov rúcha svedčí o vysokej úrovni
neskorogotického rezbárstva v Košiciach.

Gotická kamenná vežička vo forme fiály s výklenkom pre lampáš, postavená na
kamennom stĺpe s točeným driekom, pochádza z konca 15. storočia. Tympanóny
vežičiek zdobia erby mesta Košice, Huňadyovcov, kráľovstiev Uhorska, Čiech a
Dalmácie, a napokon jeden neidentifikovateľný erb. Pôvodne lampáš osvetľoval
priestranstvo pred južným portálom Dómu smerom na okolitý cintorín. Ešte na
začiatku 20. storočia slúžil svojmu účelu, keď bol upravený pre plynové
osvetlenie. Na súčasné miesto pri stene Matejovej veže ho umiestnili až v roku
1940.

Organový chór bol kompletne vymenený počas veľkej rekonštrukcie Dómu na konci
19. storočia. Súčasný chór je o niečo dlhší a má viac pilierov ako originál,
ktorého je replikou. Na pilieroch sú druhotne umiestnené štyri gotické
polychrómované plastiky popísané vyššie, doplnené o štyri neogotické plastiky
uhorských kráľov Karola Róberta, Ľudovíta Veľkého, Žigmunda Luxemburského a
Mateja Korvína. Nový organ je dielom majstra Angstera z Päťkostolia. Ku organu
sa pristupuje cez schodisko južnej veže.

Pôvodný chór, po vybúraní ponechaný ako druhotný stavebný materiál, objavil v
Košiciach zberateľ originálnych stredovekých stavebných častí rakúsky gróf
Johann Nepomuk Wilczek, ktorý ho odkúpil a nechal odviesť do svojho práve
romanticky rekonštruovaného hradu Kreuzenstein pri Viedni, kde bol zabudovaný do
prechodového mostíka medzi dvoma hradnými krídlami. Podľa toho dostal aj
pomenovanie Kaschauer Gang (Košická chodba).

Kamenné pastofórium na ukladanie Sviatosti Oltárnej pri severnom pilieri
víťazného oblúka je najprecíznejším kamenárskym dielom Dómu. Vyhotovil ho
majster Štefan okolo roku 1477. Svätostánok na šesťuholníkovom pôdoryse je
bohato zdobený zložitou kompozíciou pilierov, ríms, vlysov, arkád a oblúkov. Na
prvom poschodí pastofória sa nachádza zamrežovaný výklenok na ukladanie
Sviatosti Oltárnej. Kované dvierka pochádzajú z polovice 15. storočia a zdobia
ich miniatúry erbov niektorých krajín a šľachticov. Drobné sadrové súsošia
prorokov a kľačiacich anjelov nahradili na konci 19. storočia staršie chýbajúce
diely. Od Tridentského koncilu stratilo pastofórium svoju funkciu, schodíky
vedúce na jeho prvé poschodie stratili význam a boli odstránené v roku 1860.

Reliéf svätej Alžbety vznikol v rovnakej dobe ako kamenné pastofórium a
vyhotovenie sa pripisuje taktiež majstrovi Štefanovi. Je zložený z troch častí,
ktoré svojou kompozíciou do seba akoby nezapadali. Samotný reliéf patrónky Dómu,
svätej Alžbety, je stroho zdobený, v kontraste so šesťuholníkovým baldachýnom so
svorníkovitými ukončeniami, na ktorých sú filigrantské výjavy zo Starého zákona.
Špica baldachýnu v tvare vežovitej fiály je ukončená kompozíciou uhniezdeného
pelikána, ktorý je symbolom Kristovej krvi. Tretiu časť tvorí konzola reliéfu,
kde je opäť vytesaný pelikán, naznačujúci kult Svätej krvi. V 19. storočí
doplnili reliéf o pole s latinským nápisom S. Elisabeth ora pro nobis,
umiestnený nad konzolou.

Jedným z mála negotických pamiatok zachovaných v Dóme patrí barokový epitaf
rodiny mestského richtára Melichara Reinera zo začiatku 17. storočia. Medzi
dvoma rodinnými erbmi je obraz Bičovanie, nad ním plastika Ukrižovaného a nad
tympanónom barokové súsošie dvoch anjelov po stranách a Krista držiaceho Zem v
strede.

Niektoré dómske lavice pochádzajú z 18. storočia a sú barokové, niektoré sú
novšie z konca 19. storočia. V presbytériu sa nachádzajú oproti sebe situované
kanonické lavice, ktoré nechali vyhotoviť počas veľkej rekonštrukcie Dómu podľa
návrhov hlavného architekta Imricha Steindla. Ten navrhol aj patronátnu lavicu
mešťanostu, na ktorej je nádherne vyrezávaný a vymaľovaný erb Košíc.

Jednou z dvoch kaplniek Dómu je Kaplnka Zvestovania Panny Márie, ktorá sa
nachádza v priestore medzi Matejovou vežou a predsieňou južného portálu.
Postavil ju v roku 1477 majster Štefan a jeho podobizeň je vraj na konzole
krížových rebier. Staviteľ drží v rukách papierovú pásku. V kaplnke je
umiestnený oltár Mettercie, preto má kaplnka aj iné meno – Kaplnka Mettercie.
Vybudovať ju nechali rodičia neskoršieho uhorského prímasa Juraja Satmáryho. Z
toho dôvodu jej tretie meno je Satmáryho kaplnka. Pod jej podlahou zriadili na
začiatku 19. storočia kryptu košických biskupov, ktorých náhrobky sú vsadené do
obvodových múrov. Pochovaní sú tu Ignác Fábry, Ján Pegrer, Žigmund Bubics,
Augustín Fischer-Colbrie a Jozef Čársky.

Do obdobia druhej etapy výstavby chrámu patrí výstavba kráľovského oratória,
ktorého koncepciu ovplyvnil vzor z pražskej katedrály a tamojšej parléřovskej
stavebnej hute. Empora bola vytvorená na prvom poschodí lomeného oblúka južného
krídla priečnej lode. Jej zábradlie tvorí zložito prelamovaná kamenná mreža. Na
stene pod emporou sa nachádza významná epigrafická pamiatka z doby pôsobenia
Jána Jiskru z Brandýsa vo funkcii košického kapitána. Text z roku 1441
proklamuje vernosť Košičanov kráľovi Ladislavovi Pohrobkovi:

„V roku Pána 1440, v deň stolice blahoslaveného apoštola Petra, za ranej zory,
na hrade Komárno, sa z najslávnejšieho kráľovského rodu, to jest od pána
Albrechta, kráľa rímskeho, uhorského, českého, dalmátskeho a chorvátskeho a od
pani Alžbety, vdovy, kráľovnej tých istých kráľovstiev, dcéry kedysi
nepremožiteľného panovníka a pána, rímskeho cisára Žigmunda, narodil
najslávnejší panovník, pán Ladislav, pravý kráľ a dedič trónu týchto kráľovstiev
a vojvodstiev, ktoré má vlastniť dedičným právom. V tom istom roku bol tiež na
sviatok Turíc so všetkou pompéznosťou a nádherou zákonite korunovaný svätou
korunou uhorského kráľovstva v Székesfehervári.“

Združené točité schodisko košického Dómu je najstaršie jestvujúce v Európe.
Krátko po svojom postavení inšpirovalo podobné projekty pri stavbe chrámov v
sedmohradských mestách Kluž a Sighişoara. V rokoch 1499 – 1500 podľa vzoru
košického schodiska postavili podobné v cisárskej rezidencii v rakúskom Grazi.

Barokový obraz sa nachádza naľavo od chóru, vedľa lampáša kráľa Mateja. Pochádza
z roku 1735 a v spodnej časti nesie latinský nápis:
HAC.SVB.ICONE.IN.PRAGENSI.SEPVLCRO.COLITVR.SANCTVS.IOANNES.NEPOMVCENVS. (Na
tomto obraze je v pražskom hrobe uctievaný svätý Ján Nepomucký.) Oválny obraz
spodobuje svätca Jána Nepomuckého v rúchu kanonika s krížom v ruke a s piatimi
hviezdami okolo hlavy, obkľúčeného okrídlenými hlavami anjelov.

Svätý Florián bol patrónom hasičov a chránil pred požiarmi. Mesto nechalo
postaviť jeho sochu v roku 1748, tá stála najskôr pri Kaplnke svätého Michala,
neskôr pri južnej stene Urbanovej veže, až v roku 1940 bola premiestnená na
súčasné miesto, do predsiene južného portálu.

Stavba svätyne spadá do tretej etapy výstavby chrámu 1440 – 1462. Jej
interiérovú časť nenarušila ani veľká rekonštrukcia z konca 19. storočia. Počas
nej sa odkryli v dvoch klenbových poliach svätyne znaky cisára Žigmunda
Luxemburského, vľavo dvojhlavého cisárskeho orla a vpravo jednohlavého
luxemburského orla. Za hlavným oltárom je rekonštruovaná vzorka pôvodnej
farebnosti a polychrómie chrámu na časti konzoly a rebra.

Vo svätyni na konzolách sa nachádzajú neogotické sochy od Jána Marschalka z
konca 19. storočia. Predstavujú svätých: Katarínu Alexandrijskú, Barboru,
Gregora, Ignáca biskupa, Dominika, Františka z Assisi, Štefana, Vavrinca
diakona, Augustína, Ambróza, Benedikta opáta a Ignáca z Loyoly. Súčasné okenné
vitráže vyhotovila dielňa Karla Geylinga vo Viedni v roku 1860. Na vitrážach sú
vyobrazené aj erby kanonikov Sándora Dessewffyho (už ako čanádskeho biskupa),
Józsefa Repaszkeho a Jánosa Volneho (oba tvorené len iniciálkami), Bartalana
Merse (úplný rodový erb bez klobúka a strapcov), Eduarda Karola Medveckého,
Štefana Lesska a Ferenca Pagácsa.

Najmladšou súčasťou katedrálneho inventára je obetný stôl celebrujúceho kňaza vo
svätyni chrámu, pred hlavným oltárom. Je vytesaný z jedného kusa pieskovca v
tvare dvoch svorných ramien vytvárajúcich elipsu. Obetný stôl stojí na podstavci
tvaru srdca. Vedľa neho sa nachádza aj novovytvorený ambón (miesto pre kázania)
a sedes (sedadlá). Všetky tri objekty zhotovili Michal a Tomáš Baníkovci v roku
1994.

Pri severnej stene Dómu bola vybudovaná v roku 1906 krypta pre ostatky Františka
II. Rákociho a jeho druhov. Kryptu i štyri kamenné sarkofágy projektoval
budapeštiansky profesor Frigyes Schulek. V prostrednom najvyššom sú spoločne
pochovaní knieža, jeho matka Helena Zrínska a jeho starší syn Jozef. Južne od
neho je sarkofág s telesnými pozostatkami generála grófa Antona Esterháziho,
severne sarkofág Rákociho druha Mikuláša Šibrika. Vo štvrtom sarkofágu na druhej
strane krypty je pochovaný gróf Mikuláš Berčéni a jeho druhá manželka Kristína
Čákiová.

Monumentálna nástenná maľba nad severným vstupom katedrály pochádza z rokov
1914 – 1916 a jej autorom je Andor Dudics. Nástenná maľba oslavy života
Františka II. Rákociho je riešená ako triptych. Maľba medzi oknom severného
štítu a rímsou znázorňuje Rákociho smútočný pohrebný sprievod mestom. Ústredná
maľba je oslavou života kniežaťa, od jeho narodenia, zatknutia na Šarišskom
hrade, v roli vodcu stavovského povstania, po vyhnanstvo a smrť v Turecku.
Tretia časť v poloblúku nad dverami severného portálu znázorňuje Rákociho
sarkofág.

Severný portál tvorí dvojica vstupných dverí, nad ktorými je vimperkovaný oblúk
s reliéfom Posledného súdu. Reliéf je delený na dve polia. V spodnom je
zobrazený zástup ľudí, ktorí smerujú buď do nebeskej brány, kde spasených víta
anjel, alebo do pekla v podobe leviatanovej papule, kam zatratených vlečú diabli
v spútavajúcich reťaziach. V leviatanovej papuli končí i vysoký cirkevný
hodnostár. Pokiaľ spodné pole znázorňuje pozemskú realitu posledných vecí, horné
pole spodobňuje nebeskú realitu Posledného súdu. Tróniaci Kristus, vládnuci
svetu (Slnko, Mesiac, hviezdy pod jeho nohami), je obklopený Pannou Máriou,
Jánom Evanjelistom a dvoma anjelmi, ktorí držia v rukách nástroje mučenia (kríž
a klince). Spodná dvojica anjelov trúbami ohlasuje koniec sveta. Ostatné figúry
predstavujú Dvanástich apoštolov. Okolo vimperku reliéfu Posledného súdu je v
troch stupňoch rozmiestnených päť rámcovitých reliéfov, zdobených fiálami,
profiláciou a kružbovými motívmi. Dva spodné sa týkajú života svätej Alžbety,
kde je spodobnená ako ošetruje, umýva a kŕmi chudobných. Ďalšie tri vytvárajú
scénu Kalvárie. Na vrchu je ukrižovaný Kristus na kríži v tvare stromu života.
Pozoruhodné je stvárnenie ďalších dvoch ukrižovaných na Golgote, naľavo spasená
duša je odnášaná anjelom do neba, kým napravo dušu zatrateného odnáša diabol do
pekla. Pod scénou Ukrižovania sú naľavo plačúce ženy okolo Panny Márie pod
krížom, a napravo Ján Evanjelista obklopený rímskymi vojakmi.

Počas veľkej rekonštrukcie Dómu doplnili výklenky po stranách oboch brán
severného portálu neogotickými sochami: svätý Imrich, svätý Štefan, svätá
Alžbeta Uhorská, svätý Ladislav a svätý Henrich. Výklenky sú pôvodné a nevie sa,
aké sochy stáli na nich v predchádzajúcich storočiach. Ďalšie neogotické sochy
zdobia priečelie západného štítu. Sú nimi uhorskí králi Karol I. Róbert, jeho
manželka Alžbeta Piastovská a Ľudovít Veľký. Neogotické sochy severného portálu
sú dielom budapeštianskeho sochára Ľudovíta Lantaya.

Podľa liturgického zvyku je hlavným vchodom do chrámu západný portál. Hoci ho
tvorí trojica brán, má najjednoduchšiu kamenársku výzdobu v Košiciach. Dva bočné
vstupy sú bez figuratívnej dekorácie. Nad ústrednou bránou sa nachádzajú dva
reliéfy. Jeden bezprostredne nad bránou zachytáva Krista v Getsemanskej záhrade
úpenlivo sa modliaceho ku svojmu Otcovi vykúkajúcemu z pravého horného rohu
reliéfu. Vľavo Krista sprevádzajú apoštoli Peter, Jakub a Ján, sprava prichádza
skupina vojakov na čele s Judášom. V sedlovom ukončení portálu je scéna Piety,
Panna Mária držiaca telo Kristovo, obklopená Máriou Magdalénou a Máriou
Jozefovou. Najvrchnejší reliéf spodobňuje anjelov držiacich Veronikin ručník s
odtlačkom Kristovej tváre. Celá symbolika portálu súvisí s miestnou tradíciou
Svätej Krvi. Do ník ústrednej brány boli osadené na konci 19. storočia dve
neogotické sochy, z ktorých sa zachovala iba jedna – socha svätého Jána
Krstiteľa.

Koncepčne zaujímavým prvkom portálu je visutý svorník gotickej klenby predsiene
s listovou ornamentikou, ktorý prezrádza inšpiráciu košických majstrov pražskou
parléřovskou hutou. Pozoruhodným je aj baldachýn stredovej sochy portálu,
tvorený lietajúcimi havranmi. Ďalší havran a beštia držia nástroje umučenia.
Podľa toho sa dá predpokladať, že pod baldachýnom stála pôvodne socha Krista.
Dnes tu stojí socha Immaculaty z konca 19. storočia od sochára Jána Marschalka.
Ďalšími neogotickými sochami portálu sú svätci cisár Konštantín Veľký, Alžbeta
Uhorská, pražský biskup Vojtech, Ondrej apoštol (patrón Košickej arcidiecézy),
čanádsky biskup Gerard, škótsky kráľovič Koloman, František Xaverský a biskup
Teodor. So symbolikou portálu nemajú nič spoločné, predstavujú patrónov
donátorov veľkej rekonštrukcie Dómu z konca 19. storočia. Pod rímsou kamennej
balustrády sa nachádza päť hláv reštaurátorov Dómu. Stredný portrét patrí
architektovi Imrichovi Steindlovi, ostatné patria Fridrichovi Wilhelmovi
Frödemu, Imrichovi Seidenovi, Ľudovít Steinhausovi a Ottovi Sztehlóovi.

Severná veža stavaná v druhej etape výstavby chrámu v rokoch 1420 – 1440 za
vlády Žigmunda Luxemburského a za kapitanátu Jána Jiskru z Brandýsa, kedy jej
múry doviedli do výšky strešných ríms, bola dokončená v tretej etape do roku
1462. Svedčí o tom tesaný erb Košíc s rokom 1462 nad portálikom západnej fasády,
ktorý je zároveň vstupom na vežu. Veža stojí na základe štvorcového pôdorysu,
ktorý má tri podlažia. Od štvrtého sa zoštíhľuje do osemuholníkového pôdorysu,
pričom pravotočivé schodisko prechádza z obvodových múrov prvých troch podlaží
do postrannej rovnako osemuholníkovej tubusovej vežičky. Stroho zdobená veža má
medzipodlažné rímsy dekorované vlysom s geometrickým motívom slepých kružieb.
Medzi štvrtým a piatym podlažím je vlys doplnený o rozety – ružičky, pričom
každá je profilovaná do iného tvaru.

Žigmundova veža bola ťažko poškodená pri obliehaní Košíc vojskom Jána Albrechta
v rokoch 1490 – 1491. Vežu opravoval v rokoch 1494 – 1497 staviteľ Mikuláš
Crompholz z Nisy pod dozorom Václava z Prahy. Na vežu v tom čase inštalovali
hodiny. Po požiari v roku 1775 bola veža mierne nadstavaná a na jej vrchol
umiestnili rokokovú prilbicu s ochodzou, ktorá tvorí šieste poschodie veže.
Prilbica je pokrytá medeným plechom s pozlátenými klampiarskymi prvkami. Na
samom vrchu veže je umiestnený medený kríž s výškou 3 metre.

V takejto podobe pretrvala veža do súčasnosti, jej výška so 160 schodmi je 59,7
metrov. Na prvom poschodí sa nachádza mechanizmus veľkých hodín, na druhom
konštrukcia na upevnenie zvonov, na treťom dva zvony z roku 1926. Staršie zvony
v počte 5 kusov boli roztavené počas prvej svetovej vojny a použité na
militaristické účely. V roku 1926 odlial Alexander Buchner zo zbierky veriacich
nové zvony. Božské srdce vážiace 1 530 kg, má na svojom plášti vypísané mená
padlých v prvej svetovej vojne. Zvon svätého Ondreja, patróna košickej kapituly,
váži 450 kg. Dvojicu dopĺňa Umieráčik s hmotnosťou 40 kg. Na štvrtom poschodí je
inštalovaná časť hodinového stroja z 19. storočia a nákladné lanovkovité
zariadenie, ktoré sa používalo počas veľkej rekonštrukcie Dómu. Vo veži sa
nachádza aj miestnosť hasičskej strážnej služby, ktorá bola využívaná až do
70. rokov 20. storočia.

Južnú vežu začali stavať v druhej etape výstavby katedrály v rokoch 1420 – 1440
zároveň so severnou vežou taktiež na štvorcovom pôdoryse. Po prerušení prác sa
na nej opäť začalo pracovať po roku 1462, kedy dostavali severnú vežu. Práce
viedol majster Štefan do roku 1477, ktorý ju vystaval ozdobnejším a masívnejším
spôsobom, než bola vystavaná severná veža, aj keď nebola dovedená do zamýšľanej
výšky. Zakončená je na úrovni korunnej rímsy hlavnej lode dekoratívnym
ochodzovým vencom, na ktorého južnej strane je pole s erbmi krajín kráľa Mateja
a erbom mesta Košice. Veža je v súčasnosti zakrytá osemuholníkovou plechovou
strieškou.

Zvláštnosťou veže je labyrint točitých schodísk navzájom prepojených
chodbičkami, ktorého význam doteraz nie je spoľahlivo objasnený. Do veže sa
vstupuje zo západného chóru katedrály a jej schodisko umožňuje takisto prístup k
organu. Bohatá pôvodná kamenárska výzdoba exteriéru je doplnená plastikami
stúpencov kráľa Mateja Korvína v nárožných výklenkoch, ktoré pochádzajú zo
začiatku 20. storočia od budapeštianskeho sochára Františka Mikula. Sú nimi
Štefan Zápoľský, Sebastián Rozgoni a Ján Vitéz zo Sredny.

Na vonkajšej stene južnej fasády chrámu, nad najväčším oknom Kaplnky Mettercie,
sa nachádzajú zvislé slnečné hodiny poloorlojového typu z roku 1477. Majú
goticko-arabské číslice a ukazujú čas od šiestej hodiny rána do šiestej hodiny
večernej. Sú čiastočne poškodené, rekonštruované boli naposledy v roku 1886.

Mohutná korunná rímsa strešnej úrovne lodí s kamennou balustrádou je odvodňovaná
pomocou početných chrličov. Súčasné zoomorfné chrliče sú výsledkom veľkej
rekonštrukcie Dómu z konca 19. storočia, ale zachovalo sa niekoľko pôvodných
kusov v zbierkach Východoslovenského múzea v Košiciach, Zemplínskeho múzea v
Michalovciach a na hrade Kreuzenstein v Rakúsku. Dnešné chrliče vychádzajú z
originálnych predlôh a touto cestou bolo obnovených aj niekoľko najnovších
chrličov v rokoch 1985 – 1991 pri renovácii pilierového systému svätyne Dómu.
Okrem odvodňovania dažďovej vody mali chrliče odstrašujúcu funkciu. Popri
zvieracích motívoch (nohy leva, hlava krkavca) sa vyskytujú i motívy príšer
(draky, vlkolaky). Výnimku tvorí jeden chrlič na západnej fasáde Matejovej veže,
kde je spodobnená opitá žena s pohárikom v ruke a schovávajúca fľašu v ruke
druhej. K tomuto chrliču sa viaže legenda, že takto nechal zvečniť a potrestať
svoju manželku majster Štefan za jej pijanstvo.

V roku 1906 boli ostatky Františka II. Rákociho a jeho druhov prenesené z
Turecka do Košíc a uložené v katedrálnej krypte. 24. júla 1938, krátko pred
Viedenskou arbitrážou a pripojením Košíc k horthyovskému Maďarsku, bol odhalený
pamätník vodcu kuruckého povstania, ktorý navrhol Sipos a Vojtech Löffler. Z
bronzu ho odlial Vojtech Buchner. Pamätník je písaný neutrálnym latinským
písmom. V januári 1945 bol poškodený, následne deponovaný v múzeu a obnovený v
roku 1967. Jeho slovenský preklad znie:

„V krypte tejto starobylej katedrály odpočívajú v Pánu kosti kniežaťa Františka
Rákocziho II., jeho matky Heleny Zrínskej, jeho syna Jozefa a troch verných
spoločníkov, ktorých vďačné potomstvo po dvestoročnom vyhnanstve, uvalenom na
nich nepriaznivým osudom, pietne prinieslo zo zeme dlhodobého exilu a
29. októbra 1906 s pohrebnými obradmi zbožne a dôstojne uložilo na tomto
posvätnom mieste na pokojný odpočinok. Postojte pútnici, sláva tých hrdinov je
veľká a ich pamiatka skvelá. Tento pamätník dal zriadiť senát a ľud tohto mesta
v roku Pána 1938.“

Dóm svätej Alžbety, budovaný od konca 14. storočia, je hlavnou dominantou mesta
Košice. S rozlohou 1 200 m² je najväčším kostolom na Slovensku. V období
stredoveku a novoveku bol zároveň najväčším chrámom v Uhorskom kráľovstve. Jeho
stavba sa stala prestížnou záležitosťou košických mešťanov, bohatých kupcov a
remeselníkov, symbolom ich prosperity. Potreba reprezentatívneho chrámu v
najväčšom meste hospodársky mimoriadne rozvinutého Horného Uhorska bola
podporovaná uhorskými kráľmi. Kráľ Žigmund Luxemburský, za ktorého vlády sa
kostol začal stavať, venoval na jeho stavbu polovicu výnosov košického
tridsiatku. Zároveň obdaril Košice mnohými privilégiami, ktoré nepriamo
napomáhali financovaniu stavby z mestskej pokladnice. V tomto období pôsobila v
Košiciach prvá stavebná huta, ktorej majstri boli pozývaní na stavbu Žigmundovej
rezidencie na Vyšehrade. Kráľ Matej Korvín v roku 1468 venoval pravidelné
novoročné dary od mesta na stavbu Dómu, a to po dobu piatich rokov. Po uplynutí
tejto lehoty v roku 1472 bolo nariadenie predĺžené na ďalších desať rokov. Okrem
toho venoval na kostol v roku 1476 celý výnos zo soli. Panovníkom záležalo na
dobrom udržiavaní stavby i v nasledujúcich storočiach. Po veľkom požiari mesta v
roku 1556, kedy bol značne poškodený i Dóm s vežou, oslobodil Ferdinand I.
Košice od platenia daní na osem rokov. Výnos z košického tridsiatku určil na
obnovu Košíc „v predošlej nádhere“. Leopold I. v roku 1675 osobne intervenoval u
mestskej rady, aby Dóm opravila. Vtedy sa o ňom vyjadril, že nemá páru v
Uhorsku. V 19. storočí, v čase Fábryho rekonštrukcie katedrály, prispel na jej
opravu cisársky manželský pár František Jozef I. a Alžbeta Bavorská pri ich
návšteve Košíc v roku 1857. Cisár venoval 5 000 a cisárovná 600 forintov. Pri
tejto príležitosti nechala mestská rada zhotoviť pamätnú tabuľu, ktorá je dnes
opretá o severnú stenu Dómu. Slovenský preklad jej latinského textu znie:„Jeho
Veličenstvo František Jozef, cisár a apoštolský kráľ, keď na blaho svojich
národov navštívil svoje krajiny, v rokoch 1852 a 1857 prišiel s Božou pomocou aj
do tohto kostola a na jeho opravu spoločne s Jej Veličenstvom cisárovnou
Alžbetou zbožne milostivo a veľkodušne prispel.“

Hoci chrám nebol pôvodne budovaný ako katedrála, svojou veľkolepou koncepciou
prekonal svätostánky biskupských sídel. Urýchlenie jeho výstavby aktívne
podporovala aj pápežská kúria. Rímsky pápež Bonifác IX. vydal v roku 1402
odpustkovú bulu, ktorá je zároveň najstarším dochovaným písomným prameňom o Dóme
svätej Alžbety. Bula spomína Košice a ich kostol ako pútnické miesto, „v ktorom
je slávna krv nášho Pána Ježiša Krista odpradávna prítomná zázračným spôsobom, a
v ktorom sa zhromažďuje veľké množstvo neveriacich susedných Valachov a Rusínov
pre často sa tam vyskytujúce zázraky a mnohí z neveriacich z Božej milosti
prestúpili a každodenne prestupujú na pravú vieru“. Účelom buly bolo udelenie
odpustkov tým hriešnikom, ktorí vykonali púť do košického chrámu a prispeli na
jeho dokončenie. Pútnici mali dostať také isté rozhrešenie, aké sa dostávalo pri
návšteve Chrámu svätého Marka v Benátkach alebo v kaplnke Porciunkuly v Assisi.
Košice a ich kostol tak možno prirovnať k iným vtedajším pútnickým miestam v
Európe: Rím, Aachen, Kolín nad Rýnom, Mohuč, Santiago de Compostela, Bat, Darnov
či Veľký Varadín. O relikviách Kristovej Krvi sa nedochovali takmer žiadne
pramene. Predpokladá sa, že tradícia púte zanikla v období náboženských vojen a
reformácie. Na Farskom úrade sa však zachoval barokový obraz z 18. storočia s
modlitbou, znázorňujúci vznik košických relikvií rozliatím konsekrovaného vína
do tvaru Kristovho tela.

Dóm svätej Alžbety je dielo nadregionálneho charakteru, ktoré svojimi umeleckými
hodnotami zaujalo prvoradé miesto v slovenskom stredovekom umení. Stavba chrámu
si vyžadovala koncentráciu organizovanej pracovnej činnosti staviteľov,
kamenárov, maliarov a umeleckých remeselníkov. V košických stavebných hutách sa
sústreďovali majstri s linkami z viacerých miest Európy. Druhá stavebná huta s
väzbami na sliezsky Vroclav, českú Prahu a malopoľský Krakov obohatila stavbu o
najvzácnejšie architektonické detaily, z ktorých treba osobitne vyzdvihnúť
trojicu portálových štítov s bohatou kamenárskou výzdobou, predstavujúcou
výtvarne najhodnotnejší prínos Dómu pre slovenské umenie polovice 15. storočia.
Pri košickom chráme sa tak v období neskorej gotiky vytvoril široký umelecký
okruh, ktorého špecifikom bolo prelínanie vplyvov severoeurópskych ohnísk
doznievajúceho gotického štýlu s podnetnými poznatkami nastupujúcej renesancie,
prichádzajúcej z dvora hlavného mesta Budín.

Majstri košického umeleckého okruhu odchádzali pracovať do iných uhorských miest
(Budín, Diósgyőr, Bardejov), kde získavali zákazky na stavbu miestnych
cirkevných i svetských stavieb. To svedčí o značnej popularite košickej dielne.
Podľa košického vzoru sa budovali kostoly v Prešove, Sabinove, Rožňave a
Moldave. Kráľovská empora košického chrámu sa stala predlohou pre podobné
projekty v Chráme svätého Jakuba v Levoči a Chráme svätého Egídia v Bardejove.
Dosah košickej dielne siahal na ďalšie chrámy v Poľsku, Maďarsku a v Rumunsku
(sedmohradská oblasť, mestá Brašov, Kluž, Sibiu).

Rovnako pompézne ako pri stavbe chrámu postupovala košická mestská rada aj pri
zabezpečovaní hlavného oltára. Hlavný oltár Dómu svätej Alžbety má
najrozsiahlejšiu maliarsku výzdobu v celej Európe (48 malieb na jednom oltári).
Bol vzorom pre tvorbu ďalších oltárov v regióne, napr. oltára svätej Alžbety v
Bardejove. Sochy košického hlavného oltára, najcennejšia pamiatka slovenského
neskorogotického sochárstva, vykazujú mnohé podobnosti s dielom Nicolausa
Gerhaerta v Kostnici a so švábskym umeleckým okruhom. Sloh oltára prevzal
majster Ján Weiss pri zhotovovaní hlavného oltára Chrámu svätého Mikuláša v
Prešove. Zvláštnu zmienku si zasluhujú plastiky súsošia košickej Kalvárie.
Svojou dramatickou expresívnosťou presahujú rámec krásneho slohu a prinášajú
záblesky novej orientácie európskeho umenia.

Dóm svätej Alžbety, najvýznamnejšia stavba uhorskej vrcholnej a neskorej gotiky,
sa stal v 19. storočí predmetom záujmu romantických vzdelancov. Obdiv a štúdium
Dómu odštartoval košický rodák Imrich Henszlmann v roku 1846 publikovaním
monografie o miestnych stredovekých kostoloch. Dielo Kassa városának ó-német
stylű templomairól (Košické kostoly staronemeckého štýlu) vynieslo Henszlmannovi
titul zakladateľa umenovedy a pamiatkovej obnovy v Uhorsku. Od roku 1872
zastával funkciu tajomníka Uhorskej dočasnej pamiatkovej komisie, ktorej jednou
z najvýznamnejších reštaurátorských akcií bola veľká rekonštrukcia Dómu v rokoch
1877 – 1896. Dozor nad pamiatkovou obnovou košickej katedrály bol zverený
rakúskemu architektovi Friedrichovi von Schmidtovi, ktorý 15 rokov pôsobil na
dostavbe chrámu v Kolíne nad Rýnom a v čase reštaurácie Dómu viedol reštauračné
práce na Dóme svätého Štefana vo Viedni a na hrade Karlštejn v Čechách. Jeho
žiak Imrich Steindl bol autorom novej prestavby Dómu v duchu purizmu. Predtým,
ako sa venoval košickému Dómu, reštauroval hrad Vajdahunyad v Sedmohradsku a bol
autorom nových neorenesančných budov v Budapešti (Nová radnica, Palác Obchodnej
a priemyselnej komory). Na Slovensku boli pod jeho taktovkou neogoticky
upravované chrámy v Bardejove a Spišskej Novej Vsi. Jeho najslávnejším dielom
však zostáva budapeštiansky parlament.

V rokoch 1880 – 1896 bol hlavným stavbyvedúcim reštaurácie viedenský staviteľ
Fridrich Wilhelm Fröde. V mnohých článkoch, v dennej tlači a odbornej spisbe,
podal svedectvo o prebiehajúcich prácach. Po dokončení veľkej rekonštrukcie v
roku 1896 sa Dóm svätej Alžbety stal učebnicovým príkladom pamiatkovej obnovy v
Uhorsku. Gotická architektúra košickej katedrály bola študovaná ako norma
uhorského stredovekého štýlu – národne orientovaného romantizmu. Prispeli k tomu
mnohé teoretické práce od autorov Sándora Nyáriho, Kornela Divalda, Otta
Sztehlóa alebo Ernő Marosiho. Veľká pozornosť bola v roku 1906 venovaná výstavbe
novej krypty pre uloženie ostatkov uhorského vodcu kniežaťa Františka II.
Rákociho. Úloha bola zverená budapeštianskemu architektovi Frigyesovi
Schulekovi, ktorý sa preslávil neogotickou prestavbou Matyášovho chrámu a
Rybárskou baštou na budínskom hradnom kopci. Na Slovensku realizoval i
dotvorenie radnice v Levoči, rekonštrukciu františkánskeho kostola v Bratislave
a regotizáciu veže hlavného chrámu v Prešove.

Rozmerná hmota katedrály a jej výnimočnosť spomedzi iných mestských stavieb sa
odzrkadlili na vývoji miestneho historizujúceho štýlu v architektúre košických
novogotických budov. Štúdium architektúry Dómu viedlo domácich architektov k
uplatneniu získaných poznatkov v ich ďalšej tvorbe. Vitézov dom na Hlavnej ulici
z roku 1849 bol prvým palácovým domom v Uhorsku s neogotickou fasádou. V roku
1860 ho nasledoval Makranského nájomný dom na Rooseveltovej ulici. Pri stavbe
Jakabovho paláca sa dokonca použili niektoré vyradené chrliče z Dómu a
zakomponovali sa do fasády tejto romanticko-eklektickej stavby. Iné
architektonické časti skončili ako náhrobky a ozdoby na cintorínoch, prípadne
ako dekorácie v záhradách.

V priebehu storočí sa okolo Dómu svätej Alžbety v Košiciach vytvorilo niekoľko
legiend. Väčšina z nich má svoje korene v stredovekých časoch z obdobia výstavby
chrámu. Konštrukcia takej náročnej stavby, trvajúcej viac ako jedno storočie,
dala podnet na vznik legendy o dutom kameni, ktorý stavitelia umiestnili na
neznáme miesto. Ak by bol vytiahnutý, spôsobil by kolaps celého kostola.
Legendami je opradený jeden z chrličov Matejovej veže. Je zaujímavý tým, že na
rozdiel od ostatných nespodobňuje zoomorfné bytosti, ale ženu s vypúlenými
očami, držiacu v jednej ruke pohár a v druhej skrývajúcu fľašu. Vraví sa, že
takto spodobnil majster Matejovej veže svoju ženu – alkoholičku. Keďže mu robila
v meste hanbu, nechal ju naveky chŕliť dažďovú vodu z veže. Legenda sa viaže aj
k lampášu kráľa Mateja. Lampáš mal mať takú zázračnú moc, že ak sa každý, kto
bol obvinený zo zločinu, vopchal do lampáša, mal byť oslobodený. Matejovu vežu
zas vraj nedostavali kvôli pádu jedného staviteľa, čo sa považovalo za zlé
znamenie. Do oblasti legiend sa posúva aj tradícia slávenia Kristovej Krvi v
Košiciach. Tá vznikla počas jednej nedeľnej omše, keď nepozorný kňaz pri
potknutí rozlial konsekrovanú čašu s vínom na dlážku, kde sa vytvoril obraz
trpiaceho Krista. Niektorí veriaci vraj pritom počuli Ježišovo stonanie.

Už najstaršie veduty hlavného mesta Horného Uhorska Košíc z prelomu 16. a
17. storočia zobrazujú Dóm svätej Alžbety ako najvýraznejší mestský objekt.
Výtvarné umelecké stvárnenie Dómu priniesol v období rozvíjajúceho sa romantizmu
a historizmu viedenský maliar Jakub Alt. Na dvoch akvarelových maľbách Košický
dóm a Námestie pred košickým dómom z roku 1839 zachytil zákutia okolia Dómu s
detailným zobrazením architektúry katedrály a okolitého mestského života. Verným
spodobnením Dómu v stave pred veľkou rekonštrukciou je oceľorytina norimberského
ilustrátora Ludwiga Rohbocka publikovaná v diele Ungarn und Siebenburgen in
Malerischen Original-Ansichten (Darmstadt 1856 – 1863). Domáci predstaviteľ
romantizmu František Klimkovič je autorom akvarelu Hlavná ulica v Košiciach
(1886) s pohľadom na Dóm od juhu. Ani predstavitelia progresívnej medzivojnovej
košickej moderny sa nevyhli motívu perly gotickej architektúry (Eugen Krón:
Dóm – 1921, Konštantín Bauer: Dóm svätej Alžbety – 1927, Elemír Halász-Hradil:
Večer pred košickým dómom – 1943). Čaro košickej katedrály uchvátilo aj jedného
zo zakladateľov tradičnej slovenskej výtvarnej moderny Janka Alexyho (cyklus
Obrázky zo Slovenska – 1920 a Dóm v Košiciach – 1942). Ku klasike umeleckého
stvárnenia košického Dómu patrí dielo Ľudovíta Felda Pohľad na košický dóm od
juhu z roku 1970.

Dóm svätej Alžbety nevynechal pri návšteve Košíc žiadny cestovateľ. Chrám
beletristicky opísal vo svojom cestopisnom románe bubeník a dobrodruh Daniel
Speer alias Uhorský Simplicissimus na začiatku 2. polovice 17. storočia: „Farský
kostol je vskutku obdivuhodnou stavbou, takisto bez strechy, na spôsob atiky,
zložený čisto zo štvorhranných kameňov, ktoré držia pohromade železné svorníky
zosilnené olovom. Na nich je vidieť s veľkým umeleckým majstrovstvom vyhotovené
sochy a čudné tváre, po ktorých steká dažďová voda. Ďalej sú v ňom majstrovské
točité schodištia, aj také, na ktoré keď vstúpia dve osoby tými istými dverami
schodmi vpravo a vľavo, jeden druhého nemôže zbadať, kým zvonku ich vidí každý.
Ďalším točitým schodišťom možno ísť dlho hore, kým napokon namiesto dverí dôjde
človek iba k nejakej soche, cez ktorú možno pozerať ako nejakým oknom. Tak
zablúdi na schodištiach a chodbách, že celé hodiny z nich nemôže vyjsť.“

Svoju úctu k Dómu vyjadril aj košický rodák a svetoznámy spisovateľ maďarskej
národnosti Sándor Márai. V životopisnom románe vyjadril nepomer medzi
výstavnosťou Dómu a ostatnej zástavby mesta, keď ju chrám „trochu terorizuje“.
„Tieto katedrály sa budovali s takou vôľou a pokorou, ktorá nechcela svet
ujarmiť, ale vyjadriť, nie panovať, ale viesť,“ vyznal sa Márai v diele Košická
pochôdzka (1941).

Po erigovaní Košickej diecézy v roku 1804 sa dóm stal katedrálou a v roku 1995
sa po vyhlásení východnej provincie stal aj metropolitným chrámom. Dóm svätej
Alžbety je hlavným chrámom Košickej rímskokatolíckej arcidiecézy a farským
kostolom Farnosti svätej Alžbety v Košiciach. Konajú sa tu tri celodiecézne
slávnosti: Zelený štvrtok, sviatok svätého Ondreja – patróna arcidiecézy a
sviatok Troch košických mučeníkov, ktorých relikvie sú uložené v rovnomennom
oltári Dómu. Špeciálne sa slávia relikvie svätej Alžbety – patrónky katedrály v
deň jej smrti (17. november). Ostatky patrónky sú uložené v barokovom relikviári
chrámového pokladu. V bežný deň sa v katedrále konajú tri omše len v slovenskom
jazyku. V nedeľu sa slúži sedem omší, z toho jedna v latinčine a jedna v
maďarčine. Liturgické slávnosti sú sprevádzané Zborom svätej Cecílie, ktorý pri
Dóme pôsobí. Štátna verejnoprávna televízia pravidelne vysiela slávnostnú
vianočnú omšu z košickej katedrály. Dóm je miestom usporiadania občasných
koncertov Štátnej filharmónie Košice a v septembri na jeseň Medzinárodného
organového festivalu Ivana Sokola.

Dóm svätej Alžbety je hlavnou dominantou mesta. Obyvatelia si svoj „Kostol“, ako
ho bežne nazývajú, zvolili za najväčší div Košíc. Jeho patrónka, svätá Alžbeta,
zase získala prvenstvo v ankete Naj Košičan/ka.



https://sk.wikipedia.org/wiki/B%C3%A9ke%C5%A1sk%C3%A1_%C4%8Caba

Békešská Čaba (maď. Békéscsaba) je župné mesto v juhovýchodnom Maďarsku.
Nachádza sa vo Východopanónskej panve (Veľkej dunajskej kotline), 8 km
juhozápadne od rieky Kettős-Körös a 20 km severne od hraníc s Rumunskom. Mesto
je dôležitým stredisko slovenskej menšiny v Maďarsku, v roku 2001 sa hlásilo k
slovenskej národnosti 6 % jeho obyvateľstva. Je družobným mestom Trenčína a
Martina.

Je sídlom župy a je mestom so župným právom. Počet obyvateľov v posledných
rokoch mierne klesá, v roku 2009 malo mesto 64 784 obyvateľov, ktorí žili na
území 193,94 km². Veľkosťou sa radí do skupiny stredne veľkých maďarských miest
spolu s mestami Níreďháza, Kecskemét, Stoličný Belehrad, Szombathely, Szolnok,
Tatabánya, Eger alebo Salgótarján.

Je železničným dopravným uzlom. Leží na medzinárodnej trati z Budapešti do
Bukurešti. Leží v jednej z najúrodnejších poľnohospodárskych oblastí Maďarska.

Názov „Csaba“ je slovenského[chýba zdroj] pôvodu (Chaba 1332 – 7) a vyskytuje sa
ako slovanský[chýba zdroj] názov v Maďarsku opakovane. Pôvodne tu v stredoveku
(ako aj vo väčšine Békešskej župy) bývali Slováci, niekedy od novoveku možno
zanikli alebo ich ostalo málo a počnúc rokom 1718 sa sem v rámci kolonizácie po
oslobodení územia spod tureckej nadvlády prisťahovali noví Slováci.

Význam mesta narastal najmä v 16. až 17. storočí, v 18. storočí bolo po skončení
tureckej nadvlády rekolonizované a prebudované po príchode nových slovenských
usadlíkov zo Slovenska do Banátu a na Dolnú zem. Okrem Slovákov žili v meste aj
Nemci, Rumuni a Židia. Mesto sa začalo intenzívne rozvíjať po roku 1858, keď tu
bola postavená železnica. Stalo sa aj dôležitou oporou uhorských sociálnych
demokratov. V roku 1880 (teda ešte na začiatku obdobia maďarizácie) obyvateľstvo
mesta tvorilo ešte 25 339 Slovákov a 6579 Maďarov, kým v roku 1921 už bol pomer
24 710 Slovákov ku 24 407 Maďarom.

Po druhej svetovej vojne ekonomika mesta sústredila na spracovanie
poľnohospodárskej produkcie, vybudovali sa tu konzervárne, mlyn. Veľmi známe sa
stalo mesto výrobou klobás – tzv. Čabianska klobása.



https://sk.wikipedia.org/wiki/Osmansk%C3%A1_r%C3%AD%C5%A1a

Osmanská ríša (– kodifikovaný tvar; iné názvy: zastarano aj Otomanská ríša;
zriedkavo zastarano Ottomanská ríša; Turecký sultanát, Turecko, Turcia,
prenesene aj Vysoká Porta resp. Porta) bola jedna z najväčších a najmocnejších
ríš v priestore pri Stredozemnom mori. Ríša existovala v rokoch 1281 až 1923 a
počas tohto obdobia zahŕňala oblasti Malej Ázie, Balkánskeho polostrova, Čierno
moria, Blízkeho a Stredného východu a severnej Afriky. Ríša mala od 16. storočia
úplne islamský charakter Božieho štátu, v ktorom už od začiatku vládli sultáni
dynastie Osmanovcov (Ottomanovcov). Vďaka svojej polohe bola Osmanská ríša
spojnicou medzi európskym a ázijským svetadielom.

Ríšu založil roku 1281 náčelník (bej) jedného z tureckých kmeňov v Malej Ázii
Osman I., od ktorého sa odvodzuje názov štátu. Murad I. bol prvým osmanským
panovníkom, ktorý sám seba označil za sultána.

V roku 1453 sultán Mehmed II. rozvrátil Byzantskú ríšu dobytím Konštantínopolu,
z ktorého urobil svoje hlavné mesto pod menom Istanbul. V 16. storočí za
panovania sultána Sulejmana I. dosiahla Osmanská ríša svoj zenit, vydobyla si
postavenie svetovej veľmoci, zabrala pritom územie predtým samostatných
kresťanských štátov v juhovýchodnej Európe (Bulharsko, Srbsko, Valašsko, časť
Uhorska atď.), jej rozloha činila viac ako 11 955 000 km². Suleyman v roku 1521
dobyl Belehrad, 1522 dobyl Grécky ostrov Rodos, 1526 si vydobyli veľkú časť
Uhorska v bitke pri Moháči a mal aj 2 neúspešne útoky na Viedeň.

Osmanskí sultáni sa v neskorších rokoch márne snažili zabrániť vzrastajúcej sile
európskych veľmocí, a to aj v zámorských kolonizovaných teritóriách. V 17.
storočí Osmanská ríša bola vo vojne na východe s Perziou, na severe s Ruskom a
na severozápade s habsburskou monarchiou. Po prehranej druhej bitke pri Viedni
roku 1683 bola už upadajúca moc sultánov úplne zreteľná. Vnútri ríše skutočnú
moc držali v rukách príslušníci janičiarov, elitných vojenských jednotiek, ktoré
v predchádzajúcom období pomohli sultánovi dobyť obrovské územia. Proti
osmanskej moci sa búrili balkánske národy a v 19. storočí sa ríša ako chorý muž
na Balkáne začala definitívne rozpadať. Začiatkom 20. storočia bola už úplne v
rukách zahraničného kapitálu a na medzinárodnom poli vystupovala ako
polokolónia.

Osmanská ríša sa zúčastnila prvej svetovej vojny na strane Ústredných veľmocí,
po vojne sa v Turecku rozpútalo národno-oslobodzovacie hnutie a roku 1923 bola
vyhlásená Turecká republika.



https://sk.wikipedia.org/wiki/Madrid

Madrid je hlavným a zároveň najväčším mestom Španielska, leží v jeho centre. Má
viac ako 3 milióny obyvateľov, je tiež hlavným mestom Madridského spoločenstva,
ktoré je súčasťou jedného zo 17 autonómnych spoločenstiev Španielska. V
madridskej aglomerácii žije viac ako 6 miliónov obyvateľov. Počtom obyvateľov je
tretie najväčšie v EÚ (po Londýne a Berlíne) a jeho metropolitná oblasť je
tretia najväčšia v EÚ (po Londýne a Paríži).

Je politickým centrom štátu, sídli tu vláda a španielsky kráľ Filip VI. Od roku
2003 je primátorom mesta Alberto Ruiz-Gallardón, ktorý dovtedy viedol Madridské
spoločenstvo a vystriedal tak bývalého primátora Manzana. Obaja sú členmi
rovnakej politickej strany Partido Popular.

Z medzinárodných organizácií tu sídli Svetová organizácia pre cestovný ruch
(WTO). Madrid je vplyvným kultúrnym centrom so svetoznámymi múzeami, napríklad
Museo del Prado, Thyssen-Bornemisza a Museo Reina Sofía.

Územie dnešného mesta bolo osídlené už v praveku. Počas Rímskej ríše patrilo
územie diecéze Complutum (dnes Alcalá de Henares) Vznikol ako moslimská pevnosť
založená na zvyškoch vizigótskeho osídlenia zo 7. storočia. Pôvod dnešného mesta
sa začal v 9. storočí, keď na mieste dnešného Kráľovského paláca postavil
Mohamed I. malý palác. Okolo tohto paláca bola postavená malá citadela
al-Mudaina. Blízko paláca tiekla rieka Manzanares, ktorú Arabi nazývali
al-Majrīṭ (arab. المجريط – zdroj vody). Z toho vzniklo pomenovanie miesta
Majerit, ktoré sa neskôr vyvinulo do súčasného Madrid.

Citadelu dobyl v roku 1083 kresťanský kráľ Leónu a Kastílie Alfonz VI., pri
svojom postupe do Toleda. Miestnu mešitu následne vysvätil ako kresťanský
kostol. V roku 1329 vznikli na podnet Ferdinanda IV. v meste generálne kortesy.
Miestni Sefardskí Židia a Mauri žili v meste až do 15. storočia, keď boli
vyhnaní.

V roku 1561 si obec vybral ako sídlo svojho dvora Filip II., čím sa stala prvým
stálym hlavným mestom španielskej monarchie. S výnimkou obdobia rokov 1601 až
1606, kedy bol hlavným mestom Valladolid, a krátkeho obdobia počas španielskej
občianskej vojny, kedy vláda sídlila najskôr vo Valencii a potom v Barcelone,
Madrid je hlavným mestom až dodnes.

Mesto leží na rieke Manzanares v strede Španielska aj Madridského spoločenstva
(ktoré zahŕňa mesto spolu s mestskou aglomeráciou, predmestím a priľahlými
dedinami). Susedí s autonómnymi spoločenstvami Kastília-La Mancha a
Kastília-León.

Pre svoju ekonomickú produkciu, životný štandard a rozsah trhu je Madrid
považovaný za hlavné finančné centrum Pyrenejského polostrova. Sídlia tu
centrály väčšiny španielskych spoločností, rovnako ako centrály troch zo sto
najväčších spoločností na svete (Telefónica, Repsol-YPF, Banco Santander).

Napriek tomu, že Madrid je moderné mesto s modernou infraštruktúrou si viaceré
pamiatky a časti mesta zachovali historický charakter. Medzi najznámejšie patrí
Kráľovský palác, Kráľovské divadlo, park Buen Retiro z roku 1631 a budova
Národnej knižnice z 19. storočia, kde sídli aj archeologické múzeum a sú tu
uchované viaceré španielske národné pamiatky. V meste sú tri veľkolepé múzea
umenia. Museo del Prado, múzeum moderného umenia Museo Nacional Centro de Arte
Reina Sofía a Museo Thyssen-Bornemisza.

V meste sídlia dva známe futbalové kluby: Real Madrid a Atlético Madrid. Ďalšie
dva menej známe sú Getafe CF a Rayo Vallecano



https://sk.wikipedia.org/wiki/Kon%C5%A1tant%C3%ADn_Filozof

Konštantín Filozof (gr. Κωνσταντίνος ο Φιλόσοφος; * 827, Solún, Grécko – † 14.
február 869, Rím), tesne pred smrťou prijal mníšske meno Cyril resp. zastarano:
Cyrill (gr. Κύριλλος – Kyrillos, staroslovien. Кѷриллъ) bol byzantský filozof,
teológ, misionár, jazykovedec, prekladateľ a hymnograf, zakladateľ slovanského
písomníctva, brat Metoda.

Nižšie vzdelanie dostal vo svojom rodisku. V približne štrnástich rokoch stratil
otca. Ďalšie vzdelanie mu zabezpečil Theoktist, cisársky kancelár (logotét). Ten
povolal mladíka v roku 842 alebo 843 na cisársku odbornú školu do Carihradu, kde
sa v tom období vzdelával aj mladý cisár Michal III.[pozn 1] Po ukončení štúdií
bol menovaný chartofylaxom (knihovníkom a v podstate tajomníkom)
konštantínopolského patriarchu Ignáca.[pozn 2] Konštantín bol ešte pred nástupom
do funkcie asi v roku 849 vysvätený za kňaza. Po krátkom čase sa vzdal vysokého
postu a odišiel do monastiera pri Bosporskej úžine. Potom prednášal filozofiu na
cisárskej univerzite v Konštantínopole a neskôr odišiel na kratšiu dobu do
monastiera na hore Olymp. Bol popredným členom Fótiovho intelektuálneho kruhu a
Fótiovým dobrým priateľom.

V rokoch 861 – 862 sa zúčastnil byzantského diplomatického posolstva ku
Chazarom, 863 ho spolu s bratom Metodom byzantský cisár Michal III. poveril
misiou na Veľkú Moravu (od 863/864). V Ríme dosiahli u pápeža Hadriána II.
schválenie slovanskej liturgie aj pre západnú cirkev. V Ríme sa s podlomeným
zdravím utiahol do monastiera pri chráme sv. Praxedy a prijal mníšske meno
Cyril. Prácou predčasne vysilený zomrel 42-ročný a bol pochovaný v chráme sv.
Klimenta (bazilike San Clemente) v Ríme.



https://sk.wikipedia.org/wiki/Grigorij_Alexandrovi%C4%8D_Po%C5%A5omkin

Grigorij Alexandrovič Poťomkin (v slovenčine často nepresne Potemkin; * 11.
október 1739 – † 16. október 1791) bol ruský vojvodca, štátnik, šľachtic a
obľúbenec Kataríny II.

Kataríninu priazeň si získal za pomoc pri jej prevrate v 1762 a neskôr vynikol
ako vojvodca v rusko-tureckej vojne (1768 – 1774). Stal sa Kataríninim milencom.
Po ochladení vzťahov ostal jej doživotným priateľom a obľúbeným štátnikom.
Získal viaceré tituly, medzi nimi napríklad princ rímsko-nemeckej ríše alebo
princ ruskej ríše. Bol veľkoadmirálom aj veliteľom pozemných vojsk. Medzi jeho
úspechy patrí napríklad pripojenie Krymu (1783) a víťazstvo v rusko-tureckej
vojne (1787 – 1792).

V roku 1774 sa Poťomkin stal guvernér-generálom nových južných provincií. Bol
absolútnym vládcom a kolonizoval stepi severne od Čierneho mora, pričom sa
kontroverzne zaobchádzal s miestnymi Kozákmi. Založil mestá Cherson, Mykolajiv,
Sevastopoľ a Jekaterinoslav (dnes Dnepropetrovsk). Prístavy v Čiernom mori sa
stali domovom pre jeho novú flotilu. Jeho vláda na juhu sa spája s termínom
„Potemkinova dedina“ (potemkinovská dedina) – prevažne fiktívny spôsob ako ľsťou
zapôsobiť, napríklad postavením falošných fasád na úkor skutočných. Poťomkin bol
známy pre svoju lásku k ženám, hazard a bohatstvo. Dohliadal na výstavbu
viacerých historicky významných budov. Storočie po jeho smrti bola po ňom
pomenovaná bojová loď Poťomkin, ktorá zohrala významnú úlohu v prvej ruskej
revolúcii a bola námetom pre nemý film Krížnik Potemkin.

Tento článok je čiastočný alebo úplný preklad článku Grigory Potemkin na
anglickej Wikipédii.



https://sk.wikipedia.org/wiki/Gaius_Iulius_Caesar

Gaius Iulius Caesar (pôvodná výslovnosť [gáius július kajsar], neskoršia a
slovenská výslovnosť [gaius július cézar]; iné, menej správne písania: Gaius
Julius Caesar, Caius/Gajus/Cajus Iulius/Julius Caesar; skrátene C. Iulius Caesar
(C ako Caius); po slovensky aj (Gaius) Július Cézar; * 13. júl 100 pred Kr. – †
15. marec 44 pred Kr.) bol významný rímsky vojvodca a politik žijúci počas
Neskorej rímskej republiky, autor niekoľkých literárnych diel, ktorý zohral
významnú úlohu v prechode rímskeho štátu od republiky k cisárstvu.

Caesar bol všestrannou osobnosťou, ktorá vstúpila do rímskej i svetovej histórie
vo viacerých súvislostiach. Na rímskej politickej scéne patril k stúpencom
strany populárov, ktorí sa opierali o ľudovú podporu a tvorili protipól ku
konzervatívnej aristokratickej strane optimátov. Spolu s Marcom Liciniom Crassom
a Gnaeom Pompeiom uzatvoril tajnú dohodu, tzv. Prvý triumvirát. Triumvirom sa
úspešne darilo ovládať politický život v Ríme po niekoľko rokov. Pokiaľ ide o
jeho vojenské úspechy, Caesarovi sa podarilo rozšíriť rímsku moc do Galie (dnes
časti Francúzska, Švajčiarska, Holandska a Nemecka) a viedol prvú inváziu
Rimanov do Británie (55 pred Kr.). Po Crassovej smrti (53 pred Kr.) a vyhranení
vzťahov s Pompeiom v roku 49 pred Kr. prekročil na čele armády rieku Rubikon,
označujúcu hranicu medzi provinciami a vlastnou Itáliou, čím rozpútal občiansku
vojnu. Po víťazstve nad Pompeiovcami sa stal nespochybniteľným pánom Rímskej
ríše. Tento krok zároveň znamenal začiatok konca rímskej republiky.

Po získaní vlády v štáte začal Gaius Iulius Caesar s rozsiahlymi reformami. Hoci
odmietal pocty, aké boli neskôr pripisované rímskym cisárom, nechal sa vyhlásiť
za doživotného diktátora (dictator perpetuus), čím porušil republikánsku
tradíciu dočasne volených úradníkov a urobil významný krok smerom k cisárstvu.
Jeho zámer sústrediť v svojich rukách všetku moc, ktorá bola dovtedy rozdelená
medzi viacerých úradníkov s obmedzenými právomocami, viedla skupinu senátorov
vedených Caesarovým bývalým priateľom Marcom Iuniom Brutom k tomu, že na neho
spáchali v roku 44 pred Kr. atentát. Caesarovi odporcovia verili, že diktátorova
vražda povedie k obnoveniu republiky, politická a ekonomická situácia v ríši to
ale už v tomto štádiu neumožňovala. Došlo k ďalším bojom medzi silnými
jednotlivcami, ktoré predznamenali definitívne nastolenie autokracie, tentoraz v
rukách Gaia Octaviana, Caesarovho adoptívneho dediča.

Tak významná historická osobnosť ako Iulius Caesar neunikla pozornosti veľkého
počtu historikov. Informáciami o vojvodcovom živote sme preto aj dnes veľmi
dobre zásobení. Veľkú časť Caesarovho života poznáme z jeho vlastných zápiskov
(commentarii), ktoré vydával knižne. Ako ďalšie pramene slúžia diela jeho
súčasníkov – korešpondencia a reči jeho politického protivníka Marca Tullia
Cicerona, životopisné dielo Divus Iulius (Božský Iulius) od Suetonia, Caesarov
životopis od Plutarcha, historické dielo Sallustia a básne Gaia Valeria Catulla.
Caesarov život zaznamenali aj neskorší historici Appianos, Cassius Dio a
Strabón.

Gaius Iulius Caesar bol potomok váženého patricijského rodu Iuliovcov (gens
Iulia), ktorí odvodzovali svoj pôvod od mýtického Iula, syna trójskeho hrdinu
Aineia. Cognomen Caesar malo podľa Plínia Staršieho pôvod v tom, že jeden z jeho
predkov prišiel na svet cisárskym rezom (caesum znamená po latinsky vyrezaný).
Iné pramene uvádzajú ako možné vysvetlenie, že jeden z Caesarových predkov mal
hustú šticu vlasov (latinsky caesaries), že mal jasné šedé oči (latinsky oculis
caesiis), alebo že v boji zabil slona (maursky caesai). Sám Caesar, ako sa zdá,
sa prikláňal k poslednému výkladu, pretože vydával mince, na ktorých bol
zobrazovaný slon.

Napriek starobylému vznešenému pôvodu bola caesarovská vetva rodu Iuliovcov
chudobná, ale zato politicky činná. Z jej radov pochádzali traja konzuli aj keď
z rodu Corneliov Scipionov napríklad pochádzalo minimálne 15 konzulov. Caesarov
otec, ktorý sa volal tiež Gaius Iulius Caesar, dosiahol hodnosť prétora, druhý
najvyšší stupeň úradníckej kariéry (cursus honorum) a v tejto funkcii spravoval
provinciu Asia. Vysokú funkciu v pohnutej dobe občianskych nepokojov získal
možno vďaka svojmu vplyvnému švagrovi, manželovi svojej sestry Iulie, Gaiovi
Mariovi. Caesarova matka Aurelia Cotta pochádzala z významnej rodiny Aureliovcov
(gens Aurelia).

O Caesarovom detstve neexistujú žiadne dôveryhodné informácie. Suetoniov aj
Plutarchov životopis sa začína náhle v jeho mladíckom veku, ako keby úvodná časť
v oboch prípadoch chýbala. Jeho vychovávateľom bol údajne Marcus Antonius Gnifo.
Caesar mal dve sestry, obe menom Iulia.

V dobe Caesarovho detstva sa nachádzala rímska republika vo viacnásobnom
ohrození. V Spojeneckej vojne (91 – 88 pred Kr.) sa proti Rímu postavili jeho
italickí spojenci, ktorí žiadali rovnaké občianske práva, aké mali Rimania.
Súčasne ohrozoval východné rímske provincie pontský kráľ Mithridates. Samotný
štát bol rozdelený medzi dve strany, optimátov a populárov, medzi ktorými
dochádzalo ku krvavým potýčkam. Caesarov strýko Marius, inak významný vojvodca,
stál na čele ľudových populárov proti aristokratickým optimátom vedeným
Corneliom Sullom. Keď Sulla získal hlavné velenie vo Prvej vojne s Mithridatom
(88 – 84 pred Kr.), Marius na čele svojich oddaných légii vtrhol do Ríma a
strhol na seba vládu. Ihneď sa začal mstiť na Sullových prívržencoch a naopak
pozdvihol k moci vlastnú stranu, ku ktorej sa radila aj rodina Gaia Iulia
Caesara. Mariova strana zostala v Ríme pri moci aj po smrti svojho vodcu v roku
86 pred Kr.

V roku 85 pred Kr. náhle a bez zjavnej príčiny zahynul Caesarov otec, keď sa
jedného rána obúval. Vo veku 16 rokov sa tak Caesar stal hlavou rodiny (pater
familias). Nasledujúci rok bol Gaiom Mariom vybraný do kňazského kolégia boha
Iova (flamen Dialis) namiesto kandidáta, ktorého Marius odstránil v svojich
čistkách. Kňazský úrad vyžadoval, aby bol Caesar ženatý s dievčaťom z
patricijského rodu, preto zrušil zásnuby s Cossutiou, dievčaťom z bohatej
jazdeckej rodiny, a oženil sa s Corneliou, dcérou významného Mariovho stúpenca
Lucia Cornelia Cinnu.

Ukončenie vojny s Mithridatom v roku 84 pred Kr. na východe uvoľnilo Sullove
vojenské sily pre boj s Mariovou stranou v Itálii. V bitke pri Collinskej bráne
(82 pred Kr.) sa zmocnil Sulla vlády nad Rímom a vyhlásil sa za diktátora na
neobmedzenú dobu (pôvodne musel diktátor zložiť svoj úrad po šiestich
mesiacoch). Nasledoval teror namierený proti Mariovcom. Dokonca ani sám Marius
neunikol vyčíňaniu svojho protivníka: jeho telo bolo exhumované a hodené do
Tiberu. Sulla začal vydávať proskripcie (proscriptio), zoznamy jeho politických
odporcov, ktorých bolo možné beztrestne zabiť a zmocniť sa ich majetku. Gaius
Iulius Caesar, Mariov synovec a Cinnov švagor, sa tiež ocitol medzi
proskribovanými, bol pripravený o zdedený majetok a kňazskú hodnosť a musel na
istú dobu utiecť z Ríma. Napriek nebezpečenstvu, ktoré mu tak hrozilo, sa
odmietol rozviesť s Corneliou.

Na príhovor Caesarových vplyvných príbuzných z matkinej strany bolo umožnené
Caesarovi vrátiť sa do Ríma. Sulla pri tejto príležitosti údajne vyhlásil, že
vidí v mladom Caesarovi mnoho Mariov.

Po oslobodení od kňazských povinností, ktoré by Caesarovi zabraňovali vo
vojenskej kariére, sa mladý Gaius Iulius, namiesto toho, aby sa vrátil do Ríma,
pripojil k armáde a slúžil v provincii Asia pod velením Marca Minucia Therma a v
Kililii pod velením Servilia Isaurica. V boji sa mnohokrát vyznamenal a dokonca
získal občiansku korunu (corona civica) pri obliehaní mesta Mytiléna. Pri
poslaní získať na stranu Rimanov loďstvo bytínského kráľa Nikomeda strávil na
jeho dvore tak dlhú dobu, že sa rozšírila povesť o jeho milostnom vzťahu s
kráľom, ktorá mu zostala do konca života.

Po Sullovej smrti v roku 78 pred Kr. sa konečne Caesar odvážil vrátiť do Ríma.
Pretože mu bol jeho majetok odobratý v proskripciách, musel sa uspokojiť so
skromným domom na Subure, vo vykričanej štvrti rímskej mestskej chudoby. Caesar
sa vrhol na právnickú kariéru a rýchlo si získal povesť vynikajúceho rečníka,
ktorý viedol procesy proti bývalým správcom provincií obvineným z prekračovania
právomocí a korupcie. Dokonca aj Cicero ho chválil. Aby vylepšil svoje rečnícke
schopnosti, v roku 75 pred Kr. sa Caesar vydal na študijný pobyt na Rodos, kde
pôsobil slávny učiteľ rétoriky a predstaviteľ aticistického štýlu Apollonios
Molon, okrem iných i učiteľ Cicerona.

V tomto období, podľa Suetonia počas cesty na Rodos, podľa Plutarcha počas cesty
ku kráľovi Nikomedovi, zajali Caesara kilickí piráti a držali ho v zajatí na
ostrove Farmacusa v súostroví Dodekany. Aj počas zajatia si udržiaval Caesar nad
pirátmi psychickú prevahu. Cvičil sa v písaní reči a básní, ktoré prednášal
pirátom, zúčastňoval sa na ich telesných cvičeniach a keď od neho žiadali
výkupné 20 talentov, vyhlásil, že má cenu 50. Žartom im hovoril, že ich všetkých
dá povešať, hneď ako sa dostane z ich zajatia. Po tom, ako bolo výkupné za jeho
osobu zaplatené, sa Caesar skutočne postaral o pochytanie pirátov a na vlastnú
zodpovednosť ich dal do jedného ukrižovať.

Po návrate do Ríma Caesar začal tradičnú rímsku politickú kariéru (cursus
honorum) tým, že prijal najnižší úrad vojenského tribúna. Záznamy o tom, ako sa
zapojil do Spartakovho povstania (73 – 71 pred Kr.), ktoré vypuklo v tejto dobe,
chýbajú. V roku 70 pred Kr. bol zvolený za kvestora v Hispánii na rok 69 pred
Kr. V tom istom roku vystúpil verejne s pohrebnou rečou za svoju tetu Iuliu,
vdovu po Gaiovi Mariovi, a odvážil sa dokonca v jej pohrebnom sprievode vystaviť
podobizne zosnulého vojvodcu, čo sa od Sullovej diktatúry nikto neodvážil. Počas
roku 69 alebo 68 pred Kr. zomrela pri pôrode jeho prvá manželka Cornelia.

S Caesarovou kvestúrou v Hispánii sa spája historka, podľa ktorej v Gadách (dnes
Cádiz v Španielsku), uvidel akúsi sochu Alexandra Veľkého. Keď si uvedomil, že v
30-tich rokoch Alexander dobyl celý vtedy známy svet, povzdychol si, že on sám
nič pozoruhodné zatiaľ nevykonal.

V Ríme sa vrhol Caesar ešte usilovnejšie do politického života. V roku 67 pred
Kr. sa opäť oženil, tentoraz so Sullovou vnučkou Pompeiou. O dva roky nato bol
zvolený za edila a obnovil Mariove triumfálne trofeje. Viedol tiež niekoľko
procesov proti mužom, ktorí sa nezákonne obohatili pri Sullových proskripciách,
štedro míňal peniaze na verejné stavby a hry, čím si získal podporu ľudových
más, hoci sa veľmi zadĺžil (podľa Plutarcha mal dlh 13 000 talentov už pred
nástupom do akejkoľvek verejnej funkcie). Svojimi politickými ťahmi sa Caesar
prihlásil jasne k strane populárov, ktorá bola od nástupu Sullu k moci
potlačovaná, ale s Caesarom na čele naberala druhý dych. V tejto dobe došlo aj k
zblíženiu medzi Gaiom Iuliom Caesarom, Marcom Liciniom Crassom a Gnaeom
Pompeiom, budúcimi triumvirmi. Bohatý Crassus čiastočne finančne podporoval
Caesarovu napredujúcu kariéru.

Niektorí starovekí historici podozrievali Caesara, že už v tejto dobe sa zapojil
do nevydareného pokusu o prevrat.

V roku 63 pred Kr. došlo k ďalšiemu významnému súdnemu procesu, v ktorom si
získal Caesar obľubu verejnosti. Na jeho popud obvinil tribún Titus Labienus
senátora Gaia Rabiria, patriaceho k optimátom, z politickej vraždy tribúna Lucia
Appuleia Saturnina, ku ktorej malo dôjsť pred 37 rokmi. Caesar bol jedným z
dvoch sudcov, ktorí prípad vyšetrovali. Rabiria obhajovali dvaja najvýznačnejší
právnici tej doby, Marcus Tullius Cicero a Quintus Horentsius Hortalus. Napriek
tomu bol uznaný vinným z vlastizrady (perduellio). Rabirius unikol odsúdeniu,
keď sa odvolal a jeho proces nebol obnovený, ale Caesar si získal v Labienovi
dôležitého spojenca v svojom nasledujúcom vzostupe.

Toho istého roku sa uchádzal vo voľbách o post najvyššieho kňaza (pontifex
maximus). Jeho protivníci boli dvaja významní optimáti a bývalí konzuli, muži
omnoho starší a politicky skúsenejší ako Caesar, Quintus Lutatius Catulus a
Publius Servilius Vatia Isauricus. Vo volebnom boji figurovali obvinenia z
podplácania na všetkých stranách. Caesar vraj v deň volieb povedal svojej matke,
že sa buď vráti ako víťaz alebo sa vôbec nevráti, pretože mu hrozilo vyhnanstvo
za obrovské dlžoby, do ktorých sa dostal, aby mohol zaplatiť svoju politickú
kampaň. Caesar kňazskú hodnosť získal a spolu s ňou i sídlo na Via Sacra.

V roku 63 pred Kr. došlo ešte k jednej významnej udalosti, a to ku Catilinovmu
sprisahaniu. Marcovi Tulliovi Ciceronovi, ktorý zastával toho roku úrad konzula,
sa podarilo sprisahanie odhaliť. Caesarov odporca Lutatius Catulus spolu s
ďalšími ho obvinili z toho, že sa na pokuse o prevrat podieľal. Caesar sa tiež
zapojil do debaty v senáte o tom, ako naložiť so sprisahancami. Zasadzoval sa
proti trestu smrti, ktorý navrhovali Cicero a Cato Mladší, a namiesto neho
navrhoval doživotné uväznenie. Nakoniec sa však senát priklonil k návrhu Marca
Porcia Catona a Catilinovci boli popravení. Keď nasledujúceho roku došlo k
opätovnému vyšetrovaniu vo veci sprisahania, Caesar bol znova obvinený zo
spoluúčasti. Šikovne sa mu podarilo z obvinenia vykĺznuť a namiesto seba dostať
do väzenia tých, ktorí ho obviňovali.

Počas prétury, ďalšieho kroku k najvyššiemu úradu konzula, sa v roku 62 pred Kr.
Caesar dostal do sporu so senátom nakloneným optimátom, keď podporoval vytrvalo
legislatívu, ktorá mala pomôcť populárom. Na čas mal pozastavený výkon funkcie,
až kým vyvolanými demonštráciami ľudových más neprinútili senát zákaz odvolať. V
tom istom čase bola v Caesarovom dome usporiadaná oslava na počesť bohyne Bona
Dea (Dobrej bohyne). Na slávnosti nebolo dovolené zúčastniť sa žiadnemu mužovi,
ale napriek tomu sa na ňu podarilo preniknúť Publiovi Clodiovi Pulchrovi, ktorý
sa prestrojil za ženu, údajne kvôli milostnému pomeru s Caesarovou ženou
Pompeiou. Po prichytení bol súdený, ale vďaka tučným úplatkom a zastrašovaniu zo
strany Clodiovej vplyvnej rodiny bol oslobodený. Caesar proti nemu nevzniesol
žiadne obvinenie, napriek tomu sa so svojou ženou rozviedol tvrdiac, že na ňu
nemal padnúť ani tieň podozrenia.

Úrad proprétora mal odslúžiť nasledujúceho roku (61 pred Kr.) Caesar v Zadnej
Hispánii (Hispania Ulterior). Pred tým, ako mohol nastúpiť do funkcie však musel
splatiť aspoň časť stále vysokých dlžôb. Obrátil sa preto na Marca Licinia
Crassa, jedného z najbohatších mužov v Ríme, ktorý mu pomohol výmenou za
politickú podporu proti Pompeiovi. V Hispánii Caesar porazil Callaicov a
Lusitanov, získal si veľkú obľubu u svojho vojska a ukončil svoju propretúru s
nižšími dlžobami a vyššou reputáciou.

Za víťazstvo nad hispánskymi Galmi mal Gaius Iulius nárok na triumf, ale to by
znamenalo, že by sa zdržal za hradbami mesta až do tejto slávnosti a nemohol sa
zúčastniť volieb do úradu konzula. Požiadal senát, aby sa mohol zúčastniť volieb
v neprítomnosti (in absentia), ale jeho veľký politický protivník, Marcus
Porcius Cato Mladší, sa postaral o to, že návrh neprešiel. Pri rozhodovaní medzi
triumfom a volebným bojom sa rozhodol Caesar pre kandidatúru do úradu konzula.

Spolu s ním sa o túto funkciu uchádzali Marcus Calpurnius Bibulus, s ktorým
zastával Caesar úrad edila, a Lucius Lucceius. Politický boj nebol o nič
čistejší ako ktorýkoľvek predošlý. Caesar si dokázal sľubmi získať na svoju
stranu Cicerona a dohodol sa s bohatým Lucceiom, že si konzulát rozdelia.
Optimáti naopak podporovali Bibula a dokonca aj Cato, ktorý sa preslávil svojou
bezúhonnosťou, sa znížil ku korupcii, aby sa postaral o jeho podporu. Ako
konzuli na rok 59 pred Kr. boli nakoniec zvolení Marcus Calpurnius Bibulus a
Gaius Iulius Caesar.

V tomto období boli traja najmocnejší muži v štáte Marcus Licinius Crassus,
ktorého politická sila spočívala v obrovskom bohatstve a podpore jazdeckého
stavu, Gnaeus Pompeius, ktorý si získal slávu ako vojvodca ešte za Sullovho
režimu a mal podporu armády, a Gaius Caesar, ktorý dokázal zmobilizovať dav na
svoju podporu. Vzťahy medzi Pompeiom a Crassom neboli dobré odkedy zdieľali
konzulát v roku 70 pred Kr., ale Caesarovi sa podarilo ich dočasne uzmieriť, keď
im navrhol spoločnú dohodu. Tajný dohovor spečatili v roku 60 pred Kr.
manželstvom medzi Pompeiom a Caesarovou dcérou z prvého manželstva Iuliou
(Pompeius mal v tejto dobe 50 a Iulia 14 rokov). Caesar si na oplátku vzal
Calpurniu, dcéru Lucia Calpurnia Pisona Caesonina, ktorý sa stal konzulom
nasledujúceho roku.

Caesarovi sa v pozícii konzula podarilo s podporou triumvirov presadiť niektoré
zákony, ktorými si naklonil verejnú mienku a oslabil moc optimátov. Pri rokovaní
o zákone, ktorý mal prerozdeliť štátnu pôdu bezzemkom, sa Caesarov spolukonzul
Bibulus pokúsil legislatívny proces všetkými možnými spôsobmi zastaviť.
Pompeius, ktorý mal záujem o presadenie zákona, aby mohol odmeniť svoje vojsko
prídelmi pôdy, obsadil Rím lojálnymi veteránmi a došlo k zastrašovaniu. Bibulus
sa zo strachu o vlastný život utiahol do svojho domu, odkiaľ nevychádzal až do
konca svojho funkčného obdobia. Caesar po tejto udalosti konal ako konzul úplne
samostatne, takže sa satirici o tomto roku vyjadrovali ako o konzuláte Iulia a
Caesara.

Po zložení konzulského úradu mala byť senátom pridelená Caesarovi provincia,
ktorú by ako prokonzul spravoval nasledujúci rok (58 pred Kr.). Senát mu
zamýšľal prideliť málo významnú provinciu, kde by bolo možné ho kontrolovať, ale
jeho tajní spoločníci Crassus a Pompeius sa postarali o to, aby získal
Predalpskú a neskôr i Zaalpskú Galiu (Galia Cisalpina a Galia Transalpina tiež
nazývaná Galia Narbonensis) a Ilýriu (Illyricum), čím dostal zároveň velenie nad
štyrmi légiami. Triumvirovia mu tiež vymohli, aby namiesto zvyčajného roku smel
v úrade prokonzula zotrvať päť rokov, počas ktorých mal zaručenú politickú
imunitu. Správa provincie poskytovala Caesarovi vítanú príležitosť splatiť
dlžoby, a to vymáhaním nehoráznych poplatkov od tamojšieho obyvateľstva rovnako
a vojenskými výpravami.

Zaalpská Galia ležiaca na území dnešného južného Francúzska (Provensalsko)
hraničila v Caesarovej dobe na severe s dovtedy nepokorenou keltskou Galiou.
Galovia boli známi svojou bojovnosťou a bohatstvom, rovnako tiež ale aj svojou
nejednotnosťou a politickou nestálosťou. Caesar sa rozhodol tieto faktory využiť
a Galiu, ktorá sľubovala obrovskú vojnovú korisť a vojvodcovskú slávu, si
podrobiť. Zámienkou sa mu stali dve udalosti: masová migrácia kmeňa Helvétov,
ktorí údajne mali v úmysle ohroziť rímsku provinciu, a žiadosť o pomoc vyslaná k
Caesarovi od spriateleného kmeňa Heduov, ktorých utláčali ich galskí sokovia
Arverni a nimi na pomoc zavolaní germánski Suebi spoza Rýna.

Caesar sa obrátil najprv proti Helvétom vedeným náčelníkom Orgetorigom. V
niekoľkých bitkách sa mu podarilo národ Helvétov zmasakrovať (z pôvodných 300
000 – 400 000 Helvétov ich po jeho ťažení zostalo približne 100 000). V tom
istom roku (58 pred Kr.) podnikol výpad proti Germánom spoza Rýna, ktorí sa
usadili v Galii. Pôvodne si ich Galovia najali ako žoldnierov vo vzájomných
konfliktoch, ale táto vojenská sila sa im začala vymykať spod kontroly.
Germánsky náčelník Ariovistus sa vyhlásil za kráľa germánskeho národa Suebov,
privlastnil si územie niektorých galských kmeňov a zaistil si ich podriadenosť
veľkým množstvom rukojemníkov. Na spoločné želanie Galov sa Caesar pokúsil
presvedčiť Ariovista, aby sa stiahol nazad za Rýn, vyjednávaním. Keď neuspel, na
Suebov zaútočil. Porazil ich v bitke pri Vosges (58 pred Kr.) a pripravil ich o
vojenskú moc v Galii.

V nasledujúcich rokoch podnikol Caesar ďalšie vojenské výpravy na územie Belgov,
Venetov a Aquitanov (v posledných dvoch ťaženiach hral významnú úlohu Crassov
syn Publius Crassus). V roku 55 pred Kr. odrazili rímske légie vpád germánskych
Tencterov a Usipetov spoza Rýna do Galie. Caesar dal príkaz postaviť most cez
rieku, vstúpil s armádou do dosiaľ nezmapovaných končín Germánie, ale po 18
dňoch sa bez väčších úspechov stiahol a most nechal strhnúť. V tom istom roku sa
pokúsil o vylodenie v Británii, ktoré po stroskotaní veľkej časti loďstva musel
opakovať nasledujúceho roku (54 pred Kr.). Rovnako ako v prípade Germánie,
Caesar si dokázal podrobiť britské kmene iba krátkodobo a rýchlo sa z ostrova
stiahol.

Caesarovo ťaženie v Galii vyvolávalo kontroverzné reakcie už i jeho súčasníkov,
obzvlášť jeho politických odporcov, ktorí videli v Galskej vojne spôsob, ktorým
sa chcel Caesar obohatiť, pripútať k sebe veľký počet vojakov a získať si
vojenskú slávu a verejnú popularitu. Vpád do Germánie a Británie, ktoré nemali
väčší politický ani ekonomický význam, mal skôr ohúriť Rimanov a ukázať im
Caesarove vojvodcovské schopnosti než podrobiť si barbarské národy. Aj víťazstvá
v Galii boli len krátkodobé. Ešte počas zimy rokov 54 – 53 pred Kr. vypuklo v
severovýchodnej Galii povstanie vedené náčelníkom kmeňa Eburonov Ambiorigom,
ktoré ukázalo, aká slabá je rímska moc v Galii.

K významnejšej vzbure proti rímskej zvrchovanosti došlo v roku 52 pred Kr., keď
sa podarilo náčelníkovi Arvernov Vercingetorigovi zjednotiť Galov v boji proti
Rimanom. Vercingetorix si bol dobre vedomý rímskej prevahy v otvorenom poli a
uchyľoval sa preto radšej k partizánskemu spôsobu boja. Dokázal Caesara poraziť
v niekoľkých stretoch, z ktorých najväčší sa odohral pri hlavnom meste Arvernov
Gregovii. Nakoniec sa Caesarovi podarilo Vercingetoriga obkľúčiť v Alesii a po
dlhom obliehaní ho prinútiť ku kapitulácii. Po Vercingetorigovej porážke
pokračovali menšie potýčky až do roku 51 pred Kr., ale Galia bola už v rímskych
rukách. Vercingetorix bol odvedený ako zajatec do Ríma. Caesar ho nechal viesť v
svojom triumfálnom sprievode v roku 46 pred Kr. a popraviť.

V Caesarovom vojsku slúžilo viacero významných osobností. Jeho legátom vo
funkcii proprétora bol jeho starý politický prívrženec Titus Labienus. Pod
Caesarovým velením v Galii bojovali tiež dvaja Crassovi synovia, Marcus Crassus
a Publius Crassus, jeho príbuzný Lucius Iulius Caesar, Ciceronov brat Quintus
Tullius Cicero, jeho budúci vrah Marcus Iunius Brutus a politický pokračovateľ
Marcus Antonius.

Celkový dôsledok Caesarovho ťaženia v Galii je dnes ťažké zhodnotiť. Jeho
vlastné zápisky, ktoré mali slúžiť v prvom rade ako súčasť propagandy, sú značne
prehnané. Podobnú neobjektívnosť možno pripísať i ďalším rímskym historikom.
Plutarchos tvrdí, že Caesar počas Galskej vojny celkovo bojoval s 3 miliónmi
mužov, z ktorých jeden milión v boji zahynul a ďalší bol zotročený. Rímska moc
si podrobila údajne 300 kmeňov a zničila 800 miest. Niektorí moderní historici
uvádzajú, že napríklad v prípade Helvétov sa rímska armáda stretla len s asi
16 – 40 000 mužmi z celkového počtu 100 – 160 000 Galov.

Na jar v roku 56 pred Kr. sa stretli triumvirovia v Luce (dnes Lucca) v
Predalpskej Galii. Caesar, Pompeius a Crassus obnovili svoju tajnú dohodu.
Pompeius a Crassus mali zastávať nasledujúceho roku konzulát, pričom Caesarovi
bola potvrdená správa doterajších území. Po svojom konzuláte mal Crassus dostať
ako provinciu Sýriu a Pompeius dve provincie v Hispánii.

Kým Caesar bojoval v Británii, jeho dcéra Iulia, vydaná za Pompeia, zomrela pri
pôrode. Caesar ponúkol Pompeiovi namiesto nej svoju praneter Octaviu, vtedy
manželku Gaia Marcella. Pompeius túto ponuku odmietol. Neskôr si vzal za
manželku Corneliu, dcéru Caesarovho politického oponenta Quinta Metella
Scipiona. Toto gesto naznačilo, že triumvirát sa rozpadá.

Triumvirát sa s plnou platnosťou rozpadol v roku 53 pred Kr., po smrti Marca
Licinia Crassa v bitke pri Karrhách počas jeho východného ťaženia proti Partom.
Zdrvujúca porážka rímskeho vojska a smrť jedného z najmocnejších mužov Ríma
spôsobila v Itálii zmätok. V krízovej situácii sa Pompeius, ktorý teraz, keď bol
Crassus mŕtvy a Caesar sa zaoberal nepokojmi v Galii, ovládol senát, nechal
samotný zvoliť za konzula. Hneď ako sa situácia v Ríme upokojila, pribral si za
spolukonzula svojho prívrženca a zaťa Quinta Metella Scipiona. Prostredníctvom
senátu Pompeius žiadal, aby Caesar, ktorému končilo jeho prokonzulské obdobie v
Galii, rozpustil svoje vojsko a vrátil sa do Ríma. Navyše mu bolo zakázané
uchádzať sa v neprítomnosti o druhý konzulát, ktorý by mu poskytol politickú
imunitu. Bolo jasné, že pokiaľ by sa bez vojska Caesar vrátil do Ríma, čakal by
ho proces, v ktorom by ho Pompeius zničil.

Caesar spočiatku diplomaticky vyčkával v svojich provinciách. V Ríme tribúni
ľudu, Marcus Antonius a Quintus Cassius Longinus, ktorí stáli na Caesarovej
strane, nariadenia senátu namierené proti Caesarovi vetovali, ale ich veto senát
ignoroval. Nakoniec z obavy o svoju bezpečnosť radšej utiekli do Galie za
Caesarom. Dňa 10. januára 49 pred Kr. Gaius Iulius Caesar na čele jednej svojej
légie prekročil rieku Rubikon, označujúcu hranicu Itálie, čím rozpútal občiansku
vojnu. Caesar pri tom údajne vyslovil slová z divadelnej hry gréckeho dramatika
Menandra: „Alea iacta est“ (Kocky sú hodené).

Zvesť o tom, že Caesar tiahne na čele svojho vojska na Rím a že sa mestá v
severnej Itálii jedno po druhom pred ním vzdávajú sa doniesla k Pompeiovi a
senátu. Nikto presne nevedel, s akým veľkým vojskom Caesar postupuje na juh.
Pompeiove vlastné vojenské sily boli viazané v Hispánii, kde predtým slúžil v
úrade prokonzula, preto sa rozhodol z Ríma pred svojim protivníkom ustúpiť do
východných provincii a tu postaviť armádu, s ktorou by mu mohol čeliť. Z Ríma
spolu s ním utiekli aj optimáti. Po vstupe do Ríma Caesar pokračoval v
prenasledovaní Pompeiovcov smerom k Brundisiu, kde dúfal, že zadrží svojho
súpera skôr, než bude môcť vyplávať na východ. Pompeiovi sa podarilo uniknúť.

V ďalšej fáze občianskej vojny Caesar zamieril na západ, do Hispánie, kde sa
rozhodol zničiť vojenské jednotky oddané Pompeiovi. Ochranu Itálie zveril svojmu
tribúnovi, Marcovi Antoniovi. V rekordnom čase 27 dní sa dostal do hispánskych
provincii, pričom pripojil k svojmu vojsku légie zdržiavajúce sa v Galii, a
porazil Pompeiových veliteľov.

Nakoniec sa Iulius Caesar obrátil na východ, kde zatiaľ Pompeius zbieral sily na
protiútok. K prvému stretu došlo 10. júla 48 pred Kr. pri Dyrrhachiu (dnes Drač
v Albánsku), kde Caesar len tak-tak vyviazol z katastrofálnej porážky.
Rozhodujúca bitka sa odohrala 9. augusta 48 pred Kr. pri Farsale, v ktorej
zvíťazil Caesar napriek Pompeiovej takmer dvojnásobnej prevahe. Caesar sa po
svojom víťazstve vrátil do Itálie a bol zvolený za diktátora. Len 11 dní nato
túto funkciu zložil, aby prijal druhý konzulát spolu s Publiom Serviliom Vatiom.
Pompeius sa zatiaľ uchýlil do egyptskej Alexandrie, kde bol 29. septembra 48
pred Kr. na príkaz kráľa Ptolemaia XIII. zavraždený.

Týmto sa Caesar zaplietol do občianskej vojny medzi Ptolemaiom XIII. a jeho
spoluvládkyňou, sestrou a manželkou Kleopatrou VII. Caesar sa postavil na stranu
Kleopatry. V roku 47 pred Kr. porazil v bitke na Níle Ptolemaiove vojsko a
dosadil na egyptský trón ako jedinú vládkyňu Kleopatru. Milenecký vzťah, ktorý
dvojica udržiavala až do Caesarovej smrti, vstúpil do legiend. Jeho skutočný
rozmer a význam je však povážlivý. V roku 47 pred Kr. porodila Kleopatra
Caesarovi syna, ktorý dostal meno Ptolemaios Caesar ale bol nazývaný Caesarion
(„Malý cézar“). Napriek tomu sa Caesar nerozviedol so svojou manželkou
Calpurniou, s ktorou za 14 rokov nemal žiadne deti. Rímske zákony neumožňovali
sobáš s osobou, ktorá nebola rímskym občanom, tak ako Kleopatra. Pri výbere
dediča uprednostnil Caesar pred Kleopatriným synom svojho prasynovca Octaviana.
Egyptská kráľovná niekoľkokrát navštívila Rím a bola možno prítomná v meste aj
počas Caesarovej smrti.

Posledné roky vojny strávil Caesar prenasledovaním zvyšku Pompeiových
prívržencov. V severnej Afrike, kam sa utiekli dvaja významní členovia strany
optimátov, Marcus Porcius Cato Mladší a Quintus Metellus Scipio, a zbierali tu
armádu, porazil senátorsku opozíciu v roku 46 pred Kr. v bitke pri Thapse.
Metellus bol zabitý priamo v boji, Cato spáchal samovraždu. Dvaja Pompeiovi
synovia, Gnaeus Pompeius a Sextus Pompeius, spolu s bývalým Caesarovým stúpencom
Titom Labienom sa uchýlili zasa do Hispánie, kde ich odpor rozbil Caesar v bitke
pri Munde (dnes Montilla) v roku 45 pred Kr.

V posledných rokoch občianskej vojny súčasne povstal proti rímskej moci na
východe pontský kráľ Farnakes II. Ešte v roku 47 pred Kr. sa s ním Caesar rýchlo
a definitívne vyrovnal v bitke pri Zele. Pri tejto príležitosti poslal do Ríma
krátku správu z bojiska: „Veni, vidi, vici“ (Prišiel som, videl som, zvíťazil
som).

Posledné štyri roky od porážky Pompeia pri Farsale do Caesarovej smrti vypĺňala
neustávajúca Caesarova štátnická aktivita. Za tak krátke obdobie sa mu podarilo
uskutočniť len malú časť z plánovaných reforiem, ktoré mali pretransformovať
republikánske zriadenie na autokraciu. Časť caesarovského programu uviedol do
praxe v pozmenenej podobe až jeho následník Octavianus Augustus.

Z Caesarových reforiem sa ako najtrvácnejšia ukázala reforma kalendára. Caesar
zaviedol podľa egyptského vzoru kalendárny rok s 365 dňami, ku ktorým bol každý
štvrtý rok pridávaný jeden deň navyše. Tento tzv. juliánsky kalendár sa v Európe
udržal až do úprav, ktoré zaviedol v roku 1582 pápež Gregor XIII. Caesar tiež
premenoval piaty mesiac rímskeho roku, Quintilis, podľa seba na Julius (júl).
Podľa tohto vzoru premenoval Augustus neskôr šiesty mesiac, Sextilis, podľa
svojho mena na Augustus (august).

K Caesarovým plánom patrili rozsiahle verejné projekty. K Forum Romanum nechal
pristaviť časť, ktorá bola nazvaná Caesarovo fórum (Forum Caesaris) a kde sa
nachádzal Chrám Venuše Rodičky (Venus Genetrix). V chráme nechal dokonca vztýčiť
zlatú sochu svojej milenky Kleopatry. V ďalších stavebných plánoch chcel Caesar
rozšíriť prístav Ostiu, zregulovať toku Tiberu a rozšíriť rímsku cestnú sieť.

Caesar tiež plánoval niekoľko vojenských ťažení: proti Partii, Skýtii, smerom na
Kaukaz a do Germánie. Žiadne z nich nestihol uskutočniť.

Veľká časť jeho reforiem bola orientovaná na tie vrstvy obyvateľstva, ktoré mu
tradične prejavovali podporu. Rôznymi opatreniami udržiaval nízke ceny
základných potravín a obmedzoval nákup iného ako štátneho obilia. Plánoval
rozdelenie pôdy vyslúžilým vojakom a vytvorenie kolónií veteránov v rôznych
častiach rímskeho sveta. Udelil rímske občianstvo gréckym lekárom a filozofom
pôsobiacim v Ríme. Svojich starých politických odporcov Caesar neproskriboval,
ale ospravedlňoval, čím si medzi nimi získal aspoň čiastočnú podporu. Týmto
spôsobom bol oslobodený napríklad aj Marcus Tullius Cicero, ktorý počas
občianskej vojny podporoval Pompeia.

V septembri 45 pred Kr., po návrate z Hispánie, spísal Caesar svoju poslednú
vôľu, v ktorej za svojho dediča ustanovil svojho prasynovca Gaia Octaviana.
Caesar tiež stanovil, že ak by Octavianus zomrel skôr ako on sám, mal byť jeho
druhým dedičom Marcus Iunius Brutus.

K Caesarovmu životu v posledných rokoch patrilo veľké množstvo pôct, ktoré mu
udelil senát alebo si ich pririekol sám. V roku 46 pred Kr. nastúpil tretíkrát
do úradu konzula so spolukonzulom Marcom Aemiliom Lepidom. O rok nato nastúpil
do tohto úradu štvrtýkrát, tentoraz už bez kolegu. Senát mu pririekol aj čestný
titul Otec vlasti (Pater patriae) a hodnosť prefekta mravov (praefectus morum),
ktorá mu na tri roky prepožičiavala úradnú moc cenzora. V roku 45 pred Kr. bol
zvolený za doživotného diktátora (dictator perpetuus). Tento titul sa objavil aj
na minciach s Caesarovou podobizňou razených toho roku. Napriek všetkej pompe,
ktorú okolo seba Iulius Caesar cielene akumuloval, vyhlasoval o sebe, že nemá
záujem o kráľovské pocty. Podľa Plutarcha raz Caesar oznámil senátu, že považuje
za vhodnejšie, aby boli jeho pocty umenšené skôr ako by mali byť ešte rozšírené,
ale toto tvrdenie neskôr odvolal. Mnohí považovali jeho skromnosť len za šikovný
populistický ťah.

V roku 46 pred Kr. tiež oslávil štvornásobný triumf – za víťazstvá v Galii,
Egypte, severnej Afrike a v boji proti Farnakovi. Senát nariadil pri tejto
príležitosti na jeho počesť päťdesiatdennú ďakovnú slávnosť a postavil jeho
sochu medzi božských ochrancov Ríma. Veľkolepé hry boli usporiadané v Caesarovom
mene aj na oslavu jeho víťazstva pri Munde.

Pocty, ktoré na seba dokázal Caesar strhnúť, aj štedré narábanie so štátnymi
financiami dali vzniknúť v senáte skrytej opozícii proti mocnému diktátorovi.
Jej vodcom sa stal Caesarov blízky priateľ Marcus Iunius Brutus a jeho švagor
Gaius Cassius Longinus, tiež pôvodne Caesarov prívrženec. Sprisahanci si dali
meno Liberatores(Osloboditelia).

Podľa starovekých prameňov sa senát obával predovšetkým toho, že by sa Caesar
mohol vyhlásiť za kráľa. Cassius Dio uvádza, že senátorov primälo k plánom na
zavraždenie Caesara jeho neúcta voči ich stavu. Keď ho v roku 44 pred Kr.
navštívili v chráme Venuše Rodičky, aby mu oznámili pridelenie nových pôct,
Caesar ich údajne prijal posediačky, čo bol najvyšší prejav neúcty. Túto
historku zaznamenáva aj Suetonius. Navyše pridáva, že pri zhromaždení davu,
ktorý prišiel privítať Caesara pri návrate do Ríma, ktosi umiestnil na jeho
sochu vavrínový veniec. Tribúni Gaius Epidius Marcellus a Lucius Caesetius
Flavius prikázali, aby bol veniec odstránený, pretože bol odznakom božských a
kráľovských pôct. Caesar údajne nechal za tento incident pozastaviť výkon ich
funkcie. Caesarovi životopisci tiež spomínajú, ako pri oslave sviatku Lupercalií
15. februára 44 pred Kr. Marcus Antonius ako nový konzul niekoľkokrát vložil na
Caesarovu hlavu korunu. Caesar si ju vždy zložil a nakoniec vyhlásil, že ju
obetuje Jovovi. Podľa niektorých historikov malo ísť o vopred dohodnuté gesto
predstieranej skromnosti, ktoré malo Caesarovi nakloniť senát. U Seutonia sa
tiež objavuje zmienka o tom, ako senátor Lucius Cotta navrhol, aby bol Caesarovi
pridelený titul kráľ, pretože v sibylských knihách sa uvádzalo, že iba kráľ môže
dobyť Partiu. Objavili sa dokonca povesti, podľa ktorých chcel Caesar preniesť
hlavné mesto ríše z Ríma do Alexandrie a urobiť z nej orientálnu despociu podľa
vzoru východných vládcov.

Caesar sa chystal na dlhšiu dobu opustiť Rím a veliť jednej zo svojich
vojenských výprav; svoje funkcie už na dobu troch rokov odovzdal zástupcom.
Sprisahanci preto museli konať rýchlo. Na marcové Idy (deň, ktorý pripadal na
15. marca) v roku 44 pred Kr. ho zavolala skupina senátorov Caesara na fórum,
aby mu mohla byť prednesená petícia, v ktorej ho senát žiadal o navrátenie moci.
Marcus Antonius, ktorý sa dozvedel o sprisahaní večer predtým od jedného z
Osloboditeľov menom Servilius Casca, sa pokúsil Caesara zastihnúť a zadržať pri
schodisku vedúcom na fórum. Sprisahanci ale zastihli Caesara na ceste ešte pri
Pompeiovom divadle, kde občas senát zvykol zasadať, a zatiahli ho dnu. Iné
zdroje uvádzajú, že zasadanie senátu sa konalo priamo v Pompeiovom divadle.

Keď Caesar začal čítať nahlas petíciu, Tillius Cimber, ktorý mu petíciu podal,
strhol z neho tuniku. Kým sa Caesar oboril na Cimbra so slovami „To je násilie!“
(Ista quidem vis est), Servilius Casca tasil dýku skrytú pod tógou a urobil
výpad na diktátorovo hrdlo. Caesar jeho ranu odrazil a stihol vykríknuť: „Casca,
ty zradca, čo to robíš?“ Ihneď sa naňho vrhli všetci sprisahanci, ktorých bolo
niečo vyše 60. Caesar sa pokúšal uniknúť, ale potkol sa a spadol. Takto
ležiaceho ho jeho vrahovia ubodali, údajne pod sochou jeho nepriateľa Pompeia.
Podľa Suetonia neskoršie lekár vyhlásil, že z 23 rán, ktoré Caesar utŕžil, bola
iba jediná smrtiaca.

Posledné Caesarove slová nie sú s istotou známe. Tradične sa uvádza výrok: „Aj
ty, Brutus?“ (Et tu, Brute), ktorý je odvodený snáď od Suetonia (ten tvrdí, že
pri pohľade na Bruta medzi sprisahancami Caesar vykríkol po grécky Και σου
τεκνον, čiže „Aj ty, dieťa?“). Podľa Plutarcha Caesar pri pohľade na Bruta medzi
svojimi vrahmi nič nepovedal, iba si cípom tógy zakryl hlavu.

Plutarchos tiež uvádza, že po Caesarovom zavraždení Brutus vystúpil, aby
prehovoril k senátorom, tí ale z miesta zločinu utiekli. Brutus na čele
Osloboditeľov potom smeroval ku Kapitolu za výkrikov: „Rimania, opäť sme
slobodní!“ Namiesto očakávanej radosti sa im ale od obyvateľov Ríma dostalo
rozpačité mlčanie. Hneď ako sa správa o vražde v meste rozšírila, ľudia sa
zatvárali v svojich domoch a čakali, čo bude nasledovať. Sprisahanci strávili na
Kapitole celú noc. Tu sa k ním pridali niektorí ďalší senátori, ktorí sa sami na
vražde nepodieľali, ale schvaľovali Caesarovo odstránenie.

Caesarovo telo zostalo na mieste vraždy, neskôr ho odniesli traja jeho otroci na
nosidlách do jeho domu.

Kým sprisahanci na čele s Brutom očakávali, že ich čin príjmu Rimania ako
oslobodenie od tyrana a dôjde k obnoveniu republiky, situácia sa vyvinula
podstatne inak. V prvom rade za to mohla obrovská popularita, ktorú si Caesar
svojim vystupovaním a reformami získal u nižších vrstiev. Pre tieto masy bola
vražda ich dobrodinca sprisahaním vedeným malou skupinou bohatých senátorov,
ktorí videli v Caesarovej politike ohrozenie vlastného prominentného postavenia.
Navyše, na rozdiel od zaskočených Osloboditeľov, ktorí takýto vývin situácie
neočakávali, dvaja najvýznamnejší Caesarovi prívrženci, Marcus Antonius a Marcus
Aemilius Lepidus začali okamžite konať: Antonius predniesol reč, v ktorej vrenie
v dave obrátil proti optimátom ukrývajúcim sa na Kapitole, Lepidus obsadil
vojskom fórum. Marcus Tullius Cicero sprostredkoval kompromis: Caesarovi
vrahovia boli amnestovaní, no všetky jeho zákony a výnosy zostali v platnosti.

Tretí deň po zavraždení sa konal Caesarov pohreb, pri ktorom bol predčítaný jeho
závet. Jeho dedič Gaius Octavianus, v tej dobe len 19-ročný, získal nielen
Caesarovo veľké bohatstvo, ale aj jeho povesť a slávne meno Caesar. Caesar tiež
odkázal vysoké čiastky Marcovi Iuniovi Brutovi a ďalším z jeho vrahov. Rímskemu
ľudu odkázal svoje záhrady na pravom brehu Tiberu.

Napätie v štáte po Caesarovej smrti viedlo v nasledujúcich rokoch k ďalším
občianskym vojnám, najprv medzi dedičmi Caesarovej strany (Antonius, Lepidus,
Octavianus) a optimátmi usilujúcimi o udržanie republiky (Brutus, Cassius), po
ich porážke v bitke pri Filipách (42 pred Kr.) medzi Marcom Antoniom a Gaiom
Octavianom, ktorí sa usilovali o nastolenie samovlády. V roku 31 pred Kr.
porazil Antonia Octavianus v bitke pri Actiu. Tento medzník označuje zánik
rímskej republiky a vznik cisárstva. Octavianus, ktorý prijal meno Augustus, sa
stal prvým cisárom.

V roku 42 pred Kr. bol Caesar zbožštený a dostalo sa mu titulu Divus Iulius (boh
Iulius). Octavianus podľa toho tiež mohol používať označenie Divi filius (syn
boha).

Počas svojho života si Caesar získal povesť vynikajúceho rečníka a autora
prozaických diel. Jeho rečnícke schopnosti a štýl si považoval dokonca aj
Cicero. K jeho významným, ale nedochovaným dielam patrili:

Ako spisovateľ je dnes Gaius Iulius Caesar spájaný predovšetkým s radou diel
žánru commentarii, teda zápiskov z vedených vojenských ťažení. Caesar ich nikdy
nezamýšľal ako historiografické dielo, napriek tomu, že vďaka veľkému množstvu
pre historikov dôležitých informácii dnes tomuto účelu slúžia. Zápisky mali v
prvom rade slúžiť ako propaganda Caesarovej politiky a oslava jeho osoby určená
pre strednú vrstvu drobnej šľachty žijúcu v Ríme a Itálii. Z viacerých spisov
tohto žánru sa nám dochovali:

V opise Caesarových výbojov dominuje neobjektívnosť a tendenčnosť: Caesar je
nútený obhajovať svoje výpravy proti keltskému obyvateľstvu Galie a ďalším
barbarským národom, ktoré Rím neohrozovali, ale sami boli Rimanmi napádané.
Opakujú sa motívy barbarskej prefíkanosti, vierolomnosti, nestálosti,
nedôveryhodnosti a morálnej podradnosti, naopak Rimania disponujú pozitívnymi
vlastnosťami, ktoré ich predurčujú za víťazov. Porážky rímskeho vojska sú
zľahčované a pripisované nepoctivému konaniu barbarov, víťazstva sú výsledkom
rímskych cností ("virtus") a Caesarovho vojenského génia. Podobnú perspektívu
používa Caesar aj v popise občianskej vojny, ktorým sa snaží zdiskreditovať
svojich protivníkov a vytvoriť dojem, že občianske boje rozpútali oni.

Podľa klasickej latinskej výslovnosti bolo Caesarovo meno, na rozdiel od
moderného štandardu, vyslovované ako „Kaisar“ prípadne „Kaizar“. V gréčtine sa
podľa toho Caesarovo meno zapisovalo ako Καισαρ (Kaisar). Z klasickej
výslovnosti boli odvodené tituly nemeckých cisárov (Kaiser). Anglická výslovnosť
Caesar („sízr“), slovenské Cézar aj cisár aj ruský panovnícky titul cár sú
odvodené zo stredovekej konvencie čítania Caesarovho mena, ktorá znela „čésar“.
V škandinávskej mytológii sa Caesar objavuje ako legendárny kráľ Kjárr.

Od dôb Augusta sa stalo Caesarovo meno súčasťou cisárskej titulatúry. Od čias
cisára Hadriána bolo označenie caesar používané pre cisárovho vybraného
nástupcu.

Je možné, že Caesar trpel epilepsiou. Zaznamenané sú štyri prípady, kedy u neho
došlo k epileptickému záchvatu. K slabším záchvatom mohlo dôjsť už za jeho
detstva. Epilepsia bola zaznamenaná u jeho predkov aj potomkov.

Domnienka o Caesarovej epilepsii dnes už nie je všeobecne prijímaná. Podľa
niektorých odborníkov podobné príznaky ako v prípade epilepsie mohli spôsobiť aj
iné ochorenia.

U starovekých historikov sa objavujú viaceré zmienky o Caesarovej homosexualite.
Suetonius sa viac ráz zmieňuje o Caesarovom vzťahu s kráľom Nikomedom, ktorý bol
v Ríme pomerne známy. Sám Caesar, podľa Cassia Diona, pod prísahou poprel túto
povesť. Je možné, že mohlo ísť iba o politický ťah, ktorým mal byť Caesar
zdiskreditovaný.

Catullus napísal dve básne, v ktorých spomína homosexuálny vzťah medzi Caesarom
a jeho dôstojníkom Mamurrom. Neskôr sa za svoje básne musel Caesarovi
ospravedlniť.

Počas neskoršieho napätia medzi Marcom Antoniom a Octavianom obvinil Antonius
Octaviana, že získal Caesarovo dedičstvo výmenou za sexuálne služby. Pravdivosť
tohto tvrdenia je ale veľmi pochybná.



https://sk.wikipedia.org/wiki/Zoznam_niektor%C3%BDch_ch%C3%BDb_v_sloven%C4%8Dine

Výraz pred šípkou je nesprávny (alebo ak nasleduje výraz „vhodnejšie“: nevhodný)
tvar, výraz za šípkou je správny (alebo ak mu predchádza výraz „vhodnejšie“:
vhodnejší) tvar. Tvary označené ako nevhodné sú inak správne (teda spisovné –
kodifikované). Zaradenie medzi „správne/nesprávne“ sa riadi primárne textom
KSSJ.

Výraz pred šípkou je nesprávny (alebo ak nasleduje výraz „vhodnejšie“: nevhodný)
tvar, výraz za šípkou je správny (alebo ak mu predchádza výraz „vhodnejšie“:
vhodnejší) tvar. Tvary označené ako nevhodné sú inak správne (teda spisovné –
kodifikované). Zaradenie medzi „správne/nesprávne“ sa riadi primárne textom
KSSJ.

Vzor dub a stroj – množné číslo – nominatív a genitív – zvieracie podstatné mená
Zvieracie podstatné mená (okrem čiastočne slov pes, vlk, vták a ďalej okrem slov
podľa vzoru pony a okrem umeleckého štýlu) sú v slovenčine v množnom čísle (na
rozdiel od češtiny) neživotné, t. j. považujú sa v množnom čísle za veci/neživé
tvory, a skloňujú sa preto v množnom čísle podľa vzorov dub resp. stroj, nie
podľa vzoru chlap. Preto:

Vzor dub – jednotné číslo – genitív – konkrétne podstatné mená a zdrobneniny V
genitíve jednotného čísla podľa vzoru dub sa často pod vplyvom češtiny robí
chyba v skloňovaní. Pri konkrétnych (t. j. neabstraktných) podstatných menách a
zdrobneninách sa tu namiesto správneho -a používa nesprávne -u, napr.:

Vzor dub – jednotné číslo – lokál – niektoré podstatné mená V lokáli jednotného
čísla podľa vzoru dub je štandardne koncovka -e, nie -i (ako tomu je napr. v
západoslovenských nárečiach) alebo -u. Výnimku však tvoria (teda -i alebo -u
majú):

Vzor srdce – množné číslo – inštrumentál V inštrumentáli množného čísla podľa
vzoru srdce je často nesprávne -iami namiesto správneho -ami, napr.:

Vzor žena/ulica/mesto/srdce – množné číslo – genitív – cudzie slová V genitíve
množného čísla cudzích slov podľa týchto vzorov sa často nesprávne pod vplyvom
domácich slov predlžuje kmeňová samohláska:

b) ostatné: Niektoré podstatné mená môžu skloňovať aj ako životné, aj ako
neživotné v závislosti od toho, ktorý ich význam máme na mysli. Týka sa to napr.
slova robot, antagonista, predátor, agresor, tenor, člen, bežec, manažér a
klient. Napr. bežec vo význame osoba má nominatív a akuzatív množného čísla
bežci (vzor chlap), ale vo význame súčiastka stroja má nominatív a akuzatív
množného čísla bežce (vzor stroj). Podľa vyjadrenia poradne JÚĽŠ je v prípade
slova klient ponímanom neživotne vhodnejšie sa skloňovaniu slova úplne vyhnúť,
napr. predsunutím generického výrazu (druhového označenia) produkt, program,
softvér, technológia atď., napr.: prejdime k produktom FTP klient, ponuku
rozšírili o technológiu tenký klient, včera sme hovorili o hlavných funkciách
softvéru klient, kategória FTP klient predstavuje...

V slovenčine je z jazykového hľadiska (existujú výnimky v zákonoch) správne
používať -ová v domácich aj cudzích ženských priezviskách. Zásady k pripájaniu
-ová sú uvedené v PSP v kapitole „Prehľad tvorenia ženských priezvisk“.

Mená osôb z uhorských dejín (do roku 1918) sa nepíšu – ako tomu bolo do vydania
PSP z roku 1991 – podľa maďarského pravopisu z 19. storočia alebo rozlične
zložkovo a podobne, ale sa píšu slovenským pravopisom podľa zásad uvedených v
PSP v kapitole III. Konkrétne formy písanie jednotlivých mien sa nachádzajú v
Slovenskom biografickom slovníku (Martin 1986 – 1994) a z diel, kde je veľa mien
a používajú tento novší pravopis, možno spomenúť napr. Kroniku Slovenska.

Vzor páví – množné číslo – lokál muž. a str. rodu, inštrumentál žen. rodu V
týchto prípadoch prípona nie je -iom resp. -iou , ale -om resp. -ou a prípadné
predchádzajúce d, t, n, (!)l má mäkčeň:

-ovo/-ove V nominatíve a akuzatíve jedn. č. privlastňovacích zámien str. rodu je
-ovo a nie -ove, napr.:

Tieto prídavné mená sú uvedené jednak v slovníkovej časti PSP a jednak – pre
názvy slovenský obcí – v špeciálnej časti v PSP.

A) Nemé e po spoluhláske V slovenčine sa (na rozdiel od češtiny) v prídavných
menách od vlastných mien zakončených na -e nasledujúce po spoluhláske toto e
vynecháva, ak je vo výslovnosti nemé (okrem prípadov, kde jeho prítomnosť mení
výslovnosť predchádzajúcej spoluhlásky, čo je časté napríklad v niektorých
prípadoch vo francúzštine a angličtine), napr.:

B) Nemé e po samohláske Prídavné mená od vlastných mien zakončených na nemé -e
nasledujúce po samohláske e ponechávajú (a majú privlastňovaciu príponu -ho
namiesto -ov), napr.:

Medzi číselným údajom a znakom % sa v zásade píše medzera (napr. nárast o 12 % =
nárast o 12 percent). Podľa výkladu normy STN 01 6910 a vyjadrenia jazykovej
poradne SME to platí aj vtedy, ak znak % znamená prídavné meno (napr. 12 %
roztok = 12-percentný roztok); podľa knihy Slovenčina bez chýb sa však v takomto
prípade medzera nepíše (napr. 12% roztok = 12-percentný roztok). V češtine sa
prípadoch, kde znak % označuje prídavné meno, medzera nepíše..

Niekedy sa chybne nedodržuje rytmické krátenie (napr. v češtine neexistuje
rytmické krátenie, preto vznikajú pri preklade chyby), napr.:

Nie je správne preberať prepisy cudzích názvov a termínov z anglických alebo
inojazyčných textov (pokiaľ nie sú myslené ako vysoko odborné medzinárodné
prepisy); prepisy sa riadia v prvom rade pravidlami uvedenými v PSP v kapitole
III a VII. České prepisy – ale s výnimkou prepisov pre grécke písmo a cyriliku
(V češtine sa používa iný systém na prepis z cyriliky – pozri pod Prepis z
cyriliky do latinky) – sú však často rovnaké resp. veľmi podobné prepisu
vhodnému podľa PSP alebo pre slovenského čitateľa.

Správny tvar názvu domáceho geografického objektu možno nájsť na nasledujúcich
stránkach
http://www.skgeodesy.sk/index.php?www=sp_detail&id=573&navigation_id=598 a PSP.
Iba ak tam daný objekt nie je uvedený, použijú sa iné relevantné zdroje.

Výnimka 1: Výnimku tvoria prípady, v ktorých názov zahŕňa časti, ktoré sú samé o
sebe názvami (vlastnými menami). Tieto sa potom píšu veľkým začiatočným
písmenom, napr.:

Výnimka 2: Výnimku tvoria aj oficiálne názvy obcí (t. j. sídelných
administratívnych jednotiek), čiže administratívnych miest, dedín a osád, a ich
administratívnych štvrtí a podobných administratívnych častí, pretože v týchto
prípadoch píšeme aj v slovenčine všetky začiatočné písmená (okrem predložiek
vnútri názvu) veľkým:

Výnimka 3: Výnimku tvoria aj názvy štátov, hradov a zámkov, ale len pokiaľ ide o
ich vnútorné časti iné než všeobecné základné slová „republika, štát,
kráľovstvo“ (a pod.), „hrad, zámok“ (a pod.):

Výnimka 4: V cudzojazyčných názvoch písaných latinkou ponechávame pôvodné
písanie, napr. Rio Grande, Alfa Centauri, Süddeutsche Zeitung, Rocznik
Slawistyczny. Pre cudzojazyčné názvy písaných písmami, v ktorých sa nerozlišuje
písanie veľkých a malých písmen, sa obyčajne postupuje tak, ako by sa daný názov
písal, keby to bol názov slovenský.

Latinské názvy všetkých taxonomických kategórií odhora až po úroveň rodu
(vrátane jeho podkategórií napr. podrodu) sa píšu s veľkým začiatočným písmenom,
napr. doména Eukaryota, ríša Tetrapoda, čeľaď Strigidae, rod Bubo. Názov druhu a
poddruhu sa začína veľkým písmenom (lebo prvé slovo je názov rodu) a pokračuje
ďalej slovami začínajúcimi malými písmenami (lebo sú to prídavné mená), napr.
druh Bubo bubo, poddruh Bubo bubo bengalensis.

Poznámka k bitkám: Pri bitkách je pravidlo nejasné. PSP uvádzajú ako ako jediný
príklad pre bitku „Stalingradská bitka“, ale uvádzajú ju ako príklad vojenskej
operácie, pričom nie je jasné, či vojenskou operáciou myslia len veľké bitky,
dlhodobé bitky, bitky niekým oficiálne pomenované ako vojenská operácia alebo či
tým myslia akékoľvek bitky (ak sa myslia akékoľvek bitky, potom by sa muselo
písať aj Bitka o Ardeny, Bitka o Kursk a podobne). Napríklad Encyclopaedia
Beliana píše (tak ako všetky odborné zdroje) bitky typu „bitka pri/o/na XY“,
„bitka troch cisárov“ malým začiatočným písmenom. Zároveň však píše tvary
„xy-ská bitka“ (zdá sa že zásadne) s veľkým začiatočným písmenom (teda má napr.
bitka o Ardeny a zároveň Ardenská bitka, bitka o Kursk a zároveň Kurská bitka
atď.), nie je však jasné, na základe akého pravidla resp. akej logiky takto
postupuje.

f) Pred výrazmi a preto, a tak, a teda, a predsa, a jednako, a pritom a podobne,
ako aj pred a to sa píše čiarka:

g) Pred alebo sa normálne nepíše čiarka. Píše sa len v spojení buď – alebo
(resp. alebo – alebo) a môže sa písať len vtedy, ak vyjadruje zreteľný
stupňovací, odporovací alebo vylučovací vzťah (teda mimo jej „hlavného“
použitia).

h) Pred ako/než/ani sa píše čiarka, len keď nasleduje (celá) vedľajšia veta
(vrátane porovnávacej vedľajšej vety), inak sa čiarka nepíše:



https://sk.wikipedia.org/wiki/World_of_Warcraft

World of Warcraft (často skracovaná len ako WoW) je MMORPG počítačová hra vydaná
spoločnosťou Blizzard Entertainment. K hre bol vydaný datadisk World of
Warcraft: The Burning Crusade, ďalší bol vydaný 14. novembra 2008 pod názvom
World of Warcraft: Wrath of the Lich King. Ďalší datadisk World of Warcraft:
Cataclysm bol vydaný 7. decembra 2010. K januáru 2009 mala vyše 13 miliónov
registrovaných platiacich hráčov , čo je asi 62% svetového trhu MMORPG .
Najnovšia verzia hry je World of Warcraft: Legion Legion vydaná 30. augusta
2016.

Hra potrebuje prístup na internet. V protiklade s predchádzajúcimi dielmi série
vo World of Warcraft neexistuje možnosť off-line hrania, ani stabilný príbeh. Na
začiatku sa hráč objaví v niektorej zo štartovných lokalít, kde plní úlohy (tzv.
questy) zadané rôznymi postavami a zabíja príšery.

Až po dosiahnutí vyššej úrovne sa odporúča boj s tzv. elitnými monštrami, ktoré
sú oveľa zdatnejšími súpermi než "normálne" príšery rovnakej úrovne. Vysokú
koncentráciu elitných protivníkov je možné nájsť v špeciálnych bludiskách, tzv.
"instance-och" = "dungeonoch" (bludiskách). Tie vo väčšine prípadov prepadajú
skupiny hráčov podobnej úrovne. Tieto tzv. "raid-y" predstavujú ďalšiu úroveň
hrania World of Warcraft, čo predpokladá určité sociálne vzťahy medzi hráčmi. A
to sú group (slov. skupina) tvorená dvoma až piatimi hráčmi, môžu sa vidieť na
mape a skúsenosti (experience) potrebné na vyšší level sa delia rovnomerne medzi
nich. Najvyššiu úroveň spolupatričnosti hráčov predstavujú guildy. Hráči v
guildách si zadarmo dávajú veci majú spoločný chat (tzv. guild chat), stretávajú
sa, často chodia spolu do "instance-ov" = dungeonov, kde sa dajú získať lepšie
veci. Tieto pevne zomknuté spoločenstvá súperia medzi sebou o uznanie a rešpekt.

V pôvodnej hre máme na výber z ôsmich rás a jedenástich povolaní. Rasy sú
rozdelené na alianciu a hordu, pričom Paladinmi nemôžu byť hráči hordy, šamanmi
zase hráči aliancie. V datadisku The Burning Crusade pribudli ďalšie dve rasy
(Draenei, Blood elf) a možnosť výberu triedy paladina či šamana pre obidve
strany.

Nevyužíva manu, ale hnev (rage) a tú priamoúmerné získava, keď niekomu spôsobí
stratu na životoch (damage) alebo ho nepriateľ poraní. Warior bojuje v 3
postojoch (z angl. stance) a jeho schopnosti sa preto delia na tie, ktoré
využíva v jednom, dvoch ale aj všetkých postojoch.

Z toho čo tu bolo povedané sa dá vytušiť postavenie bojovníka (warriora) medzi
ostatnými triedami. Warrior môže byť neúprosný bojovník, ktorý dokáže sposobiť
nepriatelovi veľkú stratu na životoch (HP z angl. hit points) za krátky čas, ale
aj ten, ktorý láka nepriateľov, aby na neho útočili (či už NPC alebo iných
hráčov) = tank, lebo má často najviac života (HP) a najsilnejší armor-plate.

Človek vo World of Warcraft je zasadený v Northshire Abbey v tzv. Elwynn
Foreste.Medzi jeho veľké výhody patrí schopnosť diplomacie a výrečnosti.Počas I.
aj II. vojny proti Orkom boli na strane Aliancie čím si vyslužili uznanie od
ostatných členov Aliancie.

Za určitú sumu peňazí sa hráč môže naučiť niekoľko profesii, pomocou ktorých
môže vyrábať predmety, získavať k nim potrebné suroviny alebo poskytovať služby
ostatným hráčom.



https://sk.wikipedia.org/wiki/Volkswagen_Passat

Volkswagen Passat je osobný automobil strednej triedy,ktorý od roku 1973 vyrába
nemecká automobilka Volkswagen. Je zaradený do línie medzi modely Volkswagen
Golf/Jetta a Volkswagen Phaeton a je aj so svojími odvodenými typmi je
označovaný ako Dasher, Santana, Quantum, Magotan, Corsar a Carat. Generácie
Passatu sú interne označované ako B1, B2, B3 apod.

V roku 2008 rozšíril Volkswagen svoju líniu zavedením modelu Passat CC, ktorý je
4-dverovou kupé verziou klasického Passatu.

Volkswagen oznámil, že jeho nový sedan strednej triedy pre severoamerický trh sa
bude vyrábať v závode Volkswagen Chattanooga Assembly Plant a bude sa volať
Passat. Volkswagen Passsat NMS vihral ocenenie Motor Trend Car of the Year 2012.

Prvá generácia Volkswagenu Passat bola uvedená v roku 1973. Pôvodne boli v
ponuke karosárske verzie 2- a 4-dverový sedan a podobné 3- a 5-dverové verzie.
Všetky spoločne zdieľali moderný štýl fastback navrhnutý Giorgettom Giugiarom. V
podstate prvá verzia Passatu bola fastback verziou mechanicky identického sedanu
Audi 80, ktorý bol uvedený rok pred ním. 5-dverové kombi bolo uvedené v roku
1974. V Európe bol Passat vybavený dvomi obdĺžnikovými hranatými, s dvojmi
kruhovými alebo štyrmi kruhovými svetlometmi, v závislosti na výbave. Passat bol
jedným z najmodernejších Európskych rodinných automobilov toho času a bol určený
ako nasledovník zastaraných modelov Volkswagen Type 3 a Type 4.

Do Passatu sa pôvodne montovali benzínové štvorvalce OHC objemu 1,3 l s výkonom
40 kW/54 koní a 1,5 l s výkonom 55 kW/75 koní alebo 63 kW/85 koní, ktoré sa tiež
používali v Audi 80.

V Severnej Amerike bol Passat nazvaný ako Dasher. V modelovom roku 1974 boli
zavedené karosárske typy 3- a 5-dverový liftback a 5-dverové kombi. Základný
motor bol 1,5-litrový radový štvorvalec s karburátorom, ktorý poskytoval výkon
55 kW/75 koní (alebo 52 kW/70 v 1975), ktorý od roku 1976 nahradil 1,6-litrový
radový štvorvalec už so vstrekovaním Bosch a výkonom 58 kW/78 koní.

Druhá generácia Volkswagenu Passat bola uvedená v roku 1981. Platforma nazvaná
B2 bola trochu dlhšia a upravený dizajn automobilu bol hneď rozpoznateľný ako
Passat, pričom najzreteľnojšou zmenou boli obdĺžnikové svetlomety.

Podobne ako predchádzajúca generácia, bol Passat B2 predávaný hlavne s radovými
štvorvalcovými benzínovými a naftovými motormi. Oproti svojmu predchodcovi,
vrcholné verzia boli ponúkané s päťvalcovými motormi Audi alebo Volkswagen s
objemami 1,9 až 2,2 litra. Systém pohonu všetkých štyroch kolies Syncro
používaný v modeli Passat Variant Syncro zdieľal mechaniku z Audi 80 quattro a
nie z Volkswagenu Golf Syncro.

Tretia generácia Passatu bola uvedená v marci 1988 v Európe, v roku 1990 v
Severnej Amerike a v roku 1995 v Južnej Amerike. Dizajn pochádzal z konceptu
Auto 2000 z roku 1981 (s koeficientom odporu vzduchu 0,25).

V ponuke boli karosárske verzie 4-dverový sedan a 5-dverové kombi, pričom v
ponuke už nefigurovala verzia fastback. Benzínové motory so vstrekovaním paliva
poskytovali lepší výkon a pokojnejší chod ako karburátorové jednotky používané
predtým. Montované boli priečne a s panelom podlahy karosérie, ktorý bol
prispôsobený pre pohon všetkých kolies Syncro. Motormi v ponuke boli 2,0-litrový
16-ventilový štvorvalec v modeli GL, 1,8-litrový motor v modeli CL, nový
2,8-litrový motor VR6 (používaný v modeloch Golf a Corrado) v modeloch GLX a GLS
a motor G60. Motor VR6 bol vrcholom ponuky a poskytoval Passatu maximálnu
rýchlosť 224 km/h. 1,9-litrový naftový motor bol dostupný volitelne.

Passat B3 bol v roku 1993 značne faceliftovaný a hoci bol označovaný ako B4,
nebol to celkom nový model. Faceliftu boli podrobené panely karosérie okrem
strechy, pričom najznačnejšou zmenou prešla predná časť. Interiér bol jemne
upravený a bola do neho zahrnutá výbava ako dva predné airbagy a predpínače
bezpečnostných pásov, hoci základná palubná doska ostala bez zmien.

Úplne nový Passat, postavený na základe platformy Volkswagen Group B5 bol
uvedený v roku 1996 v Európe a v roku 1998 v Severnej Amerike.

Passat bol uvedený s novým dizajnom, ktorý bolo možné po porvýkrát vidieť na
koncepte Concept 1 pre poslednú generáciu Volkswagenov ako Golf Mk 4, Bora a
Polo Mk 4. Aerodynamický tvar dal Passatu B5 koeficient odporu vzduchu 0,27
(sedan).

Passat B6 bol po prvýkrát predstavený na autosalóne v Ženeve v marci 2005.
Oproti svojmu predchodcovi nezdieľal platformu s ekvivalentným modelom od Audi
(Audi A4). Postavený bol na základe modifikovanej verzie Golfu 5. generácie
(platforma PQ46) pričom motor bol uložený naprieč, podobne ako generácie B3 a
B4.

Platforma s priečne uloženým motorom a pohonom všetkých kolies, predávaná ako
4motion presedlala zo stredováho diferenciálu Torsen na viackotúčovú spojku
Haldex. Zmena systému na Haldex spôsobila aj zmenu jazdných vlastností, ktoré sa
priblížili k vlastnostiam automobilu s pohonom predných kolies. V porovnaní s
Torsenom môže Haldex priamo preniesť viac krútiaceho momentu na predné kolesá
(zo 100:0 na 50:50 predná náprava/zadná náprava). Haldex je typ aktívneho
systému, ktorý sa správa akoby mal automobil predný náhon, až pokiaľ nie je
zistené kĺzanie, kedy maximálne 50% krútiaceho momentu sa prenesie na zadnú
nápravu.

Priame vstrekovanie FSI je použité v skoro každom benzínovom motore Passatu, v
objemoch od 1,6 až po 3,6 litra.

Passat CC ("Comfort Coupé") je štvordverová "kupé" verzia Passatu. Debutovala v
roku 2008 na Medzinárodnom autosalóne v Detroite. Model CC bol vytvorený ako
konkurencia Mercedesu CLS. Motory ponúkané v modeli CC predstavujú tie, ktoré
používa aj klasický Passat. Na výber je 2-litrový prepĺňaný 4-valec alebo
3,6-litrový 6-valec v spojení so systémom pohonu všetkých kolies 4motion.

Passat B6 bol faceliftovaný dizajnérmi Klausom Bischoffom a Walterom De Silvom a
jeho facelift bol odhalený na Autosalóne Paríži v septembri 2010. Hoci bol
označený ako "B7", nešlo o novú generáciu. Facelift zahŕňa nové vonkajšie diely
karosérie okrem strechy a okien. Najväčšie zmeny prebehli vpredu, kde sa zmenil
tvar predných svetlometov a masky chladiča. Výška a šírka ostala bez zmeny, ale
dĺžka narástla o 4 milimetre. Medzi nové prvky patrí systém detekcie únavy a
automatický "núdzový mestský brzdový" systém.

V októbri 2011 predstavil Volkswagen na Tokijskom autosalóne model Passat
Alltrack. Model Passat Alltrack vypĺňa medzeru medzi osobnýmou líniou a SUV
líniou značky Volkswagen.



https://sk.wikipedia.org/wiki/Saudsk%C3%A1_Ar%C3%A1bia

Saudská Arábia (arab. السعودية – as-Saúdíja ), dlhý tvar Saudskoarabské
kráľovstvo (arab. المملكة العربية السعودية – al-Mamlaka al-Arabíja as-Saúdíja ),
je štát zaberajúci prevažnú časť Arabského polostrova v juhozápadnej Ázii.

Na území Saudskej Arábie leží jedna z najvyprahnutejších púští sveta, kde
teploty často vystupujú až na 45 °C. Na severe sa púšť an – Nafúd tiahne až do
Jordánska a Sýrie. Úzka a vlhká pobrežná nížina na západe pozdĺž Červeného mora
rýchlo prechádza do strmých hôr, ktorých vrcholky na severe v Hidžáze dosahujú
2 580 m n. m. a na juhu v pohorí Asír dokonca až 3 133 m n. m. Východne od
pohorí krajina pomaly klesá do 240 km širokej púštnej náhornej plošiny ad-Dahná,
ktorá zasahuje až k Perzskému zálivu. Prudké vetry a piesočné búrky bičujú
púštnu a skalnatú krajinu vo vnútrozemí. Na JV sa rozkladá nehostinná púšť
Rub´al-Chálí, v preklade prázdna štvrtina. Je to najväčšia súvislá piesočná púšť
na svete; ľudoprázdna, monotónna a bez vody. Južné púštne hranice s Jemenom a
Ománom sú vytýčené len neurčito. Veľká časť vnútrozemia je neprebádaná.

Púštna Saudská Arábia nemá stále rieky. Suché vádí sa plnia vodou len občas.
Zdrojom života na púšti sú podzemné vody, vyvierajúce miestami na povrch. Okolo
prameňov tak vyrástli husto osídlené oázy so závlahovým poľnohospodárstvom, kde
sa pestuje palma datľová, banánovníky, figovníky a ďalšie druhy tropického a
subtropického ovocia. Jediný národný park Asír o rozlohe 4 500 km² bol vyhlásený
na južnej časti plytkých brehov Červeného mora, kde je chránený unikátny
ekosystém koralových útesov.

V krajine nechýba vegetácia. Na jar v pohorí Asir kvitne množstvo rastlín, mesto
at-Tá´if je známe ružami a pomarančovníkmi. V oázach rastú palmy, akácie,
jalovce a tamarišky. Často tu sú vidieť stáda tiav a oslov. Voľne tu žijú
leopardy, vlky, líšky, hyeny, priamorožci (vzácny druh antilopy), gazely,
paviány, divé mačky, jazvece a rôzne druhy hadov. Sťahovavé vtáky z Európy
odpočívajú pri ťahu na pobreží Červeného mora. Tradičným športom je
sokoliarstvo. Bohatú faunu a flóru Červeného mora spopularizoval francúzsky
bádateľ Jacques Cousteau.

Pôvodní obyvatelia vyznávajú islam a sú Arabi. Okrem nich tu ale dnes žije asi 8
200 000 prisťahovalcov a to z: Indie 1 500 000, Bangladéša 1 500 000, Filipín 1
200 000, Pakistanu 1 000 000, Maroka 1 000 000, Jemenu 800 000, Indonézie 600
000, Srí Lanky 400 000, Sudánu 250 000, Libanonu 150 000, Sýrie 100 000, Eritrey
100 000, Turecka 80 000, Európy 70 000 a USA 30 000.

Je založené hlavne na spracovaní a vývoze ropy. Rozvíjajú sa pozoruhodným tempom
aj iné odvetvia priemyslu a služieb. Krajina patrí medzi bohatšie krajiny sveta.

Takisto veľké investície smerovali do poľnohospodárstva. Aj keď je možné
poľnohospodársky využívať len 2 % územia (orná pôda), bohaté dotácie zvýšili
produkciu obilnín zo 130 000 ton v roku 1980 na 3,9 milióna ton v roku 1992.
Roku 2010 to bolo 2 mil. ton. Môžeme teda povedať, že krajina je dnes v
produkcii obilnín sebestačná. Boli vybudované rozsiahle umelo zavlažované
zeleninové záhrady, chránené umelohmotnými plachtami. Poľnohospodárstvo, ktoré
zamestnáva asi 13 % obyvateľov Saudskej Arábie v oázach, roztrúsených po celej
krajine, vytvára asi jednu desatinu HDP. Obrovské zásoby ropy a zemného plynu v
saudskej časti Perzského zálivu urobili zo Saudskej Arábie najväčšieho exportéra
ropy na svete.

Osmanskí Turci ovládali severozápadné oblasti krajiny od 16. do začiatku 20.
storočia. Počas 1. svetovej vojny boli vytlačení Arabmi, ktorých povstanie
zorganizoval britský plukovník T. E. Lawrence (legendárny Lawrence z Arábie).
Otcom modernej Saudskej Arábie bol však Ibn Saúd, ktorý v kmeňových vojnách v
rokoch 1902 – 1924 zjednotil 4 hlavné oblasti Nadžd, al-Hása, Hidžáz a Asír. V
roku 1932 vyhlásil kráľovstvo Saudská Arábia a stal sa jej prvým panovníkom.
Kráľ zomrel roku 1953.



https://sk.wikipedia.org/wiki/Ostrihom_(mesto)

Ostrihom (lat. Strigonium, nem. Gran, maď. Esztergom) je mesto v Maďarsku v
Komárňansko-ostrihomskej župe. Počet obyvateľov 30 928 (2009), rozloha 100,35
km2.

Leží na rieke Dunaj, priamo na hranici so Slovenskom, na úpätí Pilišského
pohoria. Na slovenskej strane Dunaja sa oproti Ostrihomu nachádza mesto Štúrovo.

Prvými obyvateľmi mesta známymi podľa mena boli Kelti, potom bolo územie
osídlené v rímskej dobe Rimanmi – bola tu osada s menom Salvio Mansio.

Po období sťahovania národov sa tu asi okolo roku 500 usídlili Slovania, ktorí
bývalú rímsku pevnosť nazvali „Strěgom“, podľa toho, že „strážila“ dôležitý
prechod cez Dunaj do dnešného Slovenska. Odtiaľ pochádza aj maďarský názov
mesta. Ostrihom bol jedným z hlavných hradísk (hradných miest) Nitrianskeho
kniežatstva a Veľkej Moravy.

Po príchode starých Maďarov do oblasti (začiatkom 10. storočia) sa Ostrihom
koncom 10. storočia stal sídlom veľkokniežaťa Gejzu a až do konca 12. storočia
bol jedným z hlavných sídiel uhorských vládcov. Sv. Štefan tu bol roku 1000
korunovaný za prvého uhorského kráľa, asi za jeho vlády vznikol Ostrihomský
komitát, a v roku 1000 tu bolo založené Ostrihomské arcibiskupstvo, ktorého
územie zodpovedalo Nitrianskemu kniežatstvu.

Po celý stredovek bol Ostrihom jedno z najvýznamnejších miest Uhorska (hoci
nebol slobodným kráľovským mestom). V roku 1242 Mongoli počas vpádu do Uhorska
dobyli len mesto, hrad sa dokázal ubrániť. Od druhej polovice 12. storočia bol
Ostrihom sídlom križiackeho rytierskeho konventu. V druhej polovici 13. storočia
Belo IV. preniesol svoje sídlo na Vyšehrad a tým Ostrihom prestáva byť hlavným
mestom Uhorska. Zhruba od tohto obdobia až do roku 1895 sa mesto skladalo okrem
vlastného podhradia ešte z častí Svätý Tomáš a Svätý Juraj.

V roku 1543 ho obsadili Turci a ostrihomský arcibiskup sa presťahoval takmer na
tristo rokov do Bratislavy, hoci jeho oficiálne sídlo bolo, tak ako aj sídlo
kapituly, v Trnave. V Osmanskej ríši bol Ostrihom sídlom bega sandžbega (čiže
prednostu tureckého sandžaku, administratívneho okresu). V nasledujúcom období
sa zviedli o Ostrihom v rokoch 1594 – 1605 mnohé boje, ktoré boli vcelku
neúspešné a mesto bolo takmer úplne zničené. V osmanskom období sa v meste,
podobne ako v Komárne, usadilo aj veľa (dnes už asimilovaných) Srbov. Až v roku
1683 mesto s konečnou platnosťou vyslobodili z tureckého obsadenia vojská Jána
Sobieskeho a Karola V. Lotrinského

Keďže mesto po porážke Turkov zostalo spustošené, bolo dosídlené cudzincami
najmä Slovákmi (pretože Slovensko ležalo mimo bývalého osmanského územia), ktorí
sa však postupne pomaďarčili. Z konca 17. storočia sa napríklad zachovali po
slovensky písané artikuly súkenníckeho cechu, ktorý tam založili siedmi
súkennícki majstri prisťahovaní z Rajca.

V roku 1708 sa Ostrihom stal slobodným kráľovským mestom. Začiatkom 19. storočia
sa do mesta vrátil arcibiskup aj kapitula. Keďže Ostrihom bol strediskom
arcidiecézy, ktorej územie sa rozprestieralo hlavne na Slovensku, študovalo a
pôsobilo tu veľa slovenských národovcov, napríklad Ján Palárik, Andrej Kmeť či
F. R. Osvald.

Terajšia bazilika – Katedrála Panny Márie a svätého Vojtecha (Ostrihom) tvoriaca
dominantu mesta sa na podnet slovenského arcibiskupa Alexandra Rudnaya začala
stavať v roku 1822. Slávnostne bola vysvätená 31. augusta 1856 a úplne dokončená
v roku 1869. Bola postavená podľa vzoru Baziliky sv. Petra v Ríme na mieste
bývalého katedrálneho kostola, ktorý bol spustošený roku 1543.

Na konci druhej svetovej vojny (1944) ustupujúci Nemci zničili Most Márie
Valérie spájajúci Štúrovo s Ostrihomom, obnovený bol až v roku 2001.



https://sk.wikipedia.org/wiki/Mal%C3%A1_Fatra

Malá Fatra je jadrové pohorie na severe Slovenska v Žilinskom kraji. Je súčasťou
krajinného celku Fatransko-tatranskej oblasti, ktorá je súčasťou Vnútorných
Západných Karpát. Po Vysokých, Nízkych Tatrách a Oravských Beskydách je štvrtým
najvyšším pohorím s bohatou a pomerne zachovalou západokarpatskou prírodou.
Významnú časť pohoria v krivánskej časti Malej Fatry zaberá Národný park Malá
Fatra.

Malá Fatra patrí do Fatransko-tatranskej oblasti Západných Karpát. Pôdorys
pohoria Malá Fatra predstavuje nepravidelnú elipsu (poetickejšie „krídla
motýľa“) s celkovou vzdušnou dĺžkou 52 km a najväčšou šírkou 16 km.
Charakteristickým znakom je hlavný hrebeň, ktorý sa kľukatí a vytvára rázsochy
oddeľujúce hlboké doliny.

V mieste nazývanom Strečniansky priesmyk je pohorie rozdelené riekou Váh na dva
geomorfologické podcelky.

Rieka v tomto mieste vytvára Domašínsky meander. Ďalej proti smeru toku vytvára
Váh Kraľoviansky meander, ktorý oddeľuje Malú Fatru od Veľkej. Malá Fatra
oddeľuje Žilinskú kotlinu od Turčianskej. Na juhozápade tvorí Fačkovské sedlo
hranicu so Strážovskými vrchmi. Na severe susedí s Kysuckou vrchovinou, Oravskou
Magurou, Oravskou vrchovinou a na východe s Veľkou Fatrou.

Malá Fatra je súčasťou vrásovo-príkrovovej stavby fatransko-tatranského pásma
jadrových pohorí Západných Karpát. Jej kryštalinické jadro tatrika je tvorené
hlbinnými vyvrelinami mladšieho paleozoika (karbónu) granodioritmi a tonalitmi,
ktoré postupne kryštalizovali a vyzdvihovali sa až do dnešnej podoby.

Na granitoidnom jadre Malej Fatry leží sedimentárny obal (jednotka Malej Fatry).
Je dobre vyvinutá hlavne v severnej časti pohoria. Buduje oblasť západne od
Párnice, oblasť Veľkého a Malého Kriváňa a zasahuje až do Strečna. Za samostatný
celok bola v minulosti považovaná kozolská jednotka (niektorými zaraďovaná do
infratatrika). Novšie výskumy preukázali, že je normálnou obalovou sekvenciou
tatrika, s horninami permu a nazvyčajným vývojom karpatského keupra, v podloží
dvoch šupín fatrika. Nad sedimentárnym obalom ležia príkrovy z vápencov a
dolomitov krížňanského a chočského príkrovu. Sedimentárny sled zliechovskej
jednotky krížňanského príkrovu siaha až do strednej kriedy a má v tejto oblasti
svoje typové oblasti. V málo odolných horninách vznikol členitý reliéf s
charakteristickými bralami, tiesňavami a skalnými vežami (napríklad komplex
Rozsutcov, Boboty, Sokolie, Vrátna dolina, Tiesňavy). Výraznými krajinotvornými
prvkami sú bralné partie, z krasových foriem sú zastúpené škrapy, závrty,
priepasti, kaňony, jaskyne, krasové pramene.

Vrcholy Malej Fatry sú sústredené predovšetkým na hlavnom hrebeni Krivánskej a
Lúčanskej Malej Fatry. Menšia časť nižších vrcholov je na kratších bočných
hrebeňoch (Sokolie, Boboty...)

V Malej Fatre sa nachádza viacero jaskýň. Všetky sú verejnosti neprístupné.
Najdlhšia je Vyvieračka, ktorá je dlhá 620 m a je z časti zaplavená. V
súčasnosti je zdrojom pitnej vody pre obec Terchová.

Celé územie Malej Fatry patrí do povodia Váhu. Toky majú charakter bystrín,
horských riek a potokov s prudkým spádom. Dierový potok vytvoril pôsobivé útvary
a vodopády v Jánošíkových dierach.

Severozápad pohoria lemujú rieky Varínka a Rajčianka, z východu obteká pohorie
rieka Váh, ktorá delí Malú Fatru na dve časti a vytvára Prírodnú pamiatku
Domašínsky meander. Zo severu tečie rieka Orava, ktorá ústi do Váhu pri obci
Kraľovany. Za sútokom týchto riek Váh vytvára pôsobivý a chránený Kraľoviansky
meander. Ďalej pozdĺž toku Váhu je umiestnená umelá priehrada Krpeľany s umelým
kanálom, ktorá využíva silu toku na výrobu elektrickej energie. V dedinke Rieka
(časť Šútova) a Nezbudská Lúčka, sa nachádzajú zatopené kameňolomy.

V okolí pohoria sa nachádza niekoľkoľko minerálnych prameňov napr. pri obci
Nezbudská Lúčka, Poluvsie, Žaškov, Kamenná Poruba, Rajecká Lesná a hlavne v
kúpeľnom meste Rajecké Teplice. Priamo v pohorí v Slovianskej doline je prameň s
názvom Smradľavá voda.

V oblastiach vápenatých hornín vznikli vodopády. Najväčší a najkrajší je
Šútovský vodopád. Ďalšie sa nachádzajú v doline Stohového potoka, v oblasti
Jánošíkových dier a nad osadou Biela (vodopád Padacia na východ od Malého
Rozsutca).

Pohorie je husto zalesnené iba s výnimkou hrebeňov. V prirodzenej postupnosti sú
zachovalé všetky lesné vegetačné stupne, od bukovo dubového, smrekového,
jedľového až po kosodrevinový. Stupne dopĺňajú skalné spoločenstvá, vysokohorské
lúky (hole), mokrade a prameniská. Na území Malej Fatry bolo zistených 26 typov
biotopov, 6 druhov rastlín a 29 druhov živočíchov európskeho významu.

Geologické podložie, členitý reliéf a veľké rozpätie nadmorských výšok
podmienili pestrosť rastlinstva. Asi 83% územia zaberajú lesy, prevažne zmiešané
s prevahou listnatých drevín, najmä buk lesný. Na území Malej Fatry bolo doteraz
zistených viac ako 900 druhov vyšších rastlín. Z toho je 22 druhov
západokarpatských endemitov, 14 karpatských endemitov, 15 karpatských
subendemitov a 4 vlastné endemity Malej Fatry, alchemilka Sojákova, alchemilka
panenská, očianka stopkatá a jarabina Margittaiho. Svahy vrcholov v pásme
kosodreviny sú porastené kríkmi čučoriedky obyčajnej, napriek tomu, že sa
nachádza v národnom parku jej častý nelegálny zber je viditeľný na ustupujúcom
výskyte. Rastie tu aj 169 rastlín, ktoré sú ohrozené (67 kriticky).

Na vápencoch a dolomitoch možno nájsť viaceré zákonom chránené druhy, ako je
poniklec prostredný, astra alpínska, horec Clusiov, dryádka osemlupienková,
stračonôžka tatranská, žltohlav európsky (Trollius europaeus) a ďalšie.

Na území rastú aj mäsožravé rastliny najčastejšie tučnica obyčajná (Pinguicula
vulgaris), tučnica alpínska (Pinguicula alpina) a z rosičiek rosička
okrúhlolistá (Drosera rotundifolia) a zriedkavo aj rosička anglická (Drosera
anglica).

V Malej Fatre je viacero prírodných zaujímavostí. Zo všetkých treba spomenúť
napríklad Kryštálovú jaskyňu v Malom Rozsutci, Mojžišove pramene, Domašínsky
meander, Lipnerovu rizňu a Jánošíkove diery.

Neďaleko Chaty Vrátna sa nachádza symbolický cintorín z roku 1998, ktorý je
venovaný obetiam nešťastí v horách. Je na ňom nápis „Mŕtvym na pamiatku, živým
pre výstrahu.“

V roku 1859, ako prví, propagovali turistiku významný geológ Dionýz Štúr a
trenčiansky lekár Dr. Karol Brančík. Uverejňovali v tlači články o svojich
výstupoch. Od roku 1880 začal Uhorský karpatský spolok organizovať výlety a v
roku 1895 bol značkovaný hlavný hrebeň.

Oblasť Malej Fatry je obľúbenou letnou aj zimnou turistickou lokalitou.
Najznámejšou turistickou oblasťou je Vrátna dolina. Z ďalších známych stredísk
predovšetkým zimnej turistiky treba spomenúť tieto: Lučivná, Valčianska dolina,
Rajecká Lesná, Fačkovské sedlo, Martinské hole, Pod Jedľovinou a iné. Okolie
ponúka aj možnosti pre cykloturistiku a hustú sieť cyklistických trás. V obciach
Nižné Kamence, Varín, Rajecké Teplice sa nachádza Autokemping. V obci Strečno
funguje tradícia plavby plťou po Váhu. V Štefanovej sa nachádza náučný chodník
Náučný chodník Štefanová, jeho trasa je totožná so žltou turistickou trasou Nové
Diery – Podžiar – Štefanová. V Terchovej sa nachádza relaxačno informačné
centrum s možnosťou kúpania.

Viacero turistických zaujímavostí ponúkajú aj mestá Žilina, Martin, kúpeľné
mesto Rajecké Teplice a obec Terchová, ktorá je centrom kultúry a turistického
ruchu.

Snáď najatraktívnejším turistickým zážitkom v Malej Fatre je prechod vrcholového
hrebeňa. Táto niekoľkodenná túra patrí svojim charakterom, v ktorom sa striedajú
lúčne (hôľne), skalné, kosodrevinové či lesné partie k najkrajším hrebeňovkám na
Slovensku.

Hrebeňovka sa v princípe delí na dve samostatné časti: hrebeň Lúčanskej a
Krivánskej Malej Fatry.

Hrebeň Lúčanskej Malej Fatry sa zvykne prechádzať z Fačkovského sedla
(802 m n. m.). Prvým vrcholom je Reváň (1 204,6 m n. m.), cez ktorý sa pokračuje
na charakteristický skalnatý Kľak (1 351,6 m n. m.), ktorý je výborným
vyhliadkovým bodom. Pod ním sa nachádza Kľacký vodopád. Hrebeň pokračuje cez
Ostrú skalu (1 220 m n. m.), Vrícke sedlo (950 m n. m.) na skalnatý vrchol
Skalky (1 190,7 m n. m.). Odtiaľ popod kótu Janková (1 163 m n. m.) mierne do
Sedla pod Úplazom (988 m n. m.), ktoré je križovatkou turistických trás. Nad
sedlom je vrchol Úplaz (1 085 m n. m.) a pod ním obľúbené bivakovacie Sedlo pod
Hnilickou Kýčerou (1 028 m n. m.) s prameňom pitnej vody a križovatkou
značkovaných turistických trás.

Strmým výstupom chodník pokračuje na vrchol Hnilickej Kýčery (1 217,6 m n. m.),
ktorá je výborným vyhliadkovým bodom. Z vrcholu sa hrebeň tiahne prevažne lesom
cez sedlo Maríková (990 m n. m.), Kopu (1 232 m n. m.), Hornú lúku
(1 299 m n. m.) na Veterné (1 442 m n. m.). Tu sa začína najatraktívnejšia
lúčnatá časť hrebeňa so stálymi výhľadmi. Ďalším vrcholom je najvyšší bod
hrebeňa, podľa ktorého dostalo pohorie meno – Veľká lúka (1 475,5 m n. m.). Táto
časť býva často po dažďoch rozmočená, pretože sa tu nachádzajú rašeliniská. Z
Veľkej lúky sa pokračuje na Krížavu (1 456,7 m n. m.), na ktorej sa nachádzajú
viaceré vysielače. Kótou Zázrivá (1 394 m n. m.) hrebeň pokračuje na Minčol
(1 363,9 m n. m.), pod ktorým sú pamätníky na prudké boje počas 2. svetovej
vojny. Od kóty Úplaz (1 301 m n. m.) sa chodník vracia do lesa a klesá cez sedlo
Javorina (967 m n. m.) do obce Strečno.

Hlavný hrebeň Krivánskej Malej Fatry sa začína v obci Nezbudská Lúčka pri Váhu a
pokračuje po červenej turistickej značke okolo zrúcanín Starhradu cez bukový a
zmiešaný les smerom k chate pod Suchým a následne na vrchol Suchý
(1 468 m n. m.). Odtiaľ hrebeň pokračuje cez skalnaté chodníky a hustý porast
kosodreviny na sedlo Vráta (1 462 m n. m.), Stratenec (1 513 m n. m.), potom cez
sedlo Priehyb (1 462 m n. m.) hôľným terénom na Malý Kriváň (1 670,9 m n. m.),
druhý najvyšší vrchol Malej Fatry. Sedlom Bublen (1 510 m n. m.) a vrcholom
Pekelníka (1 609 m n. m.) je Malý Kriváň oddelený od najvyššieho vrcholu
horstva, ktorým je Veľký Kriváň (1 708,7 m n. m.). Pri Snilovskom sedle
(1 524 m n. m.) s hornou stanicou lanovky je zvýšený počet turistov. Hrebeň sa
ďalej tiahne na Chleb (1 645,6 m n. m.), Hromové (1 636 m n. m.), Steny,
Poludňový grúň (1 460 m n. m.) do Stohového sedla (1 230 m n. m.). Odtiaľ
pokračuje na výrazný vrchol Stohu (1 607,4 m n. m.) a cez sedlo Medziholie
(1 185 m n. m.) na najvýraznejší vrchol – Veľký Rozsutec (1 609,7 m n. m.).
Hrebeň klesá do sedla Medzirozsutce (1 225 m n. m.), odkiaľ červená turistická
značka hrebeňa veľmi strmo klesá do obce Zázrivá.

Najznámejšia je v tomto smere Vrátna dolina. Nachádzajú sa v nej strediská
Paseky so štvorsedačkovou lanovkou, Poludňový grúň, oblasť Kriváňa s modernou
kabínkovou lanovkou na Snilovské sedlo, svah Oštiepková mulda – možnosť
lyžovania do neskorej jari, Príslop a iné.

Aj ďalšie malofatranské oblasti sú zaujímavé a viaceré sa postupne stávajú
dôležitými centrami miestneho turistického ruchu. Patria k nim napríklad tieto:
Lučivná, Havrania, Valča (Snowland Valčianska dolina), Rajecká Lesná, Fačkovské
sedlo, Martinské hole, a Pod Jedľovinou.

V Malej Fatre je možnosť ubytovania a stravovania vo viacerých horských chatách
a hoteloch. V okolitých obciach je veľké množstvo privátov. Viaceré horské chaty
boli počas druhej svetovej vojny vypálené. V roku 1985 vyhorela populárna chata
pod Rozsutcom (v sedle Medziholie) a už nikdy nebola obnovená.

V oblasti Malej Fatry a jej blízkom okolí sa nachádza viacero hradov, zámkov a
kaštieľov, z ktorých sú niektoré zrúcaniny a niektoré sú premenené na múzeá.
Priamo v Malej Fatre sa nachádza iba Strečniansky hrad, Starhrad a Kuneradský
zámok. Striečnianske hrady boli postevené aby strážili dôležitú trasu cez
Strečniansky priesmyk. Ďalšie hrady v okolí sú: Oravský hrad, Lietavský hrad,
Budatínsky hrad a Znievsky hrad.

Obyvateľstvo tvoria takmer výlučne Slováci. Najväčšou osadou, ktorá sa nachádza
priamo v pohorí je Štefanová vo Vrátnej doline. Ďalšie osady sú Frankovci, Biela
(Zázrivá), Jánošíkovo a iné. Hory sú obývanie riedko, hlavne na samotách. V 15.
až 16. storočí obývali severnú časť pastierske rodiny Valachov. Ich potomkovia
sú dnes už asimilovaní s väčšinovým obyvateľstvom. Pre dediny Terchová a Zázrivá
sú typické početné lazy, ktoré sú roztrúsené po ich katastrálnom území. V
Terchovej sa nachádza až 68 osád.

Relatívna odľahlosť regiónu umožnila vytvoriť niektoré špecifické druhy
obliekania, tanca a hudby. Zachovalé sú aj prvky ľudovej architektúry, napríklad
pastierske obydlia.

V oblasti Malej Fatry je viacero rázovitých obcí, ktoré sú známe svojim
jedinečným folklórom. Najznámejšou dedinou v tomto smere je Terchová, v ktorej
sa každoročne koná veľký medzinárodný folklórny festival Jánošíkove dni.
Festival sa uskutočňuje aj priamo vo Vrátnej doline, napr. Konský vozový
sprievod z Terchovej do Vrátnej. V obci Terchová sa nachádza aj expozícia
Považského múzea – Jánošík a Terchová. Obec Zázrivá je známa výrobou syrových
korbáčikov a ľudovými tradíciami. Osobitnú zmienku si zaslúžia veľké drevené
vyrezávané pohyblivé betlehemy – Slovenský betlehem v obci Rajecká Lesná a
betlehem v kostole sv. Cyrila a Metoda v Terchovej. Neďaleko Martina sa nachádza
Múzeum slovenskej dediny. V obci Trnové pri Žiline sa nachádza najzápadnejší
drevený kostolík na Slovensku Kostol svätého Juraja.

Krivánska Malá Fatra má zákonnú ochranu od roku 1967 ako Chránená krajinná
oblasť Malá Fatra a v roku 1988 bol na tomto území vyhlásený Národný park Malá
Fatra. Hranice Národného parku sú takmer totožné s územím európskeho významu
Natura 2000. Najcennejšie plochy územia sú chránené ako národné prírodné
rezervácie a prírodné rezervácie s 5. stupňom ochrany. Pre ochranu vtáctva sa na
území Malej Fatry vytvorilo Chránené vtáčie územie Malá Fatra, ktoré je štvrté
najväčšie CHVÚ (71 481 ha) na Slovensku. Celkovo sa v Malej Fatre nachádza 16
národných prírodných rezervácií, 9 prírodných rezervácií, 5 prírodných pamiatok
a 2 chránené areály.

Malá Fatra patrí medzi často navštevované turistické lokality. S tým súvisia aj
negatívne vplyvy na prostredie. Práve rekreačné aktivity a výstavba s nimi
súvisiacich stavieb najviac zaťažujú životné prostredie v okolí. Záťažou je aj
nelegálny zber a to najmä čučoriedok a húb. V Lúčanskej Fatre sa v častiach
vrchov Polom a Dubníky nachádzajú veľké povrchové lomy, kde prebieha ťažba
vápenca. V pohorí sa nachádzajú aj ďalšie menšie povrchové lomy alebo riečne
ložiská štrku. Na územie pôsobí aj výstavba diaľnice D1 v úseku Dubná
Skala – Turany, ktorá cez pohorie prechádza tunelom Višňové. Ľudským zásahom
bolo ohrozené aj Šujské rašelinisko.

Meraním povrchových vôd bol zistený obsah síranov (od 13,9 mg l(-1) Biela do
43,6 mg l(-1) Istebnianka). Výsledky naznačujú vplyv diaľkového prenosu
znečistenia z Poľska a Česka a z lokálneho priemyslu (Kovohuty Istebné).

Strečniansky priesmyk je frekventovaná dopravná tepna, ktorá spája dve najväčšie
mestá v okolí Žilinu a Martin. Prechádza ním cesta I. triedy číslo 18 a
Železničná trať Žilina – Košice, ktorá je v tomto úseku vedená čiastočne
tunelmi. V tomto úseku sa zároveň buduje najdlhší tunel na Slovensku tunel
Višňové ako súčasť diaľnice D1.

Súradnice: 49°07′33″S 18°51′33″V﻿ / ﻿49,125747°S 18,859036°V﻿ / 49.125747;
18.859036



https://sk.wikipedia.org/wiki/Krist%C3%ADna_(spev%C3%A1%C4%8Dka)

Kristína Peláková, známejšia pod umeleckým menom Kristína (* 20. august 1987,
Svidník), je slovenská speváčka, ktorá okrem iného Slovensko reprezentovala na
súťaži Eurovision Song Contest 2010.

Kristina už odmalička spievala, hrala na klavíri aj tancovala. Vyštudovala na
košickom konzervatóriu. Po zoznámení s producentom Martinom Kavuličom a
vydavateľstvom H.o.M.E. production začala aktívne spievať. Prvý singel „Som
Tvoja“ jej vyšiel v spolupráci s raperom Opakom z bratislavskej a jej obľúbenej
skupiny A.M.O. na jar 2007.

V roku 2008 prespievala pieseň Beáty Dubasovej „Vráť mi tie hviezdy“, čo jej
prinieslo všeobecnú slávu na Slovensku.[chýba zdroj] Pieseň sa stala jednou z
najúspešnejších slovenských skladieb roku 2008.[chýba zdroj]

11. novembra 2008 vydala Kristina jej debutový album … ešte váham, ktorý
obsahuje 11 skladieb a dva remixy. Je tu tiež skladba „Som tvoja“ natočená ešte
v roku 2006. Sú tu ako multimediálne stopy aj tri videoklipy k singlom „Som
tvoja“, „Vráť mi tie hviezdy 08“ a „Zmrzlina“, ku ktorému si prizvala českú
kolegyňu Victoriu.

Kristina sa zapojila aj do pesničkovej súťaže Eurovision Song Contest 2010 so
skladbou „Horehronie“. Text napísal Kamil Peteraj. So skladbou zvíťazila v
piatom štvrťfinále s počtom 36,7 % hlasov a taktiež zvíťazila v prvom semifinále
s počtom hlasov 31,2% a aj s najvyšším ziskom bodov (12) od poroty. 28. februára
2010 sa zúčastnila národného finále, kde nakoniec získala rovnaký počet bodov
ako druhá Mista so skladbou „Emotions“, no vďaka väčšiemu počtu hlasov od
divákov triumfovala a reprezentovala Slovensko na európskom finále v Nórsku,
ktoré sa uskutočnilo 25.- 29. mája 2010.

V Osle sa Kristina predstavila 25. mája 2010 v prvom semifinále, kde napriek
tomu, že bola považovaná za jednu z favoritiek, skončila až na 16. mieste a s 24
bodmi nepostúpila do finále.

Správy o pripravovanom treťom albume sa objavovali už od polovice roka 2011. Ako
prvý pilotný singel z albumu vyšla 10. apríla 2012 skladba Jabĺčko, ktorá sa
dostala na 13. miesto v slovenskom éteri a je hrávaná aj v Českej republike.
Album oficiálne vyšiel 25. júna 2012 a obsahuje štrnásť skladieb plus tri bonusy
v podobe remixov. S nahrávaním sa začalo v marci 2011 a posledné úpravy sa
skončili koncom mája 2012. Kristina nahrávala v štúdiu v Košiciach aj v
Bratislave. "Album je pre mňa výnimočný a plný emócií. Každá pieseň má nápad a
tému. Dali sme do každej skladby maximum. A veľmi sa teším, že sa v tom albume
nájdu všetky vekové kategórie." povedala Kristína pre server Hudba.sk. 23. júna
2012 bol predstavený aj druhý singel Viem, lebo viem.

Album znovu otextoval básnik a textár Kamil Peteraj, hudbu zložil skladateľ a
producent Martin Kavulič a dve skladby vytvoril aj jeho mladší brat Marián
Kavulič. Speváčka experimentuje s mnohými hudobnými nástrojmi, na albume sa
objaví sláčikový orchester, klasická aj ústna harmonika, živý aj elektronický
cimbal aj buzuki. Krst albumu Na slnečnej strane sveta sa uskutočnil 27. júna
2012 v pražskom Bontonland Megastore, krstným otcom sa stal spevák Vašo Patejdl.
Kristína si na akcii prevzala taktiež platinovú platňu za predaj
predchádzajúceho albumu V sieti ťa mám v Českej republike.



https://sk.wikipedia.org/wiki/Koordinovan%C3%BD_svetov%C3%BD_%C4%8Das

Koordinovaný svetový čas alebo Coordinated Universal Time (UTC) je časový
štandard založený na Medzinárodnom atómovom čase s priestupnou sekundou, ktorá
sa aplikuje nepravidelne, aby sa dosiahla synchronizácia so spomaľujúcou sa
rotáciou Zeme.

Niekedy sa nazýva aj ako Zulu time, označovaný písmenom Z za časovým údajom. UTC
je základ systému občianskeho času, jednotlivé časová pásma sa definujú svojimi
odchýlkami od UTC. UTC je ako základ systému merania času nástupcom GMT
(Greenwich Mean Time – greenwichský stredný čas) a v neformálnom vyjadrovaní sa
s ním niekedy zamieňa. Na rozdiel od GMT, ktorý udáva čas platný v časovom pásme
základného poludníka, ktorý sa zakladá na rotácii Zeme, sa UTC zakladá na
atómových hodinách, tzn. od rotácie Zeme nezávisí.

Keďže rotácia Zeme sa mierne spomaľuje, GMT sa oproti UTC postupne oneskoruje.
Aby sa UTC dal používať v praktickom živote, ktorý je s rotáciou Zeme spätý,
udržiava sa v rozhraní ±0,9 sekundy od UT1; ak sa táto odchýlka prekročí, o
polnoci najbližšieho 30. júna alebo 31. decembra sa pridá alebo (teoreticky)
odoberie tzv. priestupná sekunda, takže tento deň sa končí v čase 23.59:60,
resp. 23.59:58 (na rozdiel od bežného 23.59:59). K tomuto dochádza v priemere
raz za rok až rok a pol. Keďže sa rotácia Zeme spomaľuje, priestupné sekundy sa
vždy pridávajú, ale teoreticky sa ráta aj s možnosťou odobratej priestupnej
sekundy. O tom, či sa v patričnom termíne priestupná sekunda použije, rozhoduje
podľa merania rotácie Zeme International Earth Rotation and Reference Systems
Service.

Medzinárodný štandard času UTC sa určuje v národných časových laboratóriách,
ktoré sú vybavené atómovými hodinami. Z týchto meraní Bureau International des
Poids et Mesures (Medzinárodný úrad mier a váh) určí úplne presnú hodnotu UTC,
lebo jednotlivé atómové hodiny sa môžu o niekoľko nanosekúnd navzájom odlišovať.

Skratka UTC nie je v pravom zmysle slova skratkou. Bola vytvorená ako názov
ďalšieho variantu systému UT, pridaním prípony C (označujúcu Coordinated). Dá sa
chápať aj ako kompromis medzi anglickou skratkou CUT pre Coordinated Universal
Time a francúzskou skratkou TUC pre temps universel coordonné.

Aktuálny UTC čas je možné vypočítať odpočítaním jednej hodiny od
stredoeurópskeho času (stredoeurópsky čas je UTC+1), prípadne dvoch hodín pri
použití letného času. Ak je v bežnom čase na Slovensku 9 hodín, prípadne 10
hodín v letnom čase, zodpovedá to ôsmim hodinám UTC.

Tento článok je čiastočný alebo úplný preklad článku Coordinated Universal Time
na českej Wikipédii.



https://sk.wikipedia.org/wiki/Vy%C5%A1ehrad_(Ma%C4%8Farsko)

Vyšehrad (maď. Visegrád) je malé starobylé mesto na severe Maďarska v ohybe
Dunaja, 35 km severne od Budapešti oproti mestu Nagymaros. Nad Vyšehradom sa na
pravom brehu Dunaja nachádza na skale hrad zo 4. storočia.

Na území sídla žil človek už od pradávna. Najstaršie nálezy sa našli pri ústí
miestneho potoka. V starom kameňolome objavili predmety zo železnej doby.
Rimania si postavili prvé opevnenie pod názvom Pone Novata. Po Rimanoch sa tu
zachovali viaceré míľniky, náhrobné kamene a ďalšie predmety.

V období sťahovania národov prešli cez Vyšehrad Góti, Huni, Avari a Slovania,
ktorí tu pobudli najdlhšie. Od Slovanov pochádza aj názov sídla. V roku 973
presťahoval maďarský knieža Gejza svoje hlavné mesto z Fejérváru do Ostrihomu,
čím vzrástol aj význam samotného Vyšehradu, ktorý sa stal župným centrom. Keď
Belo IV. v roku 1249 presťahoval svoj kráľovský dvor z Ostrihomu do Budína,
začal sa na obranu nového hlavného mesta stavať predsunutý hrad vo Vyšehrade. V
podhradí vzniklo sídlo, ktoré zaznamenalo najväčší rozmach počas panovania
Ladislava IV. a Ondreja III.

Kráľ Karol I. Róbert sem umiestnil svoj kráľovský dvor, pretože Budín mu
nedovolil usadiť sa v arpádovskom sídle. V roku 1323 sa do Vyšehradu
premiestnili aj uhorské korunovačné klenoty. V novembri 1335 sa vo Vyšehrade
uskutočnilo stretnutie Karola I. Róberta s českým kráľom Jánom Luxemburským a
poľským kráľom Kazimírom III. Veľkým.

Sídlo sa rozvíjalo aj počas vlády Mateja I. Korvína. V roku 1473 sa začala
stavba Kráľovského paláca, ktorý stojí dodnes. Po Matejovej smrti nastáva úpadok
Vyšehradu.

V roku 1543 sa posádka hradu vzdala presile tureckých vojsk. Hrad bol vyhodený
do povetria Turkami v roku 1686. Definitívne bol hrad zničený po kuruckých
povstaniach v rokoch 1703 – 1704.

O tom že Vyšehrad neupadol do zabudnutia, rozhodli v roku 1869 aktivity farára
Józsefa Viktorina, ktorý vyhlásil zbierku a vybudoval turistický chodník na
horný hrad.



https://sk.wikipedia.org/wiki/Venezuela

Venezuela, dlhý tvar: Venezuelská bolívarovská republika, je federatívna
republika na severe Južnej Ameriky. Hlavným mestom je Caracas.

Venezuelu obmýva Karibské more a Atlantický oceán. Najvyšší vrch štátu (Pico
Bolívar: 5 007 m n. m.) leží na severe v Andách. Jeho pásma uzatvárajú úrodné
kotliny. Medzi dvoma horstvami sa rozprestiera savanami porastená nížina na
náplavoch rieky Orinoko. Nachádzajú sa tam značné ložiská ropy.

Krajina je veľmi bohatá na ropu, železnú rudu, diamanty a bauxit. Pestuje sa tu
káva, kakao, banány, cukrová trstina. Chová sa tu hovädzí dobytok a kozy.

Venezuela je podľa ústavy z roku 1961 spolkovou republikou na čele s
prezidentom. Pobrežie Venezuely objavil v roku 1498 Krištof Kolumbus na svojej
tretej ceste do Ameriky. Expedíciou Španiela Alfonsa de Ojeda roku 1499 začal
prieskum vnútrozemia. De Ojeda sa dostal až k Maracaibskému jazeru a krajine dal
kvôli kolovým stavbám indiánskych praobyvateľov názov Venezuela (Malé Benátky).

V 16. storočí vznikli tri španielske kolónie: Venezuela (západ), Nueva Andalucia
(východ) a Trinidad-Orinoco (juh). Roku 1777 sa zlúčili do generálneho
kapitanátu Venezuela. Do 19. storočia bola Venezuela pod nadvládou Španielov. V
16. storočí získal na nejakú dobu právo na osídľovanie venezuelského pobrežia
nemecký obchodný dom Welserov.

Prvé povstanie venezuelských kreolov za nezávislosť pod vedením Francisca de
Mirandu v roku 1806 bolo neúspešné. V roku 1810 sa pod vedením Mirandu a Simóna
Bolívara začala vojna za nezávislosť. Caracaský kongres, zvolený z Bolívarovho
podnetu, vyhlásil v roku 1811 nezávislosť Venezuely od Španielska a vytvorenie
republiky. Keď Španieli tuto prvú republiku potlačili, vznikla v roku 1813 druhá
republika. Bolívarovi sa podarilo v auguste 1819 víťazstvom pri Boyacá
definitívne oslobodiť Kolumbiu spod nadvlády Španielov a v roku 1819 vyhlásil
kongres v Angosture spojenie Venezuely a Kolumbie do republiky Veľká Kolumbia.
Prvým prezidentom sa stal sám Bolívar. Po vystúpení z tohoto zväzku v roku 1831
sa Venezuela stala samostatnou republikou (tretia republika). Prezidentom sa
stal generál José Antonio Páez.

Až do začiatku 20. storočia poznamenal dejiny krajiny stály boj medzi liberálmi
a konzervatívcami, občianske vojny a časté zmeny vojenských diktatúr a civilných
vlád. Za diktatúry generála Juana Vincenta Goméza (1908-1935) nastala relatívna
stabilizácia a mierny hospodársky vzostup, vyvolaný ťažbou nafty. Pretože
poľnohospodárstvo bolo kvôli ropnému priemyslu zanedbávané, zostala Venezuela
odkázaná na dovoz potravín a tým sa stala závislou na amerických a
britsko-holandských firmách. Armáda zostala pri moci aj po Gomézovej smrti roku
1935. Za vlády generála Eleazara Lópeza bola roku 1936 prijatá ústava zo
socialistickými znakmi. V 2. svetovej vojne za vlády prezidenta Isaísa Medina
Angarita podporovala Venezuela Spojencov, ale do vojny vstúpila až vo februári
1945.

V roku 1945 prevzala vládu Strana demokratickej akcie, roku 1948 bola vojenským
prevratom zosadená. Po ďalšom štátnom prevrate roku 1952 sa dostal k moci
plukovník Marcos Pérez Jiménez. Keď chcel v roku 1958 protiústavne presadiť
svoje znovuzvolenie, vypukol generálny štrajk a ľudové povstanie, ktoré ho
zosadilo. Moc prevzala provizórna vojenská vláda pod vedením admirála Wolfganga
Larrazábala. Vo voľbách v decembri 1958 zvíťazil Rómulo Betancourt zo Strany
demokratickej akcie. Napriek tomu že jeho voľbu podporovali ľavicové politické
sily, neskôr zaviedol proti nim niektoré opatrenia. V roku 1961 vyhlásil novú
ústavu, ktorá zrušila platnosť základných občianskych práv.

Rafael Caldera bol prvým opozičným kandidátom, ktorý sa v roku 1969
demokratickou cestou stal prezidentom. Voči ľavicovým silám uplatňoval politiku
uspokojovania a pokúšal sa utlmiť ilegálne komunistické skupiny. V roku 1971 bol
vo Venezuele prijatý zákon o prevode majetku všetkých ropných spoločností bez
odškodnenia na štát s platnosťou od roku 1983. Exportné ceny ropy boli stále
vyššie. V roku 1972 začala Venezuela budovať vlastnú flotilu ropných tankerov.

V roku 1974 sa stal prezidentom sociálny demokrat Carlos Andrés Pérez. V tom
istom roku vláda zrušila koncesie amerických železorudných spoločností US Steel
a Bethlehem Steel. V roku 1976 vstúpil do platnosti zákon o zoštátnení baníckeho
a ropného priemyslu, v roku 1979 zvolili prezidentom Luisa Herreru Campinsa,
kandidáta Kresťanskodemokratickej strany (COPEI). Veľký únik kapitálu pri
súčasnom znížení výnosov z ropného priemyslu prinútil vládu v roku 1983 uzavrieť
devízový trh a na 60 dní zmraziť ceny. V marci 1983 vyhlásila vláda čiastočné
moratórium na splatenie dlhov. Odmietla požiadavku Medzinárodného menového fondu
(MMF), aby predložila schválený stabilizačný program s tým, že krajina
nepotrebuje od fondu žiadnu finančnú pomoc. V prezidentských voľbách prekvapivo
zvíťazil zo 53,4% hlasov sociálnodemokratický kandidát Jaime Lusinchi zo Strany
demokratickej akcie, najväčšej opozičnej strany. Taktiež v parlamente získala
Demokratická akcia väčšinu. Kandidát kresťanskodemokratickej strany obdržal len
o niečo viac než 30% hlasov. Vo svojom volebnom programe Lusinchi prisľúbil
vyviesť Venezuelu z hospodárskej krízy zavedením úsporného hospodárskeho
programu. Krajina mala zahraničný dlh vo výške 37 mld. dolárov. V programe
prezidenta Lusinchiho pokračoval od roku 1989 prezident Andrés Pérez Rodríguez,
ktorý sa snažil hospodárske problémy riešiť liberalizačnými opatreniami a
postupnou reprivatizáciou hospodárstva. V roku 1992 sa pokúsil o prevrat
plukovník výsadkových vojsk Hugo Chávez Frías. Puč však bol neúspešný a Chávez
bol uväznený. Po oprávnenom obvinení z nezákonného obohacovania a sprenevery
verejných fondov v máji 1993 rezignoval prezident Pérez. Prísahu zložil dočasný
prezident O. Lepage. Nastalo obdobie nestabilných vlád. V roku 1994 bol Chávez
omilostený prezidentom Calderom.

V roku 1998 sa dostal v dôsledku rozčarovania väčšiny obyvateľstva z
neschopnosti tradičných politických strán po voľbách k moci Hugo Chávez a jeho
hnutie Movimiento Quinta Republica (MVR; slov. Hnutie za piatu republiku). V
prezidentskej kampani Chavez presadzoval rozsiahle reformy, zmeny ústavy a
zakročenie proti korupcii. V apríli roku 2002 Caracase prebehli rozsiahle
demonštrácie žiadajúce Chávezov odchod z politiky. Pri nepokojoch bolo zabitých
asi 18 ľudí, stovky ďalších bolo ranených. Odporcovia Cháveza z rad armády ho
napokon zatkli a za dočasného prezidenta menovali podnikateľa Pedra Carmonu.
Chávez bol však onedlho lojálnymi jednotkami oslobodený. V auguste 2002 začali
rokovania medzi opozíciou a provládnymi silami. V decembri 2002 prebehla v
krajine vlna štrajkov žiadajúca Chávezov odchod z politiky. 15. augusta 2004
prebehlo opozíciou podnietené referendum za odvolanie Cháveza. 59% zúčastnených
obyvateľov však požadovalo ďalšie pokračovanie jeho vlády. Krajina však naďalej
neúspešne čelila ekonomickým aj sociálnym problémom, vysokej kriminalite a
korupcii. Chávez v roku 2013 podľahol rakovine. Jeho miesto zaujal Nicolás
Maduro. Krajina, ktorej príjmy sú výrazne závislé na cenách ropy sa dostala v
nasledujúcom období do veľmi ťažkej ekonomickej situácie. V januári 2016 bola
Venezuelská vláda nútená vyhlásiť stav núdze v ekonomike krajiny. V krajine už
dlhšiu dobu chýbajú základné životné potreby, lieky aj potraviny.

Stredná časť krajiny je vyplnená Orinockou nížinou. Na severozápade a severe sa
tiahnú horské pásma Cordillera de Mérida (5 007 m n. m.) a Cordillera de la
Costa (2 596 m n. m.), juhovýchod krajiny zaujíma Guyanská vysočina s náhornými
plošinami a stolovými horami (Neblina, 3 014 m n. m.; Roraima, 2 772 m n. m.).

Pobrežie je väčšinou hornaté; nížinné len na západe s veľkým Maracaibským
zálivom a na východe v delte rieky Orinoko. Venezuela má veľa ostrovov; najväčší
je Isla de Margarita (1 072 km2). Väčšina Venezuely patrí do povodia Orinoka
(hlavné prítoky Meta, Apure, Caura, Caroni a iné.); v povodí veľa vodopádov
(Salto del Ángel, 979 m, na rieke Churún je najvyšší na svete). Je tu vlhké
tropické podnebie zo stálymi teplotami. Tropické pralesy pokrývajú hlavne horné
povodie Orinoka, na súšach horských svahoch vždyzelené aj opadavé tropické lesy.
V nížinách sa nachádza hustá savana.

Obyvateľstvo je zo 67% tvorené mesticmi, z 21% potomkami Európanov, z 10%
potomkami Afričanov a z 2% domorodými obyvateľmi. Žije tu približne 200 000
Indiánov, zvyškov spoločenstiev, ktoré sa stále živia lovom a zberom.
Obyvateľstvo je predovšetkým rímskokatolíckeho (96%) a protestantského vyznania.

Venezuela má 26 479 000 obyvateľov. Z tohoto počtu pripadá najväčšia časť na
mesticov. Z čistokrvných indiánskych kmeňov, ktoré ešte na začiatku 19. storočia
obývali Venezuelu. Zachovali sa, nehľadiac k zvyškom v Guayane sídliacim, len
Cumangoto a Chaima. Ostatní sa zmiesili s prisťahovanými Španielmi, menej s
černochmi. Títo sú jednak potomkami prepustených otrokov po zrušení otroctva
roku 1856, alebo sa prisťahovali neskôr, a zaoberajú sa hospodárstvom; čistých
černochov je sotva 5%. Z Európanov tu mali najväčší vplyv Španieli, hlavne
Baskovia, ktorí sa pomiešali s Indiánmi. Počet cudzincov koncom 19. storočia
narastal. Zo 44 000 cudzincov napočítaných roku 1894 bolo 11 000 Kolumbijčanov,
13 000 Španielov, a zo zostávajúcich 19 000 pripadlo 6 100 na Angličanov (hlavne
z Trinidadu), 3 700 na Holanďanov (z Curaçaa), 3 200 na Talianov, 2500 na
Francúzov (z Korziky) a 1 000 na Nemcov, ktorý spolu s Angličanmi mali najväčší
vplyv v krajine, držiaci vo svojich rukách obchod, cesty a bane. Úradným jazykom
je španielčina. Čo sa týka zamestnania obyvateľstva, zaoberá sa z najväčšieho
podielu buď poľnohospodárstvom alebo chovom dobytka. Výhradne pre domácu
spotrebu sa pestujú kukurica, yucca, zemiaky, banány a cukrová trstina; ryža je
takmer neznáma.



https://sk.wikipedia.org/wiki/Tatry

Tatry (poľ. Tatry) sú geomorfologický celok Fatransko-tatranskej oblasti a
tvoria najvyššiu časť Karpát. Nachádzajú sa v severnej časti Slovenska na
hranici s Poľskom. Pohorie sa rozprestiera na ploche 786 km², z toho na
Slovensku 610 km². Ich alpský charakter zvýrazňuje 30 štítov a veží s výškou nad
2 500 m n. m..

Pôvod a význam názvu Tatry nie je doteraz spoľahlivo objasnený. Historici ho
pripisujú obyvateľom, ktorí sídlili na našom území ešte pred príchodom Slovanov.
Odvodzujú ho od árijského slova tamtra, tâtra s významom „temný“ alebo „tmavý“,
pripisujú mu význam odvodený z ľudového slova tatra v zmysle kamenistej,
neúrodnej zeme. Ako najpravdepodobnejšiu možno akceptovať mienku, že názov Tatry
pochádza zo slovanského slova trtri, čo znamená bralá Prvá zmienka tohto názvu
je z roku 999, kedy české knieža Boleslav II. na svojej smrteľnej posteli
spomína na dobu, keď České kniežatstvo siahalo až po Tritri montes. Samotný
názov Tatry sa prvýkrát spomína v roku 1086 v donačnej listine nemeckého cisára
Henricha IV., ktorý ohraničil Pražské biskupstvo aj horami Tritri. V roku 1125
sa v Kosmovej kronike spomína už názov Tatri.

Reliéf Tatier je dielom vodných tokov a horských ľadovcov, ktoré rozčlenili
pohorie na viacero rázsoch a rozoklaných chrbtov. Boli identifikované tri doby
ľadové a dve medziľadové. Stopy najstaršieho známeho zaľadnenia sa našli v
podobe veľmi zvetranej morénovej akumulácie pod ústím Studenej doliny v
priestore nad Horným Smokovcom. Morény predposledného zaľadnenia sa vyskytujú
častejšie. Ľadovec v Bielovodskej doline sa končil asi vo výške 895 m n. m., bol
14 km dlhý a 330 m hrubý. V Javorovej doline bol 10,1 km dlhý. V čase
najväčšieho rozsahu mali ľadovce vo Vysokých Tatrách plochu asi 15 000 ha a po
ich rozpustení zostali vo Vysokých Tatrách, ale aj v iných častiach Tatier,
sedimenty a jazerá. Najväčšie sú na severnej, poľskej strane Tatier. Územie
Tatier patrí k úmoriu Čierneho mora (rieky Váh a Orava) a Baltského mora
(Dunajec a Poprad). Hlavný hrebeň Tatier má dĺžku 75 km a ťahá sa od Hutianskeho
sedla (905 m n. m.) na západe po sedlo Pod Príslopom na východe (1 081 m n. m.).
Jeho najzápadnejším vrcholom je Sivý vrch (1 805 m n. m.), najvýchodnejším Muráň
(1 889 6 m n. m.). Z hlavného tatranského hrebeňa vybiehajú rázsochy.

Geomorfologický celok Tatry sa člení na dva podcelky: Západné Tatry a Východné
Tatry, oddelené Ľaliovým sedlom (1 947 m n. m.). Podcelok Východné Tatry sa
člení na dve Vysoké a Belianske Tatry, oddelené Kopským sedlom (1 749 m n. m.).
Hrebeň Vysokých Tatier meria 26 km a začína sa na západe Ľaliovým sedlom. Prvým
končiarom na západe je Svinica, posledným na východe Jahňací štít. Vápencový
hrebeň Belianskych Tatier meria takmer 14 km a Široké sedlo ho rozdeľuje na dve
časti. Západná časť má silný členitý reliéf, východná časť má povrch členitý
menej.

V Západných Tatrách je 29 štítov s nadmorskou výškou viac ako 2 000 m n. m.,
viac ako 2 100 m n. m. majú vrcholy:

Tatranské doliny sú protipólom tatranských hrebeňov. Najväčší vplyv na ich
formovanie mali vysokohorské ľadovce. Bielovodská dolina, najdlhšia dolina
celých Tatier, je jedinou dolinou pohoria alpského rázu. Doliny v Západných
Tatrách sú menej strmé ako vo Východných.

V Západných Tatrách je 150, vo Vysokých 135, v Belianskych 24 a v poľských
Tatrách 90 dolín, kotlín a žľabov.

Na území Tatier sa pôsobením vody vytvorilo množstvo jaskýň, v súčasnosti ich je
zmapovaných okolo 330. Sú prevažne krasové s kvapľovou výzdobou a jazierkami, no
väčšina z nich je pre verejnosť uzavretá. Väčších jaskýň je v poľských Tatrách
33, v Belianskych 2, vo Vysokých 4 a v Západných Tatrách 37. Nie všetky sú
verejnosti prístupné. Nové jaskyne boli objavené v oblasti Javorinskej Širokej.

Na území Tatier sa nachádza mesto: Vysoké Tatry, ktoré je súčasťou okresu
Poprad. Je zložené z troch katastrálnych území, ktoré sa ďalej skladajú z 15
osád:

V TANAP-e leží aj Tatranská Štrba, Štôla a Tatranská Javorina (okres Poprad) a
časť Pribyliny – Podbanské z okresu Liptovský Mikuláš.

Tatry patria do vonkajšej časti Tatransko-fatranského pásma jadrových pohorí. Sú
budované horninami troch významných geologických megajednotiek: Tatrikum ako
podklad tvoria kryštalinické horniny a ich sedimentárny obal, cez ktoré sú
presunuté subtatranské príkrovy, spodný krížňanský (fatrikum) a vrchný chočský
(hronikum). Príkrovy sú tvorené hlavne druhohornými karbonátmi – vápencami a
dolomitmi. Tatry sa geologicky delia na dve zóny, južnú prevažne kryštalinickú
roháčsko-vysokotatranskú a severnú subtatranskú zónu, budovanú druhohornými
príkrovmi.

Najstaršie kryštalinické celky tatrika vystupujú hlavne v západnej časti
pohoria. Predstavujú ich dve litotektonické jednotky, vrchná viac metamorfovaná
(baranecký komplex) je tvorená migmatitmi a granitmi, spodná (jalovecký komplex)
menej metamorfovaná viditeľná iba v tektonickom okne (Liptovské Tatry) je
tvorená svormi a rulami, premenenými flyšovými horninami. Obe metamorfované
jednotky sa stýkajú pozdĺž strižnej zóny, ktorej vek sa odhaduje na devón až
karbón, čo zodpovedá neskorohercýnskym pohybom. Na kryštalinikum nasadá
kontinentálna obalová tomanovská jednotka. Prítomné sú aj čiastkové príkrovy
Červených vrchov, Giewontu a Širokej. V Západných Tatrách vystupuje jednotka
Osobitej, ktorá má na rozhraní jury a kriedy vyvinuté bázické vulkanity –
limburgity.

Príkrovy fatrika a hronika boli na tatrikum nasunuté vo vrchnej kriede. Príkrovy
tvorené hlavne vápencami a dolomitmi sú zachované najmä na severnej a východnej
strane Tatier. Krížňanský príkrov (fatrikum) tu tvorí niekoľko čiastokých
príkrovov – bujačiansky, bobrovecký a čiastkový príkrov Suchego Wierchu. Z
vyššieho chočského príkrovu (hronikum) je v Tatrách prítomná len bielovážska
sekvencia. V paleogéne došlo k pohybom pozdĺž zlomových porúch, ktoré spôsobili
poklesy Liptovskej a Podhalskej kotliny. V neogéne, najmä v spodnom a strednom
miocéne došlo pri záverečných fázach alpínskeho vrásnenia k pohybom hornín,
ktoré mali za následok vznik asymetrickej hraste v oblasti
východotatransko-ružbašského a západotatransko-kôprovského zlomu. Tatry sa v
tomto období vyzdvihli o 1 000 až 1 500 m oproti svojmu okoliu, pričom východná
časť sa zdvihla viac ako západná. Kinematika týchto pohybov je dodnes predmetom
odborných diskusii. Tatry sú obklopené mladými súvrstviami podtatranskej
skupiny.

Veľhorský charakter reliéfu pohoria, najmä z východnej strany, je zapríčinený
činnosťou horských ľadovcov, ktorých činnosť sa prejavovala počas viacerých
ľadových dôb v priebehu pleistocénu. Najlepšie zachované sú však stopy najmä
dvoch posledných ľadových dôb (ris a würm). Bolo tu dohromady 41 horských
ľadovcov, ktoré stekali dolinami, pričom sa zarezávali do podložia a vytvorili
tak charakteristické doliny tvaru U, tzv. trógy. Najväčší z nich bol až 19 km
dlhý, nachádzal v Bielovodskej doline. Uloženiny tohto obdobia dosahujú miestami
hrúbky okolo 400 m. Niekde možno v korytách potokov pozorovať zaujímavé
geologické javy, tzv. obrie hrnce. Na viacerých miestach sú viditeľné ľadovcami
nesené nevytriedené morénové valy, skladajúce sa z materiálu rôznej veľkosti, od
obrovských balvanov, štrku, hliny až po jemnozrnný íl. Po oteplení začiatkom
holocénu došlo k roztopeniu ľadovcov. Na niektorých miestach došlo k vzniku
ľadovcových jazier – plies.

Geologické procesy mali výrazný vplyv na morfológiu a reliéf. V nižšej západnej
časti došlo k vzniku hladko modelovaných dolín a chrbtov s tzv. hôľnym reliéfom,
vo východnej časti, kde bolo zaľadnenie intenzívnejšie bol preformovaný do
prevažne bralnatého glaciálneho reliéfu.

Tatry sú súčasťou rozvodia medzi Čiernym a Baltským morom. Prietoky kulminujú v
máji a júni. Najvýznamnejšou horskou bystrinou Tatier je Belá, ktorá odvodňuje
Kôprovú, Tichú, Kamenistú, Bystrú, Račkovú a Jamnícku dolinu. Pri Liptovskom
Hrádku potom vteká do Váhu. Okrem nej sú to aj Oravica a Studený potok, ktoré
vtekajú do Oravy.

Ďalšími sú horské toky, ktoré tečú do rieky Poprad: Mlynica, Velický potok,
Studený potok, Kežmarská Biela voda a Biela. Dunajec zásobujú vodou Biela voda
podúplazská a Javorinka.

Jazerá ľadovcového pôvodu v Tatrách majú svoje vlastné pomenovanie, na Slovensku
pleso a v Poľsku staw. Nachádza sa tu viac ako 200 plies, najmä vo vyšších
polohách, kde sa väčšinou utvorili v ľadovcových kotloch, alebo nižšie v
zníženinách obklopených morénami. Najväčšie je Morské oko (poľ. Morskie oko) v
Poľsku s rozlohou 34,54 ha, hĺbkou 50,8 m, ležiace vo výške 1 395,4 m n. m.. Na
Slovensku sú najväčšie Veľké Hincovo pleso (20,08 ha, 53 m, 1 946 m n. m.) v
Mengusovskej doline ale aj Nižné a Vyšné Temnosmrečinské pleso, no najznámejšími
sú Štrbské pleso (19,76 ha), Popradské pleso (6,88 ha), Zelené pleso a Skalnaté
pleso.

V Tatrách evidujeme okolo 1400 druhov rastlín, medzi nimi aj relikty a endemity.

Väčšina územia TANAP-u a TPN-u je pokrytá ihličnatými lesmi, vo vysokých
polohách kosodrevinou (Pinus mugo) a v najvyšších sa už žiadne lesy nevyskytujú.

V Tatrách žije množstvo živočíšnych druhov, ktoré nájdeme aj inde, ale aj
endemity.

Z veľkých šeliem rys ostrovid (Lynx lynx), vlk obyčajný (Canis lupus), medveď
hnedý (Ursus arctos), mačka divá (Felis silvestris). Medzi dravé vtáctvo patrí
orol skalný (Aquila chrysaetus), sokol sťahovavý (Falco peregrinus), sokol
myšiar (Falco tinnunculus). Zo sôv sa tu vyskytujú kuvik vrabčí (Glaucidium
passerinum), výr skalný (Bubo bubo), sova lesná (Strix aluco).

Z riečnych živočíchov tu nájdeme vydru riečnu (Lutra lutra) a iné. V tatranských
potokoch sa vyskytuje aj pstruh riečny (Salmo trutta).

Dňa 19. novembra 2004 zasiahla Tatry víchrica o rýchlosti 165 až 227 km/h, ktorá
vyvrátila rozsiahle územia lesa od Podbanského po Tatranskú Kotlinu na rozlohe
asi 12 000 ha a bola najväčšou katastrofou v Tatrách od roku 1936.

Podnebie má prevažne horský až vysokohorský ráz, je teda chladné a vlhké, pričom
je výrazne ovplyvnené členitosťou reliéfu. Snehová pokrývka v oblasť pretrváva
180 (v údoliach) až 250 (v najvyšších oblastiach) dní v roku. Miestami sa najmä
na tienistých severných svahoch a žľaboch udržuje sneh po celý rok. Vo vyšších
polohách dosahuje vrstva snehu hrúbky bežne 100 – 150 cm. V členitom teréne
preto dochádza k častým zosuvom lavín. K najvýdatnejším zrážkam dochádza v
dôsledku prevládajúcich západných vetrov na západných a severných svahoch.

Pre Tatry je po celý rok typické veterné počasie (až 300 dní v roku). Na južnej
strane dochádza často k tzv. padavým vetrom, ktoré spôsobujú vývraty a rozsiahle
polomy, k akým došlo napríklad po víchrici 19. novembra 2004. Turisti musia
počítať s jeho náhlymi zmenami, hlavne pri výstupoch na štíty či prechodoch
dlhými dolinami, ktoré trvajú zvyčajne 8 – 10 hodín. Priemerná ročná teplota vo
výške okolo 1 000 m n. m. je 5 °C, v júli 15 °C. Najvhodnejším obdobím pre
turistické výstupy v Tatrách je jeseň, kedy je počasie najstabilnejšie a vďaka
nižším teplotám je aj výborná viditeľnosť.

V roku 1565 vykonala Beata Laska, kežmarská hradná pani (pôvodom Poľka a
nemanželská dcéra kráľa Žigmunda), prvý známy výlet do Vysokých Tatier v
sprievode kežmarských mešťanov (pravdepodobne k Zelenému plesu).

Prvý tatranský výstup vykonali roku 1615 kežmarskí študenti na čele s Davidom
Frölichom, pravdepodobne na Kežmarský štít. Kazateľ Juraj Buchholtz z Veľkej
Lomnice napísal prvé dielo, ktoré sa zaoberalo výlučne Tatrami. Roku 1664 ešte
ako študent vystúpil na Slavkovský štít. Tatry v monarchii preslávili aj jeho
synovia. Výstupov do Tatier pribúdalo, francúzsky zemepisec Baltazar Hacquet,
škótsky lekár Robert Townson (prvý doložený výstup na Lomnický štít) a zo
Španielska Karol Gimbernat si začali vyberať svojich sprievodcov zo
vzdelanejších vrstiev – správca Zakopanských železiarní Otto, kňazi T. Mauksch a
J. Ursíny a statkár G. Berzevicz. Švédsky botanik G. Wahlenberg si so sebou vzal
Maukscha i zlatokopa D. Fábryho. Nosičmi boli prostí obyvatelia spod Tatier. Na
Kriváň vystúpil roku 1840 saský kráľ Fridrich August II., ktorého viedol
lesmajster Juraj Münster.

Kriváň sa stal symbolom Slovákov, pretože bol dlho považovaný za najvyšší vrchol
Tatier. O národných výstupoch naň písal už spisovateľ Gašpar
Fejérpataky-Belopotocký – výstup „milovníkov reči a literatúry slovenskej“ z
Liptovského Mikuláša na „Kriváň Liptowský“, ktorý sa konal 24. septembra 1835.
Neskôr nadobudli výstupy na Kriváň masový charakter.

K rozvoju turistiky prispelo aj vybudovanie Košicko-bohumínskej železnice roku
1871, ktorá mala a má svoje stanice v Štrbe a Poprade. Významné zintenzívnenie
nastalo po vzniku ČSR. Postupne začali v Tatrách vznikať horské chaty a útulne,
z ktorých sa neskôr vyvinuli dnešné osady.

Dnes Tatrami okrem hlavnej cestnej spojnice – Cesty Slobody vedie aj Tatranská
elektrická železnica – TEŽ – z Popradu do Starého Smokovca a odtiaľ do
Tatranskej Lomnice resp. Štrbského Plesa a Ozubnicová železnica z Tatranskej
Štrby na Štrbské Pleso.

Centrom Západných Tatier je Liptovský Mikuláš a centrom poľských Tatier
Zakopané. Dnes sú Tatry popretkávané množstvom chodníkov. Pozdĺž celých Tatier
prechádza Tatranská magistrála (turistický chodník), jednotlivé tatranské
chodníky prechádzajú dolinami a končia buď na štítoch, plesách, horských chatách
či v dolinách alebo priesmykmi vedú na druhú stranu Tatier. V Tatrách platí
zimná uzávera od 1. novembra do 15. júna, kedy sa po vysokohorských chodníkoch
nesmie prechádzať, s výnimkou chodníkov vedúcich k vysokohorským chatám, okrem
chaty pod Rysmi, ktorá je v zimnom období mimo prevádzky.

V Tatrách aj v podhorí sa nachádza množstvo hotelov, penziónov a privátnych
ubytovní. Vysoké Tatry sú rovnako centrom zimných športov, v roku 1970 tu boli
majstrovstvá sveta. Najznámejšími centrami zimných športov sú Štrbské Pleso a
Zakopané, možnosti na lyžovanie či beh na lyžiach však nájdeme aj v Starom
Smokovci, Tatranskej Lomnici, Ždiari a vo viacerých podtatranských dedinách.

Najvyšší bod v horách, na ktoré sa môžete dostať označeným chodníkom, sú Rysy,
najťažšia cesta je Orlia prť.

Súradnice: 49°10′40″S 19°54′35″V﻿ / ﻿49,177843°S 19,909604°V﻿ / 49.177843;
19.909604



https://sk.wikipedia.org/wiki/Los_Angeles

Los Angeles (skrátene L. A.) je najväčšie mesto v štáte Kalifornia a druhé
najväčšie mesto v USA po New Yorku. V roku 2016 malo mesto 4,03 miliónov
obyvateľov, pričom aglomerácia kultúrneho a ekonomického centra Los Angeles–Long
Beach–Santa Ana má 12,15 milióna obyvateľov. Je to prístavné mesto v Kalifornii
na juhozápade USA. Založil ho španielsky guvernér Felipe de Neve 4. septembra
1781. Los Angeles bolo zapísané do registra ako mestská samospráva 4. apríla
1850. Na začiatku toho roka bola tiež Kalifornia začlenená ako 31. štát do
Spojených štátov. Los Angeles je dôležité centrum kultúry, vedy, technológie,
medzinárodného obchodu a vzdelania. Navyše, mesto vedie vo výrobe populárnej
zábavy, ako filmy, televízia a reprodukovaná hudba. Mesto je tiež významnou
dopravnou križovatkou, finančné a komerčné centrum, nachádza sa tu množstvo
múzeí a observatórium.

V roku 1769 Gaspar de Portolá – (vodca expedície po juhu Kalifornie) spolu s
františkánmi Junísperro Serra, a Juan Crespi, mali za úlohu, ako iní podobní
misionári v tom čase, šíriť vieru do ešte nepoznaných miest krajiny a zakladať
nové osídlenia označované ako „misión“. Portala objavil jednu nádhernú rieku v
Kalifornii a pomenoval ju „El Río de Nuestra Señora la Reina de los Ángeles de
Porciúncula“, čo znamená: rieka našej kráľovnej z Ángeles de Porciúncula. Crespi
vyčlenil toto územie okolo rieky pre náboženské účely, aby šírili vieru a v 1771
Serra založil „misión“ San Gabriel Arcangel blízko Whittier Narrows. Dnes
pomenované ako San Gabriel Valley.

V roku 1781 prišlo 44 osadníkov, aby založili osadu, na mieste odporúčanom
Crespim. Pomenovali ju Dedina našej kráľovnej od Anjelov na rieke Perciúncula:
„El Pueblo de Nuestra Señora la Reina de los Ángeles sobre El Río Porciúncula“.
Títo osadníci boli pôvodom Filipínci, rodení Američania, Afričania a Španieli.
Desaťročia vyzerala osada ako farma či niečo podobné. Zvyšky starého osídlenia
sa nachádzajú v historickej budove na Olvera Street.

Mexiko získalo nezávislosť v 1820, ale k veľkým zmenám došlo v bitkách pri
Batalla de Río San Gabriel v roku 1847. Tu sa rozhodovalo o osude Los Angeles.
USA nadobudli kontrolu nad Kaliforniou až po americko-mexickej vojne (1846 –
1848), kde Mexiko stratilo približne polovicu svojho vtedajšieho územia. Séria
bitiek za Kaliforniu vyústila k podpísaniu zmluvy Cahuenga 13. januára 1847,
podľa tejto zmluvy a ďalším vyjednávaním. Podľa Vyjednávania Guadalupe Hidalgo
Mexiko v roku 1848 oficiálne odovzdalo USA územie Kalifornie (aj iných, pozri
vyjednávanie), v tejto zmluve si USA zaistili neskoršie pričlenenie Kalifornie k
svojmu štátu. Stalo sa tak 9. septembra 1850, kedy malo Los Angeles len 1 600
obyvateľov.

Los Angeles bolo zapísané ako mestská samospráva 4. apríla 1850. Železničná sieť
bola v meste dokončená v roku 1876 a v 1892 boli objavené zásoby ropy. Do roku
1923 Los Angeles produkovalo štvrtinu celosvetovej ťažby ropy.

Mesto bolo hostiteľom dvoch olympijských hier v rokoch 1932 a 1984. L. A. sa
ďalej rozvíjalo aj počas druhej svetovej vojny, ale po nej ešte viac. Ako
následok vládneho plánu v 80. rokoch na podporu a rozvoj Kalifornie sa Los
Angeles stalo mestom bohatých.

Los Angeles leží na ploche 1 290,6 km². Z tejto plochy zaberá súš 1 214,9 km² a
vodné plochy len 75,7 km², čo je percentuálne 5,86 % celkovej plochy. Najväčšia
vzdialenosť medzi severom a juhom je 71 km, a medzi východom a západom 47 km.
Najvyšší vrch je Sisiter Elsie (1 548 m n. m.), nachádzajúci sa v San Fernando
Valley v časti Mt. Lukens. Hlavná rieka Los Angeles, začína v mestskej časti
Canoga Park, je sezónneho charakteru, a jej koryto je skoro celé vybetónované.

Ako mnhoho iných miest v Kalifornii, tak aj Los Angeles, je ovplyvnené mnohými
zemetraseniami, spôsobené jeho polohou v blízkosti tektonického zlomu San
Andreas, ktorý pretína San Francisco a tiahne sa na juh po Los Angeles, kde
končí 65 km severne od mesta. Ročne je zaznamenaných približne 10 000
zemetrasení, drvivá väčšina z nich nie je postrehnuteľná ľudskými zmyslami.
Posledné väčšie zemetrasenie bolo zaznamenané v roku 1994, v Northridge, s
epicentrom v San Fernando Valley. Iné veľké zemetrasenia boli v Whittier Narrows
(1987), Sylmar (1971) či Long Beach (1933).

Los Angeles sa nachádza niekde vo vnútrozemskej a subtropickej oblasti. Oblasť
je teda všeobecne suchým miestom, čo znamená 325 dní slnečných dní do roku.
Vietor od Tichého oceána spôsobuje oproti miestam vo vnútrozemí (Nevada,
Arizona) chladnejšie letá a teplejšie zimy. V lete môžu byť teplotné rozdiely aj
20 °C. Teplota môže nadobudnúť rozmer °C avšak priemerná denná teplota v lete je
29 °C a nočná 18 °C. Priemerná zimná denná teplota je 21 °C a nočná 8 °C. Počas
zimy je dážď v L.A. častejším úkazom ako v lete. Priemerná celodenná teplota v
januári je 14,5 °C a v júli 23.4 °C. Najvyššia zaznamenaná denná teplota bola v
Canoga Park (46.7 °C) v roku 1985, najnižšia teplota bola (-7.8 °C) tiež v
Canoga Park v roku 1989.

Kvôli svojej polohe a rozlohe mesta, dôležitosti áut a iných faktorov, je Los
Angeles kontaminované mesto, čo sa prejavuje hlavne vo forme smogu. V povodí
rieky Los Angeles a v San Fernando Valley je v ovzduší veľa výfukových plynov z
áut, kamiónov, lodí, lokomotív, vzduch tiež obsahuje nečistoty z fabrík a iných
zdrojov. Navyše podzemná voda je tiež ohrozovaná. Niektoré formy znečistenia sa
nekontrolovateľne rozširujú, aj vďaka dopravnému systému v meste a v jeho okolí.
Svetelné znečistenie znamená pre mesto tak isto problém. Tiež na rozdiel od
iných miest, ktoré závisia od dažďu a využívajú ho na elimináciu smogu, v L.A.
toto nie je možné, pretože v meste prší len sporadicky, dôsledku čoho je smog
schopný nahromadiť sa počas viacerých dní. Z mimoriadne vysokej hladiny smogu
100, v 70. rokoch bol smog znížený k miléniu skoro na nulu. No napriek tomu po
roku 2000, sa začala hladina smogu opätovne zvyšovať. Podľa informácii American
Lung Association bolo Los Angeles v roku 2004 najkontaminovanejšie mesto v USA.
Z toho dôvodu sa agresívnejšie pokračuje na zlepšení ovzdušia v meste.

Los Angeles je medzinárodné centrum obchodu, zábavy, televízie, filmového
priemyslu (Hollywood), hudby, leteckého priemyslu, architektúry, ropného
priemyslu a turizmu. Je tu rozvinutý automobilový, strojársky, lodiarsky,
hutnícky, elektrotechnický, kaučukový, chemický, farmaceutický, sklársky,
potravinársky, nábytkársky a ropný priemysel. Veľký finančný prínos tiež
produkujú služby, Navyše, Los Angeles, je najväčšie priemyselné (továrenské)
centrum USA, zamestnáva najviac robotníkov v štátoch. Prístavy pri Los Angeles a
Long Beach tvoria najdôležitejšie prístavné centrum v Severnej Amerike a jedno z
najdôležitejších na celom svete.

Mesto je centrom firiem z Fortune 500 (najúspešnejšie spoločnosti krajiny),
vrátane leteckej firmy Northrop Grumman, energetickej spoločnosti Occidental
Petroleum Corporation, spoločnosť s nehnuteľnosťami KB Home. Ďalšie celosvetovo
známe spoločnosti v Los Angeles sú 20th Century Fox, Herbalife, Univisión, Metro
Interactive, LLC, Premier America, CB Richard Ellis, Gibson, Dunn & Crutcher
LLP, Guess, Inc., O'Melveny & Myers LLP, Paul, Hastings, Janofsky & Walker LLP,
TokyoPop, The Jim Henson Company, Paramount Pictures, Robinsons-May, Sunkist,
Fox Sports Net, Health Net, Inc., 21st Century Insurance, y The Coffee Bean &
Tea Leaf.

Samozrejme že v meste sa nachádza podstatne viac firiem a spoločností, väčšina v
metropolitnej oblasti L.A., teda v susedných mestách, takéto spoločnosti sú aj
The Walt Disney Company (Fortune 500 – Burbank), Warner Brothers (Burbank),
DirecTV , Mattel, ICANN.

Podľa sčítania obyvateľstva v roku 2010 má Los Angeles 3 792 621 obyvateľov.
Hustota obyvateľstva je 2 913/km². Vekové zloženie: 874 525 ľudí (23.1%) pod
hranicou 18 rokov, 434 478 (11.5%) od 18 do 24 rokov, 1 209 367 (31.9%) od 25 do
44 rokov, 877 555 (23.1%) od 45 do 64 a 396 696 obyvateľov (10.5%) nad 65 rokov.
Priemerný vek je 34,1 rokov. Na 100 žien pripadá 99,2 mužov.

Do aglomerácie okolo Los Angeles patrí tiež množstvo iných nezávislých miest,
„susedstiev“ okolo L.A. Veď odhaduje sa, že má 12-13 miliónov obyvateľov, čo je
v porovnaní so samotným Los Angeles oveľa viac. Tieto mestá sú však prakticky
spojené s Los Angeles. Obvykle je mesto rozdelené do nasledovných oblastí:
Downtown L.A., East L.A., South L.A., The South Bay, Prístav, Hollywood,
Wilshire, the Westside, Západné Los Angeles, San Fernando Valley, San Gabriel
Valley, Santa Clarita Valley, Antelope Valley, Santa Monica (s lukratívnou
časťou Malibu).

Navyše do Greater Los Angeles sa počítajú územia: Los Angeles County, Orange
County, San Bernardino County, Riverside County a Ventura County. Táto
aglomerácia má až 17 miliónov obyvateľov a patria sem mestá: Los Angeles,
Anaheim, Long Beach, Oxnard, Riverside, San Bernardino a Santa Ana.

Los Angeles má jeden z najväčších diaľničných systémov na svete. Diaľničná sieť
s až 27 diaľničnými trasami. Los Angeles je najviac automobilovou dopravou
zahltené mesto na svete, pričom na každého obyvateľa Los Angeles pripadajú tri
automobily. Diaľnice vedúce okolo mesta a cez mesto sú osemprúdové, napriek tomu
sú stále preťažené. Hlavnou tepnou mesta je Wilshire Boulevard. Dopravu v meste
prevádzkuje viac spoločností, ale najvýznamnejšia je The Los Angeles County
Metropolitan Transportation Authority. Spravuje hromadnú dopravu ktorou sa denne
prevezie milión pasažierov. Ide o autobusovú dopravu, metro. Spoločnosť „Union
Pacific Railroad and BNSF Railway“ prevádzkuje železničnú dopravu. Leteckú
dopravu zabezpečujú letiská, najmä najväčšie z nich Los Angeles International
Airport (LAX), letisko ktoré spojilo Los Angeles takmer s celým svetom. Letisko
je jedno z najvyťaženejších, ako v USA, tak aj na celom svete. Ročne prepraví 60
– 70 miliónov pasažierov a 2 milióny ton tovaru.

Los Angeles ako druhé najväčšie mesto USA je takisto centrum športu. Nachádza sa
tu množstvo popredných klubov v elitných zámorských súťažiach. Svoj domov tú
majú také kluby ako napríklad: NHL – Los Angeles Kings, mesto Anaheim blízko
L.A. má svoj hokejový klub Anaheim Ducks; NBA - Los Angeles Lakers a Los Angeles
Clippers; WNBA (ženská basketbalová súťaž) – Los Angeles Sparks; MLB (baseball)
– Los Angeles Dodgers; MLS (futbalová liga) – Los Angeles Galaxy a Club
Deportivo Chivas USA; AFL (Arena Football League) – Los Angeles Avanger.

Los Angeles sa môže pýšiť niekoľkými športovými štadiónmi, najpozoruhodnejšie je
športové a zábavné stredisko Staples Center, štadión Kings, Lakers, Clippers,
Avanger, Sparks, hostia v ňom napríklad aj Grammy Awards.



https://sk.wikipedia.org/wiki/Levice_(Slovensko)

Levice (nem. Lewenz, skôr tiež Lebentz, Levencz; maď. Léva) sú mesto na
Slovensku ležiace v Nitrianskom kraji. Levice sú sídlom najväčšieho okresu na
Slovensku a zároveň 18. najväčším mestom na Slovensku.

Mestom preteká potok Podlužianka a kanál Perec (voda je doňho privedená z Hrona
pri hati vo Veľkých Kozmálovciach).

Prvá písomná zmienka o troch osadách na území dnešných Levíc pochádza z roku
1156 a je zachovaná v odpise z roku 1347. Ostrihomský arcibiskup Martirius
vysvätil kostol Sv. Martina v obci Bratka, ktorý postavil komes Euzidinus a
obdaroval ho nehnuteľným aj hnuteľným majetkom. Arcibiskup súčasne pričlenil k
tomuto kostolu tri obce, okrem Bratky aj dediny Levice a Vitk. Je tu zmienka o
osade hostí v Leviciach. Hostia – cudzinci boli spravidla remeselníci a
obchodníci, ranostredoveké Levice mali tak už v polovici 12. storočia dobré
predpoklady rastu na remeselné a trhové stredisko.

Z roku 1300 je druhá listinná zmienka o Leviciach v súvislosti s cestou, ktorá k
nim viedla. V roku 1313 v listine kaločskej kapituly sa spomína kastelán
Levického hradu Imrich Bečej aj ako tekovský župan.

Roku 1318 v listine Matúša Čáka sa spomína ako kastelán Levického hradu komes
Július z Topoľčianok. Roku 1321 Július z Topoľčianok vydal Levický hrad po smrti
Matúša Čáka kráľovi Karolovi Róbertovi.

V roku 1330 po atentáte na Karola Róberta, ktorý spáchal Felicián Zach, bolo
celé atentátnikovo príbuzenstvo tvrdo potrestané. Pred Levickým hradom Imrich
Bečej sťal Šebe, najstaršiu dcéru Felicána Zacha.

V roku 1332 zoznamy pápežských desiatkov uvádzajú príjem levického farára
Šalamúna z kostola Sv. Martina. Je to prvá zmienka o levickej farnosti, ktorá
sem bola preložená z Bratky, čo naznačuje, že Levice už boli fakticky, aj keď
nie právne, mestečkom.

V roku 1388 kráľ Žigmund daroval Levický hrad a hradné panstvo Ladislavovi zo
Šaroviec, predkovi rodiny Levických.

Roku 1395 kráľ Žigmund definitívne udelil Levické hradné panstvo aj s mestečkom
Levice Ladislavovi zo Šaroviec. Roku 1396 syn Ladislava zo Šaroviec sa od tohto
roku uvádza v listinách ako Peter z Levíc.

V roku 1428 prvá zmienka, ktorá uvádza Levice už ako mestečko. Ako súčasť
hradného panstva podliehali Levice kastelánovi Levického hradu.

V roku 1434 husiti vypálili Levický hrad, pričom sa zničili tam uložené listiny.
28. decembra 1441 kráľ Vladislav I. udelil Ladislavovi Levickému právo raziť na
Levickom hrade strieborné mince „na spôsob mesta Budína“. Z roku 1526 je prvá
správa o prekvitajúcom vinohradníctve v mestečku Levice i v dedine Staré Levice.
Levičania boli významnými dodávateľmi vína pre Banskú Štiavnicu.

V roku 1529 po zrade Žigmunda Levického kráľ Ferdinand I. skonfiškoval levické
hradné panstvo a daroval ho svojej manželke Anne Jagelovskej.

Roku 1537 kráľ vrátil levické hradné panstvo Gabrielovi Levickému, ktorý stál na
strane Habsburgovcov, a vymenoval ho zároveň za tekovského župana. V roku 1542
po smrti Gabriela Levického sa majiteľom hradu stal Melchior Balaša, ktorý si
zobral za manželku vdovu po Gabrielovi, Annu Turzovú.

Roku 1544 sa prvý turecký útok na Levice skončil vypálením mestečka. Hrad, ktorý
bránil Melchior Balaša, sa útoku ubránil. Roku 1549, potom ako v roku 1548
uhorský snem prijal prísne opatrenia proti Melchirovi Balašovi, pre jeho lúpežnú
činnosť, začalo sa 22. apríla obliehanie Levického hradu cisárskym vojskom pod
velením Mikuláša zo Salmu. Po niekoľkých týždňoch posádka hradu, vedená Tomášom
Dócim, kapitulovala a časť jej príslušníkov bola pod hradom popravená. Mesto
bolo počas bojov vypálené.

V roku 1553 po smrti Jána Levického († 12. september 1553), posledného
príslušníka rodu Levických, pripadol hrad s celým panstvom späť kráľovi.
Panovník sem dosadil vojenskú posádku, vymenoval hradného kapitána. Levice sa
tak stali protitureckou pevnosťou, chrániacou prístup k banským mestám.

V roku 1554 na panovníkov príkaz bol spísaný urbár levického hradného panstva.
Mestečko Levice malo podľa neho 55 sedliackych usadlostí a desať rodín želiarov,
jeden mlyn a mýtnu stanicu, v Starých Leviciach bolo 16 poddanských usadlostí a
15 rodín želiarov.

Roku 1558 kráľ Ferdinand I. daroval Levický hrad spolu s panstvom Štefanovi
Dobóovi, ktorý sa roku 1561 stal kapitánom protitureckej pevnosti Levice a
zároveň aj tekovským županom. Roku 1571 František Dobó, od roku 1567 kapitán
Levického hradu a od roku 1574 župan Tekovskej stolice, dal na hradnom nádvorí
vybudovať Dobóovský kaštieľ a previesť renesančné stavebné úpravy.

Dňa 1. septembra 1578 turecké vojsko prepadlo a vypálilo tzv. dolné mesto a
mnohých obyvateľov zajalo. Ďalší turecký útok proti Leviciam odrazila levická
posádka v roku 1587.

Roku 1602 po vymretí rodu Dobóovcov sa stal majiteľom Levického hradu a hradného
panstva protestant Sigfried Kolonič. Zomrel zadlžený v roku 1623, preto 15 rokov
ležal nepochovaný na Levickom hrade.

Roku 1613 Turci od základu vypálili osadu Staré Levice, ktorá už nikdy nebola
obnovená.

Roku 1620 v Leviciach existovalo kalvínske gymnázium. V tomto roku v meste
existoval už prvý písomne doložený čižmársky cech, ktorého artikuly boli vydané
r. 1629.

Roku 1635 v rámci dobudovania opevnenia Levíc boli vonkajšie hradby spojené s
mestskými hradbami do spoločného obranného systému s hradom.

Roku 1636 donačnou listinou Ferdinand III. daroval Levický hrad, hradné panstvo
a mesto svojmu synovi Ferdinandovi.

Roku 1640 majiteľom hradu i mesta sa stal rod Csáky. Dedičným hradným kapitánom
bol v tom období gróf Ladislav Csáky a po ňom jeho syn Pavol, ktorý zomrel v r.
1680.

Roku 1663 2. novembra obsadili mesto a hrad Turci. V rokoch 1663 - 1664 turecký
cestovateľ Evlija Čelebi navštívil Levice a v jeho diele Kniha ciest sa zachoval
popis mesta a hradu Levice.

Roku 1664 12. júna cisárska armáda oslobodila mesto a hrad Levice spod tureckej
okupácie. 19. júla v bitke pri Leviciach cisárske vojská pod velením generála
Louisa Raduita de Souches porazili Turkov. V boji padol Štefan Koháry, hlavný
kapitán banských miest a župan Hontianskej stolice.

Roku 1667 v písomných prameňoch sa spomína Cigánska ulica, avšak rómski
obyvatelia tu boli už o niekoľko desaťročí skôr, živili sa obchodom s koňmi a
kováčstvom.

Roku 1690 Levický hrad, mesto a hradné panstvo získal od panovníka knieža Pavol
Eszterházy.

Roku 1699 z Levického hradu odišla kráľovská vojenská posádka, čím hrad stratil
charakter protitureckej pevnosti.

Roku 1703 17. septembra dobyl mesto kurucký veliteľ Ladislav Očkaj, ktorý tu mal
aj svadbu s Ilonou Tisza. 31. októbra dobyli naspäť hrad s mestom cisárski
vojaci, mesto vyrabovali a vypálili.

Roku 1705 3. januára sa v Leviciach uskutočnila vojenská poradu Františka II.
Rákóciho s jeho kuruckými veliteľmi.

V rokoch 1708 - 1709 kurucký generál Mikuláš Berčéni prepustil Levický hrad
cisárskemu vojsku. Pri ústupe z Levíc veliteľ kurucov Ján Bottyán dal zapáliť
pracháreň a zdemolovať hrad.

V rokoch 1709 - 1710 v meste a na okolí vypukla morová epidémia, ktorá si
vyžiadala veľa ľudských obetí.

Významné hudobné festivaly, World & Etno Fest (každý rok na prelome júna a júla)
a Jazz & Blues Fest (každý rok 2. novembrový víkend). Hudobný cyklus s názvom
"Blues.LV" (pravidelné koncerty prevažne z oblasti jazzu, blues a podobných
žánrov)



https://sk.wikipedia.org/wiki/%C4%8Ci%C4%8Dmany

Čičmany sú obec na Slovensku v okrese Žilina. Známe sú svojou zachovalou ľudovou
architektúrou.

Obec leží v kotline Strážovských vrchov, takmer pri prameni rieky Rajčianky. Je
najvyššie položenou obcou v Žilinskom okrese. Prvé zmienky o nej pochádzajú z
roku 1272 (…ad quandam viam novam qua itur ad possessionem Cziczman… – listina z
roku 1272). Obec je známa starobylou a unikátnou architektúrou – maľovanými
zrubovými drevenicami. Pre ich záchranu bola jej dolná časť v roku 1977
vyhlásená za pamiatkovú rezerváciu ľudovej architektúry. Obec je zaujímavá aj
miestnym ľudovým krojom a výšivkami s geometrickou ornamentikou. Nachádza sa tu
národopisná expozícia, kaštieľ a kostol.

Čičmany majú vlastný erb, ktorý bol vytvorený v roku 1995 (Heraldický register
SR C-85/2000) na základe mladšej pečate obce z roku 1801 s kruhopisom "SIGILLUM
COMUN(itatis) CYI(cman) 1801" (obsah nezreteľného odtlačku staršej pečate zo 17.
storočia doposiaľ nie je jednoznačne identifikovaný). Znázorňuje sv. Helenu,
ktorej legenda pripisuje nájdenie sv. Kríža a nástrojov Kristovho umučenia na
Golgote. Tejto udalosti je zasvätený miestny kostol. Autorom kresby erbu je
Miroslav Kollár

Prístup do obce je zo smerov Žilina – Rajec, Prievidza – Nitrianske Pravno,
Prievidza – Nitrianske Rudno, alebo Trenčín – Ilava – Košeca.

Príroda v okolí je príťažlivá pre turistov, vhodná na oddych, zber húb a
liečivých rastlín. V zimnom období majú návštevníci možnosť lyžovania v
lyžiarskom stredisku Javorinka, v lete sú využívané turistické a cyklistické
trasy a z vrchu Javorinka je možný paragliding a závesné lietanie. Ubytovacie a
stravovacie služby poskytuje hotel a niekoľko penziónov. Občerstvenie poskytuje
pohostinstvo, v zime aj bufet v lyžiarskom stredisku. Nachádza sa tu aj predajňa
suvenírov, výšiviek a malého občerstvenia v Humne Ondreja Gregora pri múzeu.
Poľovnícke združenie obhospodaruje výborné lesné revíry s možnosťou poľovania na
vysokú, diviačiu zver, aj medveďa.

V obci sa nachádza exercízne a rekreačné stredisko Nitrianskej diecézy, Dom
svätého Bystríka. Vzniklo prestavbou objektu bývalej papučiarne.

O pôvode a vzniku obce existuje niekoľko teórií. Jednou z nich je teória o
nemeckom pôvode, ale rozšírenejšia je teória o balkánskom, konkrétne o
bulharskom vplyve. Pôvodní obyvatelia sem prišli pravdepodobne v prvej polovici
14. storočia, hoci je možné i staršie prechodné osídlenie, zodpovedajúce záznamu
„o novej ceste, ktorá vedie od osady Cziczman“ v listine z roku 1272 (…ad
quandam viam novam qua itur ad possessionem Cziczman…). Obyvatelia Čičmian sa
zaoberali hlavne poľnohospodárstvom, chovom oviec, výrobou papúč, výrobou a
predajom bryndze. Názov Čičmany má pravdepodobne indoeurópsky prazáklad, ktorý
prešiel do staroslovienčiny a znamená „usadlosť vo vrchoch – Vrchovany“. Tak sa
dodnes nazýva miesto za kopcom Javorinka, kde sa nachádzajú zvyšky zrubových
domov z osady Malé Čičmany.

O tom, kto bol zakladateľom obce a prvým feudálnym vlastníkom pôdy, neexistujú
konkrétne správy. Počas storočí sa tu vystriedalo niekoľko vlastníkov – od
Mikuláša z Turca, cez rod Rakovských až po spojenie majetkov panstva Záblatského
a viacerými ďalšími rodom Serényiovcov. Do začiatku 20. storočia vlastnili
Čičmany rody Telekyovcov a Bertcholdovcov. Nepriaznivé životné podmienky,
živelné pohromy a nerovné spory so zemepánmi spôsobili odchody na sezónne práce
do vzdialených miest a postupný úbytok obyvateľstva. Veľa obyvateľov a rodín
odchádzalo v 30-tych rokoch 20. storočia na americký kontinent, do Dalmácie,
Francúzska, Belgicka a Rakúska. Požiare v rokoch 1907, 1921 a 1945 zničili
vzácne zrubové stavby, zmenili celkový vzhľad obce a spôsobili ústup výstavby
tradičných dreveníc v prospech murovaných domov.

Ničenie vzácnych stavieb podnietilo v roku 1974 vznik návrhu pamiatkovej
rezervácie ľudovej architektúry v Čičmanoch. V roku 1977 bola dolná časť obce
vyhlásená za pamiatkovú rezerváciu. Je v nej 110 objektov, z toho 36 národných
kultúrnych pamiatok.

Považské múzeum vlastní v Čičmanoch dva objekty ľudovej architektúry, kde je
návštevníkovi predstavené dobové bývanie, zamestnanie, ľudový odev a ľudové
umenie. Poschodový pavlačový „Radenov dom“ bol rekonštruovaný v roku 1966 a sú v
ňom nainštalované expozície „Zo života a práce čičmianskeho ľudu“ a „Z rodinného
zvykoslovia“. Múzeum zakúpilo v roku 1986 zrubový dom č. 42 – dom spoločne
žijúcich rodín Štefana Gregora a Petra Pupáka – zabezpečilo jeho pamiatkovú
obnovu a muzeálne využitie. Expozícia „Ľudové obydlie“ predstavuje bývanie tzv.
veľkorodiny v 20. rokoch 20. storočia. Veľkorodina, archaická forma rodiny, sa v
Čičmanoch udržala až do začiatku 20. storočia. V jednotlivých domoch bývali a
spoločne gazdovali gazda s gazdinou, ich ženatí synovia a nevesty s deťmi.
Majetok rodiny bol spoločný. Veľkú časť izby, jediného vykurovaného priestoru v
dome, zaberala hlinená pec s dvoma až troma ohniskami. Vnútorné zariadenie izby
bolo jednoduché: lavice okolo stien, police na riady, stôl a posteľ. Mladé
rodiny spávali v komôrkach v hornej časti poschodového domu. Boli to tmavé,
nevykurované miestnosti s jedným lôžkom a maľovanou truhlicou, v ktorej mala
nevesta uložený svoj osobný majetok.

Architektúra obce Čičmany, najmä jej dolnej časti, pripomína i dnes perníkové
domčeky a to hlavne pre geometrickú ornamentálnu výzdobu vonkajších stien domov,
ktorá sa začala používať asi pred 200 rokmi. Tieto objekty sú cenným dokladom
technickej vyspelosti, zručnosti a estetického cítenia obyvateľov.

Miestne domy zaujali aj popredného slovenského architekta Dušana Jurkoviča,
ktorý vypracoval projekt čičmianskeho gazdovstva pre národopisnú výstavu v Prahe
v roku 1895. Jurkovič vypracoval aj projekty zrubových domov, ktoré postavili po
veľkom požiari v roku 1921, kedy vyhorel celý dolný koniec obce. Zásluhou toho
možno niektoré typy týchto stavieb vidieť v Čičmanoch aj v súčasnosti. V roku
1937 bol poschodový dom Jokľovce – bachna rozobraný a prevezený do Národného
múzea v Prahe, kde sa však stal obeťou požiaru a do tla zhorel.

Kedysi boli vzory úplne jednoduché, maľovali sa vápnom alebo hlineným kalom
najmä na rohy domov, tam, kde sa drevo spájalo. Súčasná výzdoba čičmianskych
domov nemá s výzdobou z 19. storočia veľa spoločného. Ornamenty, aké sú na
domoch v súčasnosti, sa objavili až po ničivom požiari v roku 1921. Gazdinky
väčšinou zdobia domy podľa vzorov, ktoré sú vyšité na miestnych krojoch.
Ornamenty premaľujú vždy, keď začínajú blednúť. Väčšinou už nepoužívajú vápno,
ale trvácnejšie latexové farby.

K jednoduchším ornamentom sa starousadlíci nechcú vrátiť. Pôvodný vzhľad – podľa
fotografií Karola Plicku zo začiatku 20. storočia – s jednoduchšou ornamentálnou
výzdobou vrátili zatiaľ len najstaršej drevenici v obci manželia Kudjakovci,
ktorí sa ju podujali zrekonštruovať a obývať.

Na jeseň 2010 sa začali práce na obnove dvoch dreveníc, ktoré vlastní žilinské
Považské múzeum, a ktoré na ich obnovu dostalo granty. Koncom roka 2011 domy
opäť nadobudli podobu, akú mali na začiatku minulého storočia. Pri obnove sa
použili tradičné techniky a materiály typické pre ľudovú architektúru. Boli
opravené podlahy a steny, sfunkčnila sa tradičná pec. Na strechu Radenovho domu
bol položený ručne štiepaný šindeľ. Pri maľovaní ornamentov sa postupovalo podľa
pôvodných vzorov z dobových fotografií.

Z murovanej architektúry stojí za pozornosť barokový kostol zasvätený Nájdeniu
sv. Kríža, ktorý bol postavený na základoch staršej stavby – pravdepodobne
zvonice s modlitebňou, o čom svedčí správa o zvone z roku 1588. Z pôvodného
zariadenia sa zachoval hlavný oltár postavený okolo roku 1798. Pôvodný obetný
stôl bol v roku 1810 nahradený stolom z tvrdého materiálu. Kazateľnica bola
obstaraná z Tužiny v roku 1802 a bočný oltár Panny Márie bol vybudovaný v roku
1803. Organ z roku 1738 je v klasicistickom štýle a má jeden manuál a 6
registrov.

V hornej časti obce sa zachoval zemepanský kaštieľ v barokovo – klasicistickom
štýle z konca 18. storočia, ktorý slúžil pre potreby správcu, majerských
úradníkov a zemepána. Súčasťou kaštieľa bola stodola, ovčiareň, stajňa a krčma.
Dnes je tu hotel, reštaurácia a hostinec. Miesto naľavo od kaštieľa, kde je
murovaná prevádzková budova, sa dodnes nazýva „Pánske humná“ podľa pôvodných
stavieb.

Miestny ľudový odev je zhotovený z bieleho plátna. Veľký podiel na hodnote a
popularite čičmianskeho kroja má výšivka, ktorá vyniká svojou technickou
dokonalosťou, bohatosťou motívov a ornamentálnou a farebnou kompozíciou. Práve z
charakteru ornamentálnej výzdoby i červeného vlneného tkaného pásu, ktorý je
súčasťou ženského odevu, sa predpokladá balkánsky pôvod Čičmian. Starobylý ráz,
ktorý si čičmiansky kroj zachoval dodnes, ako aj ľudový odev okolitých dedín
(Zliechov, Čavoj, Valaská Belá), poslúžil etnografom ako model pre rekonštrukciu
staroslovienskeho odevu.

Z obce pochádza hudobný skladateľ a muzikológ prof. Jozef Kresánek, akad.
maliarka Matilda Čechová a ľudový rezbár Vít Pieš, ktorých významná časť tvorby
je venovaná rodnej obci. Dnes v obci žije z pôvodných 1500 obyvateľov len 160.



https://sk.wikipedia.org/wiki/Vlkol%C3%ADnec

Vlkolínec je podhorská osada, miestna časť okresného mesta Ružomberok v
Žilinskom kraji. Je pamiatkovou rezerváciou ľudovej architektúry a ako
pozoruhodne zachovaný sídelný celok, pozostávajúci z typických zrubových
objektov charakteristického stredoeurópskeho typu, je od roku 1993 zapísaný do
Zoznamu Svetového dedičstva UNESCO.

Osada predstavuje typ dedinského stredovekého sídla s drevenou architektúrou
horských a podhorských oblastí, s nenarušenou zástavbou zrubových domov
uprostred krajinárskeho zázemia tvoreného úzkymi pásikmi polí a pasienkov, zo
severu chránená masívom Sidorova (1 099 m n. m.).

Osada sa rozprestiera na južnom svahu jedného z výbežkov liptovskej časti
hlavného hrebeňa Veľkej Fatry v nadmorskej výške 718 metrov. Okrem Sidorova obec
obklopujú z východnej strany kopce Stráňa, od západu vyvýšeniny Laz a Diel a od
juhu Ravný diel. Prístupná je po odbočení z hlavnej cesty spájajúcej Ružomberok
a Banskú Bystricu.

Podľa dostupných záznamov sa vznik Vlkolínca, pôvodne osady drevorubačov a
uhliarov, predpokladá medzi druhou polovicou 14. a prvou polovicou 15. storočia.
Ako osada patriaca do chotára mesta Ružomberok bol súčasťou hradného panstva
Likavského hradu. Tento stav pretrval až do polovice 20. storočia.

V mestskej samospráve zastupovali osadu dvaja volení zástupcovia zvaní starší,
neskôr boženíci a senátori.

Po druhej svetovej vojne sa v päťdesiatych rokoch plánovalo presídlenie
miestnych obyvateľov do Ružomberka. Dôvodom boli požiadavky obyvateľov na
zabezpečenie zodpovedajúcich podmienok na život, porovnateľných s ostatnými
miestnymi časťami mesta. Tento projekt sa však neuskutočnil a tak dodnes môžu
návštevníci Vlkolínca obdivovať životom pulzujúci vidiecky organizmus uprostred
zachovalej tradičnej zrubovej architektúry.

Uprostred tradičnej zástavby sa v centre obce zachovala zvonica z roku 1770,
studňa, murovaný Kostol Navštívenia Panny Márie z roku 1875 a murovaná škola.
Studňa a zvonica sú vybudované tradičnou technikou a pokryté šindľom ako všetky
pôvodné strechy domov a hospodárskych stavieb. Kostol je jednoloďová
neoklasicistická stavba s vežou na hlavnom priečelí.

Vlkolínec bol v rámci karpatského regiónu vyhodnotený ako najlepšie zachovaný
reprezentant svojho druhu, ktorý dotvára okolitá scenéria Veľkej Fatry.



https://sk.wikipedia.org/wiki/Shakira

Shakira (výs. ʃəˈkɪərə), vlastným menom Shakira Isabel Mebarak Ripoll (* 2.
februára 1977, Kolumbia) je popová speváčka žijúca v Barcelone.

Narodila sa 2. februára 1977 v Barranquille v Kolumbii v zmiešanej rodine. Otec
bol libanonského pôvodu, matka Kolumbijčanka. Shakira hovorí okrem rodnej
španielčiny aj plynule anglicky, portugalsky a taliansky. V 13 rokoch vydala
Shakira vo vydavateľstve Sony svoj prvý album nazvaný Magia neskôr, druhý
Peligro (v preklade nebezpečenstvo), ktoré nemali veľký ohlas. Objavila sa aj v
telenovele El Oasis (Oáza).

V roku 1995 vydala ďalší album nazvaný Pies descalzos. S pesničkou „Estoy aquí“
(„Som tu“) sa dostala na 1. miesto v kolumbijskej hitparáde a otvorila si tak
dvere do sveta populárnej hudby.

V roku 1998 spolupracovala s Emiliom Estefanom a vydala album ¿Dónde están los
ladrones?, s ktorým sa zúčastnila Latin Grammy. Tento album je považovaný za
jeden z jej najlepších. Najznámejšie hity z neho sú „¿Dónde están los
ladrones?“, „Ciega Sordumuda“ a skladba „Ojos Así“, s ktorou vystúpila na Latin
Grammy.

V roku 1999 nahrávala pre MTV a následne vydala album Shakira MTV Unplugged. V
roku 2001 vyšiel prvý album v angličtine nazvaný Laundry Service. Potom sa na
niekoľko rokov odmlčala a až v roku 2005 jej vyšiel album v dvoch jazykoch
Fijación oral 1 (v španielčine) a Oral Fixation 2 (v angličtine).

V rokoch 2000 – 2010 chodila s Antoniem de la Rúa, synom argentínskeho
exprezidenta Fernanda de la Rúa. Momentálne je jej priateľ španielsky futbalista
Gerard Piqué, s ktorým má dvoch synov, Milana a Sashu.



https://sk.wikipedia.org/wiki/Poruchy_osobnosti_a_spr%C3%A1vania_dospel%C3%BDch_(MKCH-10)

F60 - F69: PORUCHY OSOBNOSTI A SPRÁVANIA DOSPELÝCH sú súčasťou V. kapitoly
MKCH-10 - Duševné poruchy a poruchy správania. Zahŕňajú škálu klinicky
významných odchýlok a foriem správania, ktoré majú tendenciu pretrvávať a sú
výrazom charakteristického životného štýlu jednotlivca a jeho vzťahov k sebe a k
druhým. Daktoré z týchto odchýlok a foriem správania vznikajú počas
individuálneho vývoja ako výsledok konštitučných faktorov a sociálnej
skúsenosti, kým iné sa získavajú v neskoršom živote. Špecifické poruchy
osobnosti (F60.-), zmiešané a iné poruchy osobnosti (F61.-) a trvalé zmeny
osobnosti (F62.-) sú hlboko zakorenené a pretrvávajúce formy správania.
Prejavujú sa ako rigídne (neprispôsobivé) odpovede na široké rozpätie osobných a
spoločenských situácií. Predstavujú krajné alebo významné odchýlky od spôsobu,
ktorým priemerný jednotlivec v príslušnej kultúre vníma, myslí, cíti, a najmä od
druhu jeho vzťahov k druhým. Tieto formy správania bývajú ustálené a zahŕňajú
viaceré oblasti správania a psychického fungovania. Často, ale nie vždy sú
spojené s rozličným stupňom subjektívnych ťažkostí a zhoršenej spoločenskej
výkonnosti.

F62 - PRETRVÁVAJÚCE ZMENY OSOBNOSTI NEPRIPÍSATEĽNÉ POŠKODENIU ALEBO CHOROBE
MOZGU



https://sk.wikipedia.org/wiki/Pes_dom%C3%A1ci

Na základe početných archeologických nálezov z rôznych kútov sveta je pes
považovaný nielen za prvé domestikované zviera, ale aj za prvé zviera, ktoré
človek cielene choval. K udomácneniu vlka došlo viackrát v rôznych častiach
sveta a v rôznom čase nezávisle od seba (avšak najneskôr pred 10 000 rokmi).
Tradične sa predpokladá, že k udomácneniu psov došlo na Blízkom alebo Strednom
východe, nedávna štúdia naznačila, že psy môžu mať európsky pôvod. Z kostrových
nálezov niekoľkých druhov psov sa odvodzovali a dodnes odvodzujú dnešné plemená.
Za najstaršie praplemeno bol označený takzvaný pes močiarny či rašelinný (lat.
Canis familiaris palustris Rütimeyer), od ktorého sa dodnes odvodzujú početné
plemená špicov, pinčov a teriérov. Skupina severských, vlkom podobných psov a
pastierske psy sú odvodzované od psa, ktorého kostra bola objavená vo
vykopávkach pri Ladožskom jazere, a ktorý dostal meno Canis familiaris
Inostranzewi. Skupina dogovitých psov sa odvodzuje ešte aj dnes od predka
nazvaného Canis familiaris decumanus. Z doby 4000 až 5000 rokov pred Kr.
pochádza pes bronzový (lat. Canis familiaris matris optimae), z ktorého majú
pochádzať ovčiarske psy. Najmladším psom má byť Canis familiaris intermedius, z
ktorého sa zvyknú odvodzovať dnešné duriče a pudle.

Podľa teórie Gregoryho Aclanda, veterinára z Cornellskej univerzity v Itake v
USA nie človek domestikoval psa, ale naopak, pes sám urobil prvý krok a začal
spolužitie s človekom, pretože sa kŕmil jeho odpadkami. Na oplátku strážil
„svojich“ ľudí pred nepriateľmi a pomáhal pri love. V dôsledku dlhodobej
koevolúcie s ľuďmi sa u vlkom vytvorila celá rada behaviorálnych (napr. znížená
agresivita), ale aj genetických adaptácii. Nedávne štúdie odhalili, že genómy
vlkov a psov sa líšia až v 36 regiónoch (122 génov). 19 regiónov je zodpovedných
za činnosť mozgu a 8 regiónov sa uplatňuje pri vývoji nervového systému (tieto
regióny by mohli stáť za behaviorálnymi zmenami u vlkov). Navyše bolo
identifikovaných 10 génov hrajúcich kľúčovú úlohu pri trávení škrobu a
metabolizme tukov. Práve tieto nové adaptácie zrejme umožnili vlkov
efektívnejšie sa priživovať na ľudskej strave. Nasvedčuje tomu aj fakt, že
dnešné plemená psov sú oveľa lepšie prispôsobené pojedaniu škrobovín ako typicky
vlčej potrave, mäsu .

Vnútorná telesná teplota psa je 39 – 39,5 stupňov Celzia a meria sa v konečníku
lekárskym alebo veterinárnym teplomerom.

Exteriér psa je súbor vonkajších, fyziologických vlastností psa. Medzinárodná
kynologická federácia (FCI) vydala pre jednotlivé plemená tzv. štandardy, ktoré
obsahujú popis jednotlivých častí tela psa, čiže jeho exteriéru. Podľa štandardu
rozhodca na výstave posudzuje, do akej miery sa daný jedinec približuje
štandardu predstavujúcemu ideálneho psa daného plemena. Pri popise psa rozhodca
zvyčajne postupuje tak, že zhodnotí najprv celkový vzhľad jedinca a potom venuje
pozornosť jednotlivým častiam a detailom.

Postupným vývojom a neskôr aj cieleným chovom vzniklo nespočetné množstvo
plemien psov. Postupne vznikali rôzne združenia a spolky rôznych plemien a dnes
existuje niekoľko strešných organizácií združujúcich tieto spolky. Najväčšou
medzinárodnou strešnou organizáciou je Fédération Cynologique Internationale
(FCI), ktorá okrem iného dozerá na tvorbu a aktualizáciu štandardov jednotlivých
plemien.



https://sk.wikipedia.org/wiki/Paul_Walker

Paul William Walker IV (* 12. september 1973, Glendale, Kalifornia, USA – † 30.
november, 2013, Santa Clarita, Kalifornia, USA) bol americký herec. Slávnym sa
stal vďaka úlohe vo filme Varsity Blues z roku 1999 a hlavne ako Brian O'Connor
vo filmovej sérii Rýchlo a zbesilo. Je tiež známy z filmov Osem statočných,
Projekt LAZAR, Do hlbiny, Divoký útek, Jazda do pekiel, Také jednoduché dievča a
Gangstri.

Walker sa narodil ako syn modelky Chreyl Crabtree a podnikateľovi Paulovi
Williamovi Walkerovi III v Glendale v Kalifornii. Jeho starý otec po otcovej
strane bol profesionálny boxer. Ako najstarší z piatich súrodencov vyrastal
hlavne v obci Sunland pri Los Angeles, pričom navštevoval strednú školu v San
Fernando Valley a v roku 1991 maturoval na Village Christian School v Sun
Valley. Bol vychovaný vo viere Cirkvi Ježiša Krista Svätých neskorších dní. Po
ukončení strednej školy študoval morskú biológiu na University of California.

Naplno rozbehol svoju kariéru až v roku 1998, keď sa objavil vo filmoch Blázni v
parku a Pleasantville: Mestečko zázrakov. Ďalej účinkoval vo filmovej sérii
Rýchlo a zbesilo, alebo vo filme Jazda do pekiel. Naposledy účinkoval v
pokračovaní série Rýchlo a zbesilo pod názvom Rýchlo a zbesilo 7.

Žil v meste Santa Barbara v Kalifornii. V roku 1998 sa mu narodila dcéra Meadow.
Jej matkou bola vtedajšia Walkerova priateľka Rebecca.

Venoval sa surfovaniu a morskej biológii. Tiež bol držiteľom hnedého pásu v
brazílskom džiu-džicu. Miloval preteky automobilov a sám pretekal v pretekoch
Redline Time Attack, s automobilom BMW M3 E92 tímu AE Performance. Tiež vlastnil
Nissan Skyline R34 GT-R V-Spec II, ktorý sa objavil vo filme Rýchlo a zbesilo 2.
Pre filmovanie série Rýchlo a zbesilo podstúpil rad vodičských a pretekárskych
kurzov, pričom mnoho kaskadérskych scén natočil sám.

Venoval sa aj charite, v ktorej sa rozhodol pomáhať obetiam zemetrasenia v Čile
a na Haiti v roku 2010.

Dňa 30. novembra 2013 o približne 03:30 PST, sa Walker a jeho blízky priateľ
Roger Rodas vracali z charitatívnej akcie Reach Out Worldwide pre obete Tajfúnu
Haiyan na červenom Porsche Carrera GT. Po odchode z akcie automobil havaroval do
lampy pouličného osvetlenia a stromu na ulici Hercules Street. Hneď po náraze
automobil vzbĺkol. Vyšetrovatelia potvrdili dve obete nehody a domnievajú sa, že
automobil bezprostredne pred nehodou išiel rýchlosťou 90 mph, pričom maximálna
povolená rýchlosť na tomto mieste bola 45 mph.

Tento článok je čiastočný alebo úplný preklad článkov Paul Walker na anglickej
Wikipédii a Paul Walker na českej Wikipédii.



https://sk.wikipedia.org/wiki/Oce%C4%BE

Oceľ je zliatina železa s uhlíkom a legovacích prvkov (mangán, chróm, volfrám,
kremík a iné), v ktorej obsah uhlíka je menší ako je jeho maximálna rozpustnosť
v austenite, čo je 2,14%. Zliatina železa s uhlíkom a inými prvkami s obsahom
uhlíka väčším ako 2,14% sa nazýva liatina. Uhlík so železom vytvára rôzne
štruktúrne súčasti, napr. ferit, austenit, cementit, perlit, ledeburit alebo
martenzit.

Hustota ocele je 7,85 g/cm3. Pevnosť v ťahu Rm je bežne od 300 N.mm-2 do 1500
N.mm-2.

Oceľ je najpoužívanejší konštrukčný materiál. Existujú materiály tvrdšie,
pevnejšie, odolnejšie, žiarupevnejšie ... ale žiaden nemá také vyvážené
vlastnosti, - tvrdosť, pružnosť, pevnosť a jednoduchosť opracovania a
recyklácie. Žiaden iný materiál (pri daných mechanicko - pevnostných
vlastnostiach) však nie je tak obrobiteľný a tvarovateľný.

Uhlík je najvýznamnejšia legúra. Kvalita ocele nezávisí len od obsahu uhlíka,
ale aj od spôsobu tepelnej úpravy.

Na grafe je vidieť tzv. V-čkovú charakteristiku, tá sa vyskytuje pri systémoch,
ktoré sú úplne rozpustné len tekutom stave a málo rozpustné v stave tuhom (pozri
eutektikum).

Tieto fázy sa ale objavujú len pri nekonečne pomalom ochladzovaní/ohrievaní. Pri
rýchlom ochladzovaní (kalení) vzniká napr. martenzit, ktorý zvyšuje tvrdosť. Pri
pomalom ochladzovaní pri austenitických oceliach sa obyčajne zvyšuje
húževnatosť.

Pre dynamické priebehy sa používajú TTT diagramy. Poloha TTT diagramov sa dá
predstaviť tak, že kolmo na binárny diagram dáme ešte časovú os ("vystupuje" z
obrázku). Tie sa dosť silno menia podľa obsahu uhlíka a legúr. V tých sa
objavujú aj medzistupne ako napr. bainit.

Výrazný vplyv má mangán, ktorý robí oceľ austenitickou aj pri väčšom obsahu
uhlíka a podporí tvorbu martenzitu aj pri pomalom ochladzovaní..

Priveľa uhlíka všeobecne zvyšuje krehkosť, t. j. znižuje vrubovú húževnatosť,
tento problém sa netýka tvárnej liatiny.

Pri výrobe rôznych druhov ocelí (podľa účelu) sa používajú rôzne legovacie prvky
(legúry), ktoré sa pridávajú do taveniny za účelom úpravy vlastností ocele.
Legúry sa pridávajú väčšinou priamo vhodením do železnej taveniny. Niekedy sa
legúra taví ťažšie ako železo alebo opačne. Tam sa buď používajú triky, ako
eutektizácia, pri ktorej ale nevznikne čistá zliatina. V prípade nedostatočnej
rozpustnosti legúry v tavenine ocele je nevyhnutné použiť práškovú metalurgiu.
Hovorí sa tomu aj sinter.

Koróziivzdorné (po česky: nerezové) ocele sú ocele obsahujúce 10,5 - 30 % Cr,
legované ďalšími prvkami najmä Ni, Mn, Mo, Cu, Ti, Al, Si, Nb, N. Obsah uhlíka
je 0,03 % - 1,0 %. Hlavné ovplyvňujúce legúry sú Cr, Ni, Mn a C. Niektoré z
týchto ocelí sú súčasne žiarupevné, alebo žiaruvzdorné.

Železo bolo známe už veľmi dávno, lenže väčšinou obsahovalo príliš veľa uhlíka,
a preto bolo veľmi krehké a kvôli síre aj málo oteruvzdorné. Škodlivé prímesi sa
museli pracne vykuť a aj tak ich ostalo veľa. Takéto železo malo nedefinovateľné
vlastnosti. Napríklad delá sa vyrábali radšej z bronzu, a to až do 1. polovice
19. storočia.

Až v 19. storočí sa začala oceľ vyrábať pudlovaním. Tento postup bol ale veľmi
drahý a vyrobilo sa málo ocele. V roku 1856 bola vynájdená Bessemerova metóda,
ktorou sa dalo vyrábať oveľa viac ocele ako dovtedy. Tiež sa začali používať
vysoké pece a koks namiesto drahého dreva. V roku 1867 sa objavili prvé
Siemensove-Martinove pece (martinské pece), kde sa dal dokonca merať obsah
uhlíka v tavenine, čo zvýšilo výstupnú kvalitu pri desaťnásobnom zvýšení výroby.

Okolo roku 1850 sa začali prvé delá vyrábať z ocele, ktorá bola pevnejšia a
ľahšia ako bronz.

Tým bol vyriešený problém vysokého obsahu uhlíka. Ostával ešte jeden problém:
fosfor. Iba železné rudy s nízkym obsahom fosforu sa dali použiť. Ale roku 1878
sa podarilo pomocou vápencovej výmurovky (aj pridávaním vápenca do taveniny)
vyriešiť aj tento problém, a tak oceľ zlacnela ešte viac (ešte zhruba 3×).

Okolo roku 1880 už boli ceny ocele také nízke, že sa bežne stavali celooceľové
mosty.

Samozrejme toto úplne zmenilo výzbroj vtedajších armád. V roku 1900 už boli
prakticky všetky vojnové lode z ocele, ako aj pušky a delá. Mnohé nové zbrane,
ako napr. guľomety alebo ponorky, sa nedali vyrobiť inak ako z ocele.

V súčasnosti sa oceľ vyrába dvojako - buď sa ako prvotná oceľ (len jej základ)
vyrába vo vysokých peciach. Vlastne len surové železo - to sa potom skujňuje a
upokojuje a potom sa pridávajú legúry. Tu sa používa LD-Konvertor alebo v
poslednej dobe Corex.

Do taveniny konvertora sa dlhou tenkou trúbkou - kopijou - fúka 98% kyslík. Ešte
sa pridáva šrot a ruda, aby sa zredukoval podiel surového železa. Kyslík reaguje
so železom a vzniká pritom oxid železa FeO, ktorý spaľuje nežiaduce prímesi a to
v tomto poradí:

Pri tejto metóde musí byť ale ešte dodávaná tavenina, aby dávka nevychladla.
Hotová oceľ sa potom vyleje z konvertora do panvy na ďalšie spracovanie. Max.
kapacita konvertora je cca. 250t.

Pec môže byť buď oblúková alebo indukčná. Výhoda je, že sa dajú vytvoriť teploty
do 3 500 °C, takže sa dajú taviť aj také ťažko taviteľné materiály ako napr.
volfrám a molybdén.

Pri oblúkových peciach sa na tavenie používa striedavý prúd, pretože jednosmerný
má skin efekt. Teplota sa vytvára jednak od samotného elektrického oblúka a tiež
aj od prúdu čo prechádza dávkou.

V súčasnosti (2012) sa ročne celosvetovo vyrobí 1 300 000 000 ton ocele.
Celosvetový nárast spotreby v roku 2005 však spôsobil bezprecedentný nárast cien
ocele (+70 %), čo dáva šancu novým materiálom, ako napr. kevlar alebo uhlíkové
vlákno.

Oceľ je 100% recyklovateľná a je to teda jeden z najekologickejších materiálov
vôbec. Problémom je len, že pri výrobe vzniká veľa oxidu uhličitého, to nie je
ale technický problém. Najväčší problém je, že rastliny, čo spracúvajú oxid
uhličitý, ako planktón a dažďové lesy, ubúdajú.



https://sk.wikipedia.org/wiki/Niki_Lauda

Andreas Nikolaus „Niki“ Lauda (* 22. február 1949, Viedeň, Rakúsko) je
bývalý rakúsky pilot Formuly 1, trojnásobný majster sveta z
rokov 1975, 1977 a 1984. Neskôr podnikateľ v oblasti leteckej dopravy, založil
dve letecké spoločnosti (Lauda Air a Niki). Dva roky bol tiež manažérom
pretekárskeho tímu Jaguar Formula One. V súčasnej dobe pracuje ako odborný
konzultant pre nemecké televízie počas víkendov Grand Prix a funguje ako
non-executive chairman pre tím Mercedes AMG Petronas F1.

Lauda bol vážne zranený pri havárii v roku 1976 na Veľkej cene Nemecka na
Nürburgringu, počas ktorej jeho Ferrari vzbĺklo, po vdýchnutí horúcich toxických
výparov sa ocitol blízko smrti a utrpel vážne popáleniny. Avšak zotavil sa a
vrátil sa znovu pretekať - iba o šesť týždňov neskôr na Veľkej cene Talianska.
Jazvy po popáleninách, ktoré utrpel, zanechali trvalé stopy.

Niki Lauda sa narodil v rakúskej Viedni, v zámožnej rodine. Jeho starým otcom
bol viedenský rodák, podnikateľ Hans Lauda.

Lauda sa stal pretekárom aj napriek nesúhlasu jeho rodiny. 15. apríla 1968 sa
ako 19 ročný zúčastnil svojich prvých pretekov do vrchu na aute Mini Cooper S
1300 a vo svojej skupine sa umiestnil na druhom mieste. V roku 1969 sa Lauda
presunul do Formuly V. V roku 1970 prekonal v súťaži Formula 3 viacero
pozoruhodných nehôd, súťaž opustil a nastúpil do Formuly 2.

Aby získal peniaze na vstup do Formuly 1, jazdil začiatkom 70. rokov preteky
športových automobilov na Porsche 908/2 a preteky cestných automobilov. V roku
1973 vyhral okrem iných 24-hodinové preteky na Nürburgringu na aute BMW Coupé.

15. augusta 1971 sa Lauda zúčastnil na svojich prvých pretekoch Formuly 1 na
Veľkej cene Rakúska za March-Ford, no v pretekoch vypadol. V roku 1972 si vzal v
Raiffeisenbank pôžičku v hodnote dvoch miliónov Rakúskych šilingov na zakúpenie
kokpitu v March-Ford. V roku 1973 jazdil za britský tím B.R.M., za ktorý sa na
Veľkej cene Monaka umiestnil na treťom mieste. V roku 1974 mu dal ponuku Enzo
Ferrari. V stajni Ferrari tvorili Niki Lauda, vedúci pretekárskeho oddelenia
Luca di Montezemolo a konštruktér Mauro Forghieri úspešné trio. V roku 1974
slávila stajňa Ferrari úspech s novým modelom 312B3 - Lauda zvíťazil na Veľkej
cene Španielska v Jarame, 28. apríla 1974, no sezónu ukončil na štvrtom mieste.
Jeho tímový kolega Clay Regazzoni sa umiestnil na druhom mieste.

Na novom modeli 312T zajazdil Lauda, ako prvý a v tom čase jediný, okruh
Nürburgring za čas 6:58,4 minút. Po tom čo bol v predchádzajúcej sezóne v tieni
svojho tímového kolegu Regazzoniho, v roku 1975 šampionátu dominoval a stal sa
po prvýkrát majstrom sveta.

V prvej polovici sezóny 1976 bol Lauda opäť lepší, vyhral štyri z ôsmich
pretekov a vďaka nesmierne spoľahlivému Ferrari 312T sa iba raz neumiestnil
medzi prvými troma miestami, jasne dominoval Svetovému poháru. Napriek nehode na
svojom usadlosti neďaleko Salzburgu, kde si na traktore zlomil dve rebrá, bol
schopný zajazdiť Veľkú cenu Španielska s liekmi proti bolesti. Lauda, počas
rehabilitačnej fázy spoznal Williho Dungla, ktorý v roku 1972 spolupracoval s
rakúskym olympijským tímom. Dungl sa stal Laudovým fyzioterapeutom a v celej
jeho pretekárskej kariére zohral významnú úlohu.

Týždeň pred Grand Prix Nemecka 1976 na Nürburgringu, aj keď bol aktuálne
najrýchlejším pilotom na tomto okruhu, Lauda vyzval svojich kolegov pilotov aby
bojkotovali tento závod pre nedostatočné bezpečnostné opatrenia. (Nürburgringu
vypršala licencia platná 6 rokov a toto mali byť posledné preteky F1 na trati
Nordschleife). Väčšina jazdcov hlasovala proti bojkotu a tak závod prebehol. V
tréningu Lauda zajazdill po Jamesovi Huntovi druhý najlepší čas. V deň pretekov
1. augusta 1976 pršalo. Okrem jediného pretekára (Jochen Mass) štartovali všetci
na pneumatikách do dažďa. Po prvom kole väčšina vymenila pneumatiky za "slicks"
- pneumatiky s hladkým behúňom. Mechanikom stajne Ferrari trvala výmena dlhšie,
preto sa Lauda prepadol do stredu pretekárskeho poľa, no onedlho sa mu podarilo
niekoľko súperov obehnúť. V druhom kole, krátko po prejazde cez Breidscheid
havaroval pred úsekom Bergwerk Laudovo Ferrari 312T sa zrazu otočilo doprava,
odrazilo sa od skalnej steny späť na cestu a vzbĺklo. Do horiaceho monopostu
vrazil Brett Lunger, ktorému sa na rozdiel od Nikiho Laudu podarilo z vraku
dostať von. Piloti Arturo Merzario, Brett Lunger, Guy Edwards a Harald Ertl sa
snažili Laudu dostať z vraku. Než sa im to podarilo utrpel Niki Lauda vážne
popáleniny tváre a nadýchal sa horúcich toxických splodín. Po príchode sanitky
bol odvezený do nemocnice.

Preteky boli zastavené a po novom štarte sa víťazom stal James Hunt. Ferrari,
ako náhradu za Laudu, najalo Carlosa Reutemanna.

Už o 42 dní, po dvoch premeškaných pretekoch, zajazdil Lauda Veľkú cenu
Talianska a skončil na štvrtom mieste s krvácajúcimi ranami. Nasledovalo
množstvo operácií a transplantácií kože. Nasledujúce dva preteky v Amerike
vyhral Hunt. V poslednom preteku, Veľkej cene Japonska vo Fuji, bol Lauda na
treťom štartovacom mieste za Huntom, ktorý od Laudovej nehody vyhral štyri Veľké
ceny a bol v šampionáte ešte o tri body pozadu. Štart bol dlhšiu dobu odkladaný,
kvôli dažďu a hmle, ale nakoniec sa preteky odštartovali predtým než sa zotmelo.
Lauda v druhom kole odstavil svoje vozidlo z bezpečnostných dôvodov, druhý stále
aktívny bývalý majster sveta Emerson Fittipaldi urobil to isté, rovnako ako
Carlos Pace a Larry Perkins. Forghieri Laudovi navrhol ako dôvod rezignácie
technickú poruchu, no Lauda odmietol zavádzať médiá. Hunt v preteku viedol, ale
v poradí sa prepadol po dlhej zastávke v boxoch. Myslel si, že titul stratil a
až po dojazde do boxov sa dozvedel o svojom triumfe. Skončil tretí a získal
titul majstra sveta o jediný bod.

V roku 1977 sa Lauda stal majstrom sveta Formuly 1 po druhýkrát. Už pred koncom
sezóny však došlo medzi Nikim a Enzom Ferrari k nezhodám, čo v roku 1978
vyústilo v Laudov prestup do stajne Brabham, ktorej vlastníkom bol Bernie
Ecclestone. Posledné dva preteky sezóny za Ferrari odjazdil namiesto Laudu jeho
nasledovník Gilles Villeneuve. Túto sezónu, aj napriek zisku titulu, Lauda
neskôr opísal ako svoju najhoršiu. V roku 1978 dosiahol Lauda niekoľko úspechov,
no sezóne dominoval Lotus. Lauda skončil sezónu na štvrtom mieste. Počas
tréningu pred Veľkou cenou Kanady, v sezóne 1979, Lauda odstúpil s odôvodnením,
že stráca motiváciu "jazdiť do kruhu", svoj záujem venoval budovaniu svojej
leteckej spoločnosti.

Kvôli podpore a propagácii svojej leteckej spoločnosti sa vrátil do Formuly 1,
jazdil za McLaren. Zvíťazil už v treťom preteku sezóny - na Veľkej cene Long
Beach a potvrdil tímovému sponzorovi Marlboro, že je stále schopným pretekárom.
Pred pretekom v Južnej Afrike bol spolu s Didierom Pironi zodpovedný za štrajk
pretekárov. Dôvodom bola nová FIA Superlicencia, ktorá vyžadovala príslušnosť ku
konkrétnemu tímu, čím znevýhodňovala pretekárov, ktorí by ho chceli zmeniť.
Pretekári sa zabarikádovali v hoteli Sunnyside Park v Johannesburgu (všetci
okrem pretekára menom Teo Fabi), kým neboli ich požiadavky splnené.

Majstrovstvá sveta 1984 sa stali duelom medzi Laudom a jeho novým tímovým
kolegom Alainom Prostom. Tím McLaren dominoval celú sezónu, keď zo šestnástich
pretekov zvíťazil dvanásťkrát. Alain Prost bol v tréningoch a kvalifikácii
rýchlejší ako Lauda, ktorý mu v rýchlosti nedokázal konkurovať. Sústredil sa
preto na konštrukčnú stránku svojho vozidla a preteky. Nakoniec získal titul na
Veľkej cene Portugalska najtesnejším rozdielom pol bodu (polovičné body sa
udeľovali na skrátenej Veľkej cene v Monaku).

Po ukončení kariéry sa venoval svojej leteckej spoločnosti Lauda Air, ktorú
založil v roku 1979. Niki Lauda má licenciu pilota a sám občas pilotoval
lietadlá spoločnosti. V roku 1999 odpredal svoj podiel Austrian Airlines. Lauda
Air svoju činnosť ukončila v júli 2013. V roku 2003 prebral Lauda insolventnú
Aero Lloyd Austria GmbH, ktorá sa v roku 2004 premenovaná na flyniki, neskôr na
Niki. Spolupracoval pri tom s Air Berlin, ktorý získal 5. júla 2010 49,9 % na
flyniki a 8. novembra 2011 previedol Lauda naň všetky akcia, čím sa zároveň stal
Non-Executive Director v Air Berlin.

V rokoch 1993 až 1995 bol Lauda poradcom tímu Ferrari, zároveň bol
spolukomentátorom pretekov Formuly 1 pre nemeckú televíziu RTL.

V roku 2012 bol vymenovaný do dozornej rady tímu Formuly 1 - Mercedes AMG
Petronas.

V roku 2013 bol súboj o post majstra sveta F1 z roku 1976 medzi Niki Laudom a
Jamesom Huntom prevedený do filmovej podoby v snímke Rivali (anglický názov:
Rush), kde Laudu stvárnil herec Daniel Brühl a Jamesa Hunta herec Chris
Hemsworth.



https://sk.wikipedia.org/wiki/Louis_Couperus

Louis Marie Anne Couperus (* 10. jún 1863, Den Haag – † 16. júl 1923, De Steeg)
bol holandský spisovateľ a jeden z prvých holandských predstaviteľov literárneho
naturalizmu.

Couperusovo dielo zahŕňa najrôznejšie literárne žánre. Debutoval poéziou, ale
následne sa pomerne rýchlo zameral na psychologické romány, vďaka ktorým sa
preslávil. Taktiež písal moderné rozprávky, historické romány, cestopisy a
stĺpčeky v novinách. Vo všeobecnosti je považovaný za jedného z najdôležitejších
spisovateľov holandského literárneho kánonu. Jeho Volledige werken (Súborné
dielo, 1987-1996) bola prvá holandská textová edícia, ktorá vyšla v súlade s
odbornými normami.

Couperus bol členom zámožnej holandskej rodiny Couperusových. Pôvodne išlo o
frízsky rod debnárov (hol. kuipers), ktorých meno bolo neskôr polatinčené na
Couperus. Viacerí členovia rodiny pôsobili ako kazatelia. Existovala aj hypotéza
o pôvode v škótskej rodine Cowper, ale tá bola v roku 1962 vyvrátená.

Jeho otec John Ricus Couperus (1816-1902) pôsobil ako člen súdnej rady v Padangu
v roku 1844 a v Batávii (dnešná Jakarta) v roku 1846 a následne ako radca na
súdnom dvore v roku 1850. Matka sa volala Catharina Geertruida Reynstová
(1829-1893) a bola dcérou Jana Cornelisa Reijnsta (1798-1871), zastupujúceho
generálneho guvernéra Holandskej Indie (dnešná Indonézia). Couperus bol vnukom
obchodníka Abrahama Couperusa (1752-1813), neskôr guvernéra Holandskej Malakky
(bývalá holandská kolónia, dnešná Malajzia).

Couperus sa narodil 10. júna 1863 na Mauritskade v Haagu, v dome číslo 11. Bol
pomenovaný po svojich troch sestrách, ktoré zomreli ešte pred jeho narodením.
Malý Louis bol pokrstený 19. júna v kostole Église Wallonne v Haagu. 8. novembra
1872 odišla rodina Couperusových do Holandskej Indie. 31. decembra tam dorazili
a v roku 1873 sa usadili na Koningsplein v Batávii.

V roku 1874 začal Couperus navštevovať Gymnázium Viliama III. Už v tom čase mal
vzťah s Elisabeth Baudovou, svojou neskoršou manželkou. V roku 1878 sa rodina
vrátila späť do Holandska. Najprv bývali na Nassaukade v Haagu, v roku 1883 sa
však presťahovali na Nassauplein.

V roku 1881 Couperus opustil strednú meštiansku školu a ďalej študoval
učiteľstvo holandčiny. V roku 1883 sa späť do Holandska vrátila aj Elisabeth
Baudová, kde bývala so svojimi starými rodičmi – Guillaumom Louisom Baudom a
Wilhelminou Jacobinou Theodorou Couperusovou. V máji v tom istom roku predal
Couperusov otec hospodárstvo Tjicoppo v Holandskej Indii. Couperus zahájil svoju
literárnu kariéru v júli. Jeho báseň Erinnering vyšla v časopise Nederland.

V auguste 1883 bol jeho najstarší brat, Petrus Theodorus, kvôli psychickej
poruche prevezený do ústavu. V roku 1884 sa rodina presťahovala na
Surinamestraat 20. Couperus bol v júni 1885 vymenovaný za člena Spoločnosti
holandskej literatúry (Maatschappij der Nederlandse Letterkunde) a 6. decembra
1886 získal svoj učiteľský diplom. V roku 1887 sa opäť začal stretávať s
Elisabeth Baudovou a taktiež nadviazal priateľstvo s Gerritom Jägerom,
holandským novinárom a dramatikom.

V decembri toho istého roku začal pracovať na svojom debutovom románe Eline Vere
(Eline Vereová, 1889), ktorý o rok neskôr vychádzal v novinách Het Vaderland
pravidelne ako populárny príbeh na pokračovanie. 3. marca 1889 vyšiel aj vo
forme knihy, čím si Couperus definitívne získal miesto medzi holandskými
spisovateľmi. Kniha mala ihneď obrovský úspech a do Couperusovej smrti vyšla v
deviatich vydaniach. V tom čase tiež publikoval dve básnické zbierky, tie však
zostali takmer nepovšimnuté.

V júli 1889 sa Couperus spolu so svojím švagrom Benjaminom Vlielanderom Heinom
vydal na cestu do Škandinávie. V roku 1890 nadviazal priateľstvo s vojenským
kapitánom J.H. Ramom a tiež sa zoznámil s románopiscom a cestopiscom Mauritsom
Wagenvoortom. V máji toho istého roku podnikol cestu do Karlových Varov a 12.
augusta získal literárne ocenenie Thiemeprijs za Eline Vere (Eline Vereová,
1889).

13. októbra 1890 Couperus odhlásil svoj pobyt v Haagu (oficiálne 's-Gravenhage)
s úmyslom odísť do Paríža. V januári 1891 sa však vrátil späť v súvislosti s
úmrtím G.L. Bauda, starého otca Elisabeth. 9. septembra 1891 sa vzali a odišli
na svadobnú cestu do Belgicka. 21. septembra sa pár usadil v sídle Vila Minta na
Roeltjesweg, od roku 1935 premenovanej na Couperusweg 15 (Couperusova cesta) v
meste Hilversum. V decembri ho Lambertus Jacobus Veen z vydavateľstva L.J. Veen
požiadal o vydanie Extase (Extáza, 1892). V roku 1892 si Oscar Wilde prečítal
preklad Couperusovho románu Noodlot (1890, česky Osud, 1896; angl. Footsteps of
Fate) a napísal mu list, v ktorom mu zložil poklonu za jeho dielo. Ešte v tom
istom roku Elisabeth preložila Wildeov román The Picture of Dorian Gray (1890,
slovensky Portrét Doriana Graya, 2012) a Gerrit Jäger pripravil divadelné
spracovanie románu Noodlot (1890, česky Osud, 1896).

Vo februári 1893 vycestoval Couperus do Talianska, ale 15. februára mu zomrela
matka, takže sa musel vrátiť domov. V septembri sa do Talianska vybral znova a
tam aj napísal svoje prvé cestovateľské impresie. V decembri sa stal redaktorom
mesačníka De Gids a o rok na to sa presťahoval na Jacob van der Doesstraat 123 v
Haagu. V apríli 1894 navštívil vo Florencii Ouidu, autorku gotických románov,
ktorú obdivoval. V auguste toho istého roku spáchal jeho priateľ Gerrit Jäger
samovraždu. 30. apríla sa Couperus vzdal členstva v redakcii časopisu De Gids a
v októbri znova odišiel do Talianska. V Ríme spoznal holandského sochára Piera
Pandera. Aj o niekoľko rokov neskôr veľa cestoval, a to napríklad do Francúzska,
Nemecka a Anglicka (do roku 1898).

V roku 1897 Couperus vypovedal členstvo v Spoločnosti holandskej literatúry,
lebo plánoval odísť do zahraničia. 31. augusta, na sedemnáste narodeniny
kráľovnej Wilhelminy, bol vymenovaný za dôstojníka Rádu Oranžsko-nassavského.
Prípadné exkluzívnejšie menovanie do Rádu holandského leva bolo preňho zatiaľ
považované za privysokú hodnosť.

V roku 1898 Couperus vycestoval do Londýna a o rok na to, vo februári, do
Holandskej Indie, kde istý čas pobudol v meste Tegal u svojej sestry Trudy a
švagra, rezidenta Gérarda de la Valette. Po tom, ako bol De la Valette menovaný
za rezidenta mesta Pasuruan, ostali aj manželia Couperusovci bývať v rezidenčnom
sídle. Couperus tam začal pracovať na románe De stille kracht (Tichá sila,
1900), v ktorom bola valettovská rezidencia predlohou k sídlu jednej z hlavných
postáv – rezidenta Otta van Oudijcka.

V marci 1900 sa Couperus vrátil späť do Holandska. V októbri toho roku odišiel
spolu s manželkou do Francúzska, kde bývali v dome „Villa Jules“ pri Nice.
Couperus odtiaľ podnikal viacero ciest do Talianska, napríklad do Florencie či
do Ríma. V roku 1901 zomrel jeho priateľ a mentor Jan ter Brink a v októbri 1902
aj jeho otec.

V januári 1903 založil Couperus spolu s Cyrielom Buyssem a Willemom Gerardom van
Nouhuysom literárny časopis Groot Nederland. Práve v ňom vyšlo po častiach
ďalšie nové dôležité Couperusovo dielo – a to rodinná sága Van oude menschen, de
dingen die voorbij gaan... (1906, slovensky O starých ľuďoch veci minulé, 1978).
V máji 1904 kúpil L.J. Veen za vysokú finančnú čiastku práva na všetky dovtedy
vydané Couperusove diela.

V období od 1906 do 1910 toho Couperus napísal pomerne málo. Pretože sa vtedy
jeho knihy nepredávali dobre, zaumienil si, že už nenapíše žiaden román. V máji
1906 odišiel z Villy Jules do Benátok a v júni ostal v obci Bagni di Lucca, kde
stretol Giulia Lodomeza, ktorý neskôr figuroval v jeho románoch ako Orlando.
Zároveň navštívil Ouidu v Camaiore. Medzitým všetko okolo neho stíchlo – pomerne
málo sa o ňom písalo a o jeho knihách sa diskutovalo zriedkakedy a aj to často
vlažne. Vo Florencii Couperus do roku 1915 disponoval troma veľkými izbami v
jednom švajčiarskom penzióne – na treťom poschodí mestského paláca Palazzo
Niccolini.

V decembri 1909 začal Couperus publikovať svoje týždenné príbehy na pokračovanie
v novinách Het Vaderland a dlhšie príbehy v Groot Nederland. Naďalej nehodlal
písať romány. Okolo roku 1909 napísal viacero krátkych textov o staroveku. Toto
dielo bolo neskôr zhromaždené do dvoch zväzkov pod názvami Antieke verhalen, van
goden en keizers, van dichters en hetaeren (Antické príbehy, o bohoch a
cisároch, o básnikoch a hetérach, 1911) a Schimmen van schoonheid (Prízraky
krásy, 1912). Román Antiek toerisme (Antická turistika, 1911) bol relatívne dlhý
príbeh o starom Ríme a z pohľadu rímskej hlavnej postavy odohrávajúci sa v
exotickom pozadí podriadeného Egypta.

V auguste 1908 spravoval Couperus s manželkou penzión v Nice. Couperus písal
krátke príbehy a 27. novembra 1909 začal písať týždenné príbehy na pokračovanie
do Het Vaderland. V máji 1910 zomrel Couperusov brat Frans a v decembri penzión
zavreli. Do roku 1912 podnikal manželský pár cesty do Talianska a Sicílie a
následne v roku 1913 aj do Španielska. Táto cesta trvala tri mesiace a bol s
nimi aj Orlando. V septembri toho roku spáchal Couperusov priateľ Johan Hendrik
Ram samovraždu. V marci 1914 vyhral Couperus ocenenie Nieuwe Gids-prijs za
Antiek toerisme (Antická turistika, 1911). V júli 1914 pobudol istý čas v
Mníchove. Začiatkom roku 1915 sa vrátil späť do Haagu, kde po prvý raz vystúpil
ako recitátor v múzejnej sieni Kunstzaal Kleykamp. Nasťahoval sa na Hoge Wal 2 a
znova začal písať príbehy na pokračovanie do Het Vaderland. V novembri navštívil
Cyriela Buysseho a tiež spoznal spisovateľa a športovca Henriho van Boovena,
ktorý bol neskôr jeho životopiscom.

Na jar 1916 namaľoval Antoon van Welie jeho portrét. Taktiež si písal s
klasickým filológom W.E.J. Kuiperom o jeho esejach týkajúcich sa Couperusovho
diela. Novinár S.F. van Oss ho prijal do týždenníka Haagse Post, kde viedol
interview so spisovateľom Andrém de Ridderom. V októbri 1917 malo premiéru
divadelné spracovanie Elisabeth Couperusovej, Eline Vere (Eline Vereová, 1889);
hlavnú rolu v hre stvárnila Else Mauhs.

V máji 1918 zomrela Couperusova sestra Trudy. Pri lodnom nešťastí parníka Amstel
v apríli roku 1919 zahynul aj jeho milovaný synovec Frans Vlielander Hein s
manželkou Enny Vrede. Couperus mu venoval svoju De Ode. O niekoľko mesiacov
neskôr spísal Couperus nový závet, v poradí už tretí. Rovnako ako v pôvodnom, aj
v tomto testamente mala byť jedinou dedičkou Couperusova manželka. V prípade že
by však zomrela skôr alebo v rovnakom čase ako on, dedili by Couperusove netere,
každá po tisíc guldenov. Ďalší jeho majetok by bol určený na založenie nadácie
na udeľovanie ceny pomenovanej po Couperusovi. Z úrokov z kapitálu by bola
každoročne istá suma venovaná nejakému holandskému literátovi alebo literátke –
a to nielen na základe výnimočnosti diela navrhnutého na cenu, ale aj s ohľadom
na viac či menej priaznivé finančné možnosti možného oceneného autora alebo
autorky. Ak by Elisabeth žila dlhšie ako jej manžel, mohla by vziať do úvahy –
avšak bez akéhokoľvek nátlaku, zriadenie už spomínanej nadácie. Ale keďže
Couperus naozaj zomrel skôr ako manželka, nadácia nebola nikdy zriadená.

V októbri 1920 podnikol Couperus cestu do Alžíru, v júni 1921 do Londýna a vo
februári 1922 ako špeciálny spravodajca týždenníka Haagse Post precestoval
Sumatru, Jávu a Bali. Na Sumatre bol ubytovaný napríklad aj u guvernéra L.C.
Westenenka. V tom čase (v roku 1921) ho vyfotografoval vtedy svetoznámy
portrétový fotograf Emil Otto Hoppé. Vo februári počas cesty cez Japonsko
Couperus vážne ochorel a následne niekoľko týždňov ležal v japonskej nemocnici.

Pri príležitosti Couperusových šesťdesiatych narodenín sa sformoval slávnostný
výbor. Konala sa recepcia a Louis Couperus tiež dostal 12 000 guldenov. Na túto
sumu sa poskladalo viac ako 500 ľudí a inštitúcií a bola určená na stavbu domu v
De Steeg, kde sa mal nasťahovať. Oslavovalo sa prevažne v Haagu. Lodewijk van
Deyssel mal príhovor a Couperusovi bol udelený titul rytiera Rádu holandského
leva. Začiatkom júna 1923 sa manželský pár presťahoval do domu nazývaného
„Sunneke“ v dedine De Steeg. O šesť týždňov neskôr tam Couperus zomrel. Na
mieste, kde Sunneke stál, stojí dodnes spomienková tabuľa.

Couperus zomrel pravdepodobne na nejaký druh tuberkulóznej otravy krvi alebo na
zápal pohrudnice spojený s otravou krvi. Kremácia jeho tela prebehla 19. júla na
cintoríne Westerveld. Jeho popol bol neskôr prenesený na cintorín Oud Eik en
Duinen v Haagu.

Počas života si Couperus užíval istú reputáciu nielen v holandskej jazykovej
oblasti, ale aj inde. Jeho diela boli často prekladané, v Nemecku ich prekladal
Else Otten, v Anglicku Alexander Teixeira de Mattos a neskôr v Taliansku Giacomo
Prampolini. Veľa jeho kníh vyšlo v zahraničí vo viacerých vydaniach. Román De
berg van licht (1905-1906, česky Hora světla, 1922) sa napríklad v Nemecku (ako
Heliogabal) predával oveľa lepšie ako v Holandsku. Všimol si ho aj Oscar Wilde,
ktorý nadšene hovoril o Footsteps of Fate, anglickom preklade Noodlot (1890,
česky Osud, 1896). Ešte za života získal Couperus literárne ocenenia Themieprijs
za Eline Vere (Eline Vereová, 1889), v roku 1914 Nieuwe-Gids-prijs za Antiek
toerisme (Antická turistika, 1911) a v roku 1923 Tollens-prijs za jeho
celoživotné dielo.

Ku sklonku života bol Couperus už známy spisovateľ, ale jeho knihy sa stále
predávali zle. Už aj počas života bol Couperus oceňovaný menej a menej. Po smrti
mu dokonca hrozilo, že upadne do úplného zabudnutia. Niektoré prvé vydania boli
dostupné na sklade až do 40-tych rokov. Pri stom výročí Couperusovho narodenia
jeho dielo bezpochyby ožilo. Ľudia sa začínali znova zaujímať najmä o jeho
romány. Prispeli k tomu určite nové biografie o jeho živote, najmä tá od
Frédérica Basteta z roku 1987, ale tiež dramatické, filmové a televízne
spracovania jeho kníh.

V posledných desaťročiach 20. storočia vyšlo Couperusovo dielo v 5-dielnej
edícii a jeho životu a práci sa venovali aj početné články a časopisy. V roku
1993 bol založený Spolok Louisa Couperusa (Louis Couperus Gennootschap) s cieľom
zjednotiť milovníkov jeho kníh a povzbudiť odborný výskum života a diela tohto
spisovateľa. Spolok vyhlásil rok 2013 za jubilejný rok Louisa Couperusa. Pri
príležitosti 150-teho výročia dňa jeho narodenia, 10. júna 2013, sa priaznivci
snažili v čitateľoch vyvolať opätovný záujem o jeho dielo.

Osud (1896, v orig. Noodlot, 1890) je naturalistický román z roku 1890. Je to v
poradí druhý Couperusov román, hneď po Eline Vere (Eline Vereová, 1889). V
češtine vyšiel v roku 1896 a preložil ho Jaroslav Kamper. Osud je považovaný za
jeho najlepší preklad. V príbehu sa Frank Westhove, Holanďan žijúci v Londýne,
zaľúbi do Angličanky Evy Rhodesovej. Ich láske však bráni Bertie van Maeren,
Frankov priateľ z mladosti. Bertie sa nevie o seba postarať sám a využíva nielen
Frankove peniaze, ale aj jeho dobrotu. Keď sa dozvie, že si Frank chce Evu
zobrať, rozhodne sa, že ich musí rozdeliť, čo sa mu aj podarí. Po niekoľkých
rokoch sa Frank a Eva znova stretávajú, no uvedomujú si, že po určitých
osudových udalostiach už nebudú môcť byť nikdy šťastní.

Hora světla (1922, v orig. De berg van licht, 1905-1906) je historický román z
rokov 1905-1906. V češtine vyšiel v roku 1922 a preložil ho Hugo Kosterka. V
príbehu vystupuje Sýrčan Helegabalus, ktorého telo všetci obdivujú a vďaka
ktorému sa stane rímskym cisárom. Helegabalus niekoľko rokov uchvacuje vojakov
svojím východným náboženstvom, a to uctievaním slnka. Následne sa však
prívrženci starého Ríma vzbúria a Helegabalus je prísne potrestaný.

Románový cyklus Knihy malých duší (1975, v orig. De boeken der kleine zielen,
1901-1903) vyšiel po častiach v rokoch 1901-1903. V češtine vyšiel v roku 1975 a
preložila ho Olga Krijtová. Názvy jednotlivých častí sú Malé duše (Kleine
zielen), Pozdní život (Het late leven), Soumrak duší (Zielenschemering) a Svaté
vědení (Het heilig weten). Ide o mohutnú rodinnú ságu, odohrávajúcu sa na malom,
ale honosnom pódiu. V tomto prípade to je prijímací salón starej matky, okolo
ktorej sa odohráva celý dej, zauzľovanie a rozuzľovanie zápletiek. Mnoho z toho,
čo Couperus literárne stvárnil, sa skutočne stalo aj v jeho rodine. Dôležitejšia
než dej je však celková atmosféra diela, atmosféra osudového, ale spravodlivého
úpadku malodušných ľudí.

Román O starých ľuďoch veci minulé (1978, v orig. Van oude menschen, de dingen
die voorbijgaan..., 1906) pochádza z roku 1906 a ako jediný bol preložený aj do
češtiny, aj do slovenčiny. V češtine vyšiel v roku 1974 pod názvom Co dávno
odnesl čas a preložila ho Olga Krijtová. V slovenčine vyšiel v roku 1978 a
prekladateľkou bola Júlia Májeková. Taktiež ide o rodinnú ságu, kde je hlavnou
zápletkou zločin spáchaný pred šesťdesiatimi rokmi. Titulní „starí ľudia“ naň
spomínajú a myslia si, že sa o ňom nikto nikdy nedozvedel, ale opak je pravdou.
Takmer všetky deti sa to postupne dozvedajú a zisťujú tak, že táto udalosť
poznačila nielen životy ich rodičov a starých rodičov, ale aj ich vlastné.

Psyché (2008, v orig. Psyche, 1898) je symbolická rozprávková novela z roku
1898. V slovenčine vyšla v roku 2008 a preložil ju Adam Bžoch. V nej sa Couperus
pokúša dať odpovede na otázky, ktoré vtedy trápili umelecký svet Európy – najmä
na ústrednú otázku postavenia tvorivého a sociálnu i technickú modernizáciu
bolestivo prežívajúceho indivídua uprostred meniacej sa prítomnosti.

"Psyché je čosi viac než symbol jednej zo súčastí človeka a sveta. Je to aj sám
nepredpojatý, nevinný, naivný človek, ktorý nepodľahol nátlaku mamonu a
poznania. Psyché je človekom, a preto je aj každým človekom, lebo každý človek
bol kedysi dieťaťom, čo hmlisto túžilo po šťastí, a v každom človeku zostáva
niečo z dieťaťa, ktoré o šťastí nielen sníva, ale tu a tam sa aj nazdáva, že ho
nachádza v činoch alebo vo fantázii. Psyché je človekom bezmyšlienkovitej túžby
po blaženosti, inštinktívneho úsilia o najvyššie dobro, vrodenej snahy o trvalý
pokoj; preto je Psyché tým, čím sme my všetci, každý z nás svojím vlastným
spôsobom." (Adam Bžoch, 2008, popis knihy Psyché)



https://sk.wikipedia.org/wiki/Je%C5%BEi%C5%A1_Kristus

Ježiš Kristus alebo Ježiš Nazaretský (zriedkavejšie aj Isus Christos – v
pravoslávnom a gréckokatolíckom prostredí; pôvod pozri nižšie kapitolu Meno),
narodený približne medzi rokmi 8 pred Kr. – 2 pred Kr.[1], je ústrednou postavou
kresťanstva. Ježiš verejne pôsobil asi od roku 28 ako pocestný kazateľ v oblasti
dnešného Izraela a západného brehu Jordánu. Hlásal skorý príchod Božieho
kráľovstva a vyzýval k obráteniu a pokániu. Okolo roku 30 ho Rimania v
Jeruzaleme ukrižovali.

Kresťania považujú Ježiša za Židmi očakávaného Mesiáša, Spasiteľa ľudstva a
Božieho Syna, moslimovia za jedného z najvýznamnejších prorokov.

Od dátumu Ježišovho narodenia, hoci pravdepodobne nepresne vypočítaného, je
tradične odvodzovaný dnes používaný kresťanský letopočet.

Meno Ježiš pochádza z gréckeho mena Iésus (Ἰησοῦς) polatinčeného v stredovekých
verziách Biblie. Iésús sa uvádza v gréckej Septuaginte ako prepis hebrejského
mena Jehošua alebo skrátene Ješua (Jahve je spasenie, Spasiteľ, Záchranca). Jeho
pôvodné meno bolo s istou pravdepodobnosťou aramejské, ale nezachovalo sa – no
je dôvod veriť, že bolo hebrejské, ako je uvedené. Toto meno bolo v tej dobe v
oblasti, kde Ježiš žil, veľmi rozšírené.

Ježiš sa nazýva aj Ježiš Nazaretský alebo Ježiš z Nazaretu, podľa mesta Nazaret,
kde prežil detstvo.

Kresťania ho nazývajú aj Ježiš Kristus (lat. Iesus Christus; hebr. ישוע, ישו
Joszue; aram. ܝܫܘܥ, ܝܫܘ Jeszua = "JHWH"; gréc. Ιησους Χριστος /jesus ĥristos/).
Kristus však nie je meno, ale titul pochádzajúci z gréckeho christós (grécky:
Χριστός), čo znamená Pomazaný. Toto slovo je pravdepodobne prekladom hebrejského
Mesiáš (heb. מָׁשִיַח), čo doslovne znamená "pomazaný Jahvem" resp. "pomazaný
Bohom".

Starí kresťania často Ježiša nevolali Christos, ale používali grécke Chrestos,
čo znamená dobrý. Toto bolo zároveň bežné grécke meno, hlavne u spodných vrstiev
a otrokov (kde sa kresťanstvo zozačiatku najviac šírilo). Túto formu mena
spomínajú už najstarší zachovaní kresťanskí autori: Justín Mučeník (Apol., I,
4), Klement Alexandrijský (Strom., II, iv, 18), Tertullianus (Adv. Gentes, II),
a Lactantius (Int. Div., IV, vii, 5). Najstarší zachovaný datovaný kresťanský
nápis (318) taktiež obsahuje túto formu. Dve najstaršie zachované biblie zo
štvrtého storočia (Codex Vaticanus a Codex Sinaticus) nazývajú kresťanov
"chrestianos" a "chreistianos". V niektorých jazykoch (vrátane slovenčiny, alebo
francúžštiny) sa doteraz Kresťania nazývajú slovom s "e", nie slovom odvodeným
od slova "Kristus".

O Ježišovi Kristovi sa v Biblii hovorí zvlášť v 4 kánonických evanjeliách
uvedených v Novom zákone. Biblia hovorí, že Ježiš bol židovský učiteľ, ktorý
kázal evanjelium, uzdravoval choroby a vyháňal démonov mocou Ducha Svätého (Mt
9,35; Sk 10,38). Uvádza sa tu, že Ježiš sa narodil z panny menom Mária a že bol
nevinne odsúdený Pontským Pilátom na žiadosť židovskej veľrady. Evanjeliá ďalej
uvádzajú, že Ježiš zomrel na kríži pri Jeruzaleme. Ďalej sa tu uvádza, že na
tretí deň po svojej smrti vstal zmŕtvych. Po zmŕtvychvstaní sa ukázal apoštolom
a iným ľuďom a na 40. deň vystúpil na nebesia. Podľa Biblie jeho smrť a
vzkriesenie priniesli spasenie každému, kto v neho uverí.

Evanjeliá uvádzajú Ježišov rodokmeň siahajúci až k Adamovi. Narodil sa v
Betleheme panne menom Mária, ktorá ho počala zo Svätého Ducha. Za jeho
pozemského otca bol považovaný Jozef, ktorý bol tesárom. Po Ježišovom narodení
sa mu prišli pokloniť Mudrci z východu. Kráľ Herodes sa po správe od nich
rozhodol povraždiť všetky deti v Betleheme. Jozef po varovaní, ktoré dostal vo
sne, zobral Máriu a Ježiša a utiekli na istý čas do Egypta. Po návrate z Egypta
sa usadili v Nazarete. Ako dvanásťročný sa raz Ježiš počas sviatkov Márii a
Jozefovi stratil. Našli ho až po troch dňoch v jeruzalemskom chráme.

Verejné vystúpenie Ježiša sa začalo Jánovým pokrstením Ježiša v Jordáne. Pri
krste zostúpil na Ježiša v podobe holubice Svätý Duch a z neba zaznel hlas
hovoriaci "Ty si môj milovaný Syn, v tebe mám zaľúbenie". Po krste zaviedol Duch
Ježiša do pustatiny, kde sa 40 dní postil a kde ho pokúšal diabol.

Prvý zázrak vykonal na svadbe v Káne, kde premenil vodu na víno. Neskôr v Káne
uzdravil aj syna kráľovského úradníka. Na začiatku svojho verejného pôsobenia
povolal aj prvých učeníkov. Vyvolil si predovšetkým dvanástich apoštolov.

Počas svojho pôsobenia Ježiš vykonal aj zázrak rozmnoženia chlebov a rýb.
Druhýkrát tak urobil tiež.

Ježiš vykonal aj mnoho uzdravení. Uzdravil napr. Petrovu svokru, malomocného,
porazeného, človeka s vyschnutou rukou, hluchonemého, slepého v Betsaide,
slepého od narodenia.

Pri príležitosti reči na vrchu sú zaznamenané mnohé časti jeho učenia. Patria
medzi ne napr. blahoslavenstvá. Vyzýva ku konaniu dobrých skutkov. Ježiš
vyhlasuje, že neprišiel zrušiť Zákon alebo Prorokov ale ich naplniť. Podáva tu
aj výklad prikázaní Zákona. Vyzýva nielen na lásku k blížnym ale aj k
nepriateľom a k modlitbe za nich.

Svojich učeníkov učil ako sa majú modliť. Naučil ich modlitbu Otče náš. Pri
modlitbe a postení varuje pred pokryteckým správaním.

Počas svojho účinkovania okrem uzdravení niekoľkokrát aj vzkriesil mŕtvych. Keď
sa Ježiš priblížil k bráne mesta Naim práve vynášali mŕtveho mládenca. Ježišovi
prišlo ľúto jeho matky, ktorá bola vdovou a mládenca vzkriesil. Ďalší prípad
bolo vzkriesenie Jairovej dcéry. Lazára, brata Márie a Marty, vzkriesil keď už
bol Lazár 4 dni v hrobe.

Evanjeliá zaznamenávajú aj podobenstvá, ktoré povedal počas svojho účinkovania,
napr. podobenstvo o rozsievačovi, o kúkoli, o Samaritánovi, o márnotratnom
synovi.

V gerazskom kraji vyslobodil posadnutého. V tom človekovi bolo mnoho zlých
duchov, ktorých Ježiš poslal do čriedy svíň, ktorá sa tam pásla. Keď nečistí
duchovia vošli do svíň celá črieda sa hnala dolu vrchom do mora. Obyvatelia
kraja ho však začali prosiť aby odišiel z ich kraja. Vyslobodil aj ďalšieho
posadnutého, ktorý bol nemý.

Ešte pred svojím utrpením vystúpil s Petrom, Jakubom a Jánom na vysoký vrch a
tam sa pred nimi premenil. Zjavili sa pritom aj Mojžiš a Eliáš a zhovárali sa s
ním. Z jasného oblaku, ktorý ich zahalil zaznel hlas: "Toto je môj milovaný Syn,
v ktorom mám zaľúbenie; počúvajte ho".

Ešte pred svojím posledným príchodom do Jeruzalema Ježiš predpovedal svoju smrť.

Pred svojím utrpením vošiel na oslici a osliatku do Jeruzalema a zástupy mu
volali: "Hosana, Synovi Dávidovmu".

Jeho protivníci ho chceli podchytiť v reči ohľadom platenia dane cisárovi. So
saducejmi mal spor o vzkriesení.

Vo svojej eschatologickej reči Ježiš varoval učeníkov pred tým, že budú
prenasledovaní. Spomína v nej aj znamenia, ktoré budú predchádzať príchod Syna
človeka.

Judáš Iškariotský, jeden z Dvanástich, sľúbil veľkňazom, že Ježiša zradí za čo
mu oni sľúbili peniaze. Pri veľkonočnej večeri Ježiš lámal chlieb, vzdával vďaky
a hovoril "Toto je moje telo, ktoré sa dáva za vás. Toto robte na moju
pamiatku". Potom išli na Olivovú horu, kde ho židia zajali.

Po zajatí priviedli Ježiša pred veľradu a zháňali svedectvo ako by ho mohli
odsúdiť na smrť.

Vojaci ho potom korunovali tŕním a vyviedli na Golgotu na ukrižovanie. Keď ho
ukrižovali, spolu s ním ukrižovali aj dvoch zločincov. Keď Ježiš zomrel roztrhla
sa chrámová opona, triasla sa zem a mnohé telá zosnulých svätých vstali
zmŕtvych.

Po Ježišovej smrti si Jozef z Arimatey vyžiadal od Piláta Ježišovo telo a
pochoval ho do hrobu vytesaného do skaly.

Keď prešla sobota po Ježišovom ukrižovaní, prišli k jeho hrobu Mária Magdaléna a
iné ženy aby pomazali jeho mŕtve telo. Boli ustarostené o to, kto im odvalí
kameň od vchodu do hrobu. Kameň však našli odvalený a vnútri sedel mladík, ktorý
im povedal, že Ježiš vstal a nie je tam. Ježiš sa pri hrobe zjavil Márii
Magdaléne.

Narodenie Ježiša sa kladie do obdobia od 6 pred Kr. do roku 6, v Betleheme.
Úmrtie sa kladie do obdobia rokov 27 – 36 v Jeruzaleme.

Ohľadne dátumu narodenia v ranom kresťanstve existovali rôzne tradície. Niektorí
kresťania narodenie Ježiša neoslavovali a odmietali takéto oslavy ako pohanský
zvyk. Medzi tými čo oslavovali, najrozšírenejší bol dátum 6. januára, a neskôr
sa do popredia dostal dátum 25. decembra (ale zďaleka neboli jediné). Obidva
však vychádzajú z povery že bohovia sa rodia (resp. sú počatí) a umierajú v
rovnaký deň. V tomto prípade za "zrod Krista" považovalo počatie (oplodnenie
Márie duchom svätým), a samotné narodenie teda pripadalo o 9 mesiacov neskôr.
Pre dátum narodenia 6. január by počatie a smrť Krista takto vyšla na 6. apríl,
ktorý bol tradičným začiatkom sviatku ukrižovania, a ktorý sedí na ukrižovanie
počas sviatku Pesah v roku 30 po Kr.. Pri dátume narodenia 25. decembra (zimný
slnovrat) počatie a ukrižovanie pripadá na 25. marca (jarná rovnodennosť). Toto
datovanie vychádza zo slnečnej symboliky (Ježiša Kresťania v tomto období často
identifikovali so slnkom), ako hovorí najstarší dokument spomínajúci tento
dátum, De Pascha Computus. Najstaršia priama zmienka o 25. decembri ako dátume
jeho narodenia pochádza až zo štvrtého storočia, za vlády prokresťanského cisára
Konštantína, a ten istý dokument hovorí o 25. decembri aj ako o oslavách
pohanského božstva "neporaziteľného slnka", Sol Invictus. Dátum 25. december sa
postupne rozširuje, najmä na západe Rímskej ríše. V oblastiach na východe
Rímskej ríše, kde bola cisárova moc menšia, sa doteraz zachoval dátum 6. január.

Žiadny z uvedených dokumentov staroveku sa svojimi údajmi veľmi nepribližuje k
údajom Novozmluvných textov. Historici nespochybňujú autentickosť uvedených
starovekých textov, ale Biblie často áno, hoci zväčša z ideologických dôvodov.
Na druhom mieste spoľahlivosti je Homérova “Ilias”, a to s iba 643 rukopisnými
kópiami a s časovým rozpätím iba 500 rokov od napísania diela až do času, keď
vznikla najstaršia dosiaľ zachovaná kópia.

Okrem Biblie existuje niekoľko prameňov, ktoré spomínajú existenciu osoby Ježiša
Krista. Žiaden z ich autorov však nebol jeho súčasníkom. Najdôležitejšie z nich
sú texty židovského dejepisca Jozefa Flávia, ktorý vo svojich spisoch okrem
iného tvrdí: V tomto čase tam bol Ježiš, múdry človek, ak je vôbec legitímne ho
nazývať človekom.. Existuje tiež názor, že táto pasáž bola do diela pridaná
neskôr nejakým príliš horlivým kresťanským opisovačom, keďže pasáž je evidentne
pro-kresťanská a Flávius bol žid.

Rímsky historik Tacitus okolo roku 115 v diele Annales, v súvislosti s Neronovou
perzekúciou hovorí, ako kresťania, ktorých už bol „veľký zástup“ (ingens
multitudo), si odvodili svoj názov z nejakého Krista, ktorý bol odsúdený za
vlády Tibéria prokurátorom v Júdei, Pontiom Pilátom . Hlavný spor sa vedie o to
či Tacitus čerpal túto informáciu od Kresťanov (a teda nie je nezávislým
zdrojom) alebo čerpal z Rímskych archívov. Tacitus je všeobecne známy ako veľmi
dôsledný a skeptický historik, ale tu nesprávne uvádza, že Pilát bol prefekt a
nie prokurátor.

Napokon, Suetonius, vo svojom opise Klaudia, hovorí o židoch, ktorí boli vyhnaní
z Ríma kvôli tomu, že vytvorili rozruch podnietený nejakým Chrestom (impulsore
Chresto), čo biblickí učenci považujú za chybu alebo preklep miesto Kristom.
Popisovaná udalosť sa zvyčajne identifikuje s popisom dvoch židov vyhnaných z
Ríma v Skutkoch Apoštolov 18.2. Chrestus bolo síce bežné Grécke meno, ale vieme
že veľká časť kresťanov nazývala Ježiša týmto menom, nie slovom Kristus.

Väčšina kresťanov verí, že Ježiš je božský a vo svojej podstate rovný Bohu
Otcovi ako druhá osoba Trojice (Jn 1,1; 8,58; 10,30).

"odmietol byť politickým vodcom, ale ponúkol oslobodenie od hriechu a jeho
dôsledkov: neustanovuje pozemské izraelské kráľovstvo, ale kráľovstvo Božie.
Ježiš je definitívnym Božím zdelením. Boh v ňom neoznamuje niečo, ale sám seba.
Nielen tým, čo hovorí, ale celým svojim konaním, ba celou svojou osobnou
históriou je Ježiš oznámením Boha. V ňom je Boh s nami. Ako Božie sebazdelenie
bol Ježiš označený ako Slovo, ktoré sa stalo telom"

Katolicizmus: "má byť poznaný a jeho poznaním majú byť všetci ľudia
zachránení – to chce Boh[...]. Preto je nevyhnutné, aby Kristus bol hlásaný
všetkým národom a všetkým ľuďom, aby tak zjavenie dospelo do všetkých končín
sveta".

Tri božie podstaty – Otec, Syn a Duch Svätý, sú podľa Arianizmu tri rozdielne
bytosti. Ide o prvé ekumenické vyznanie (do zásahu cisára Konštantína).
Arianisti popierali Božstvo Ježiša Krista.

Marción (cca 110 po Kr.) nedokázal nájsť spoločný jazyk pre pomstychtivého boha
Starého zákona a mierumilovného boha Nového zákona. Odmietol spisy Starého
zákona a učil, že Ježiš nebol Synom Boha Židov. Katolícka encyklopédia považuje
stúpencov marcionizmu za "azda najnebezpečnejších nepriateľov, akých kresťanstvo
kedy poznalo." Marcionizmus nespochybňoval svätú Trojicu alebo cirkev, ale
prepojenie medzi rôznymi tvárami Boha, ktorý mal byť spoločný pre židov aj
kresťanov.

Manicheizmus hovorí, že "nebol nikdy skutočným človekom, vždy bol iba Bohom a
zomrel v zdanlivom tele".



https://sk.wikipedia.org/wiki/J%C3%A1no%C5%A1%C3%ADkove_diery

Jánošíkove diery alebo len Diery je sústava tiesňav a kaňonov v Krivánskej Malej
Fatre.

Jánošíkove diery sa nachádzajú v národnej prírodnej rezervácii Rozsutec.
Skladajú sa z troch ucelených častí: Dolné diery, Nové diery a Horné diery.
Preteká nimi Dierový potok, ktorý ich vyformoval. V Dierach sa nachádza viac ako
dvadsať vodopádov, ktoré spolu vytvárajú Vodopády Dierového potoka. Bizarné
skalné útvary so špecifickou klímou sú domovom viacerých zaujímavých druhov
rastlín a živočíchov.

Východiskom do Dier sú osady patriace do katastrálneho územia obce Terchová -
Štefanová a Biely Potok. V Dolných dierach je vybudovaný náučný chodník. Horné
diery sú v zimnom období uzatvorené. Jánošíkove diery sú prístupné atraktívnymi
značenými turistickými chodníkmi s lávkami, rebríkmi a reťazami. V roku 2009 sa
začala kompletná výmena oceľových konštrukcií na tejto trase.

Súradnice: 49°14′39″S 19°04′23″V﻿ / ﻿49,244067°S 19,073133°V﻿ / 49.244067;
19.073133



https://sk.wikipedia.org/wiki/Dr._House

Dr. House (v origináli House alebo House, M.D.) je dramatický seriál z
nemocničnej oblasti o cynickom lekárovi Gregorym Housovi vysielaný na stanici
FOX. Premiéru mal 16. novembra 2004, a záverečná epizóda bola odvysielaná 21.
mája 2012. Seriál získal Zlatý glóbus a cenu Emmy.

Dr. Gregory House (Hugh Laurie) je lekárom na Princeton-Plainsboro Teaching
Hospital v New Jersey. Je to veľmi cynický človek. Má problémy s nohou (nekróza
svalového tkaniva), chodí len s paličkou. Kvôli bolestiam v nohe, z ktorej mu po
operácii vybrali sval, je závislý od lieku Vicodin. Pracuje s trojčlenným tímom
na najťažších prípadoch. Často sa stáva, že pacienti majú s jeho metódami
problémy. Nespráva sa k nim totižto tak, ako sú zvyknutí od iných lekárov.

Vytvoril tím elitných mladých expertov, ktorí mu pomáhajú v jeho snahe vyriešiť
nevyriešiteľné. Houseov tím sa skladá z neurológa Dr. Erica Foremana (Omar Epps)
s pochybnou minulosťou; imunologičky Dr. Allison Cameronovej (Jennifer
Morrisonová) a špecialistu na intenzívnu starostlivosť Dr. Roberta Chasea (Jesse
Spencer) pochádzajúceho z bohatej rodiny. House má jediného „skutočného“
priateľa Dr. Jamesa Wilsona (Robert Sean Leonard) špecializovaného onkológa, s
ktorým konzultuje svoje prípady.

Neustále napätie panuje medzi Houseom a Dr. Lisou Cuddyovou (Lisa Edelsteinová),
primárkou a správkyňou nemocnice. Vedú trvalý boj kvôli Houseovým nesplneným
povinnostiam na klinike (House sa im snaží vyhýbať za každú cenu), ale dokonca
aj ona si musí priznať, že House je najbrilantnejším doktorom, ktorého má. Keď
je v stávke život pacienta, House urobí čokoľvek, aby vyhral preteky s časom a
svojho pacienta zachránil. Počínajúc vlámaniami sa do ich domov v honbe za
dôkazmi, až ku kontroverzným metódam a riskovaniu liečbou pokus-omyl. Jeho
metódy sú možno podozrivé, ale výsledky často pozoruhodné.

V USA sa seriál začal vysielať v roku 2004 na stanici FOX. Stal sa jedným z
programov, ktoré majú pravidelne vysokú sledovanosť. Finále druhej série si
pozrelo vyše 25 miliónov ľudí. Jednu epizódu pozeralo približne 17 miliónov
ľudí. Od septembra 2006 sa vysielala tretia séria. Vo februári 2007 bolo
oznámené pokračovanie seriálu do 4. série, ktorá sa v USA začala vysielať koncom
septembra 2007. Od 16. septembra 2008 do 11. mája 2009 sa vysielala 5. séria. Od
21. septembra sa vysiela šiesta séria.

Na Slovensku sa seriál začal vysielať v roku 2005 na Jednotke každý utorok o
21:00 alebo 21:30 hod. Od jesene 2006 pokračovala jeho druhá séria v pondelok o
20:00, reprízovaná okolo 21:45. Už bola odvysielaná aj tretia séria tohoto
seriálu a stále patrila k najsledovanejším programom STV. Od 30. apríla 2008 sa
začala vysielať v poradí štvrtá séria, ktorá patrila opäť k najsledovanejším
programom na Jednotke. 2. septembra 2009 nadviazala televízia na premiérovú
piatu sériu, ktorá sa vysielala každý týždeň v stredu o 20:15 najprv jednou
neskôr dvomi časťami za sebou. Neskoršie však televízia zmenila vysielací čas na
každý utorok a štvrtok o 21:45.



https://sk.wikipedia.org/wiki/Argent%C3%ADna

Argentína, dlhý tvar Argentínska republika, je štát na juhu Južnej Ameriky s
4 984 km dlhým pobrežím Atlantiku. Na severe hraničí s Bolíviou (832 km) a
Paraguajom (1 880 km), na východe s Brazíliou (1 224 km) a Uruguajom (579 km) a
na západe s Čile (5 150 km).

Meno krajiny je odvodené z latinského argentum – striebro, pretože keď sa prví
Európania, stroskotanci z nevydarenej expedície vedenej Juanom Diazom de Solis,
stretli s domorodými obyvateľmi, dostali od nich do daru predmety vyrobené zo
striebra.

Dovtedy, kým do krajiny prenikli Európania, žili v severozápadnej oblasti Ánd
významné kultúrne národy, ktoré obývali sídliská podobné mestám. Na juhu žili
spoločenstvá zberačov a lovcov. Okolo roku 1480 obsadili rozsiahle časti
Inkovia. V roku 1516 pristáli pri ústí La Platy Španieli. Najskôr patrilo územie
Argentíny ku španielskemu miestokráľovstvu Peru. Od roku 1536 Španieli
kolonizovali územie a pôvodných obyvateľov Arakuáncov a Patagóncov takmer
vyhubili.

Roku 1776 bolo zriadené Laplatské vicekráľovstvo, ktoré obsahovalo územie
Argentíny, Bolívie, Paraguaja a Uruguaja. V roku 1810 bol zosadený vicekráľ.
Roku 1816 bola vyhlásená nezávislosť Zjednotených laplatských provincií, tak
vznikol za diktatúry Juana Manuela de Rosas jednotný štát. Roku 1819 sa
Argentína stala federatívnym štátom. V roku 1880 bola pričlenená Patagónia.

Veľkou hospodárskou krízou na konci 20. rokov 20. storočia sa skončilo obdobie
veľkého rozkvetu argentínskej ekonomiky. V nasledujúcich rokoch prevzali vládu
konzervatívni vlastníci pôdy a vojenské kruhy, a na čele štátu sa striedali
civilné vlády s vojenskými. Za reformného politika sa považoval dlhú dobu
dvakrát zvolený Juan Domingo Perón, po ktorom získala meno politika peronizmu.
Za svoju veľkú popularitu vďačil aj veľkej podpore herečky Evy Duarteovej, ktorá
sa stala jeho manželkou. Po jej smrti (1952) opozícia katolíckej cirkvi a odklon
armády, ako aj nepriateľstvo USA napokon spôsobili v septembri 1955 jeho pád.

Porážka v krátkej vojne so Spojeným kráľovstvom o Falklandy v apríli 1982
urýchlila pád vojenskej junty.

V októbri 1983 sa po dlhej dobe opäť konali slobodné prezidentské voľby. Počas
demokratizačného procesu sa dostávali na svetlo mocenské prostriedky vojenskej
vlády: mučenia, vraždy, masové popravy a stratégia strácania ľudí, ktorým padlo
za obeť okolo 7000 Argentínčanov. Niekoľko hlavných predstaviteľov vojenského
režimu bolo v roku 1985 odsúdených k dlhoročnému väzeniu.

V roku 1989 sa dostali perónisti opäť k moci prezidentom Carlosom Menemom. Vo
voľbách 26. októbra 1997 stratila Menemova Justicialistická strana absolútnu
väčšinu, napriek tomu zostala najsilnejšou stranou v parlamente.

Styky s Česko-Slovenskom nadviazala Argentína oficiálne r. 1920. Česko-slovenské
veľvyslanectvo v Buenos Aires však začalo svoju činnosť až v r. 1929.
Diplomatické styky boli prerušené v r. 1939. Za druhej svetovej vojny pracoval v
Argentíne dôverník čs. vlády v londýnskom exile. Diplomatické styky boli
obnovené v apríli 1945 a v marci 1964 boli vyslanectvá oboch krajín povýšené na
veľvyslanectvá.

Argentínska ústava z roku 1853, revidovaná roku 1994, rozdeľuje moc na výkonnú,
zákonodarnú a súdnu, na národnej a regionálnej úrovni. Prezident a viceprezident
sú volení priamo, na dobu 4 rokov. Obaja môžu byť zvolení iba na 2 po sebe
nasledujúce volebné obdobia. Prezident vymenúva vládu, je tak súčasne predsedom
vlády.

Argentínsky parlament má dve komory: Snemovňu poslancov s 257 členmi a senát so
72 členmi. Od roku 2001 sú senátori volení priamo, za každú provinciu traja.
Volebné obdobie senátorov trvá 6 rokov. Jedna tretina senátu je obmieňaná
každých 6 rokov. Snemovňa poslancov je volená priamo na 4 roky pomerným
systémom. Každé dva roky je obmieňaná polovica snemovne.

Začiatky pôvodného indiánskeho umenia na území dnešnej Argentíny siahajú do
rokov okolo 1000 – 1300. Ide vcelku o horské, skalné umenie, umenie ríše
peruánskych Inkov. Argentínu zasiahla v podobe barrealskej kultúry i kultúra
diagická. Príznačné sú pre ňu skalné mestečká a pevnosti, urnové cintoríny.

Keď sa dostali do Argentíny Španieli, domáce umenie sa dostalo pod vplyv
španielskeho baroka, po roku 1816 ho vystriedal taliansky a francúzsky vplyv. Až
v poslednej tretine 19. storočia vidno úsilie o vlastné národné umenie.
Poprednými zjavmi a učiteľmi prvej národnej argentínskej umeleckej generácie
boli Eduardo Sivori a Eduardo Schiaffino i jeden z priekopníkov argentínskej
krajinárskej a portrétnej maľby Prilidiano Pueyrredón. V sochárstve má obdobný
význam Lucio Correa Morales. V roku 1929 založil Raúl Soldi tzv. avantgardnú
školu, ktorá značila začiatok veľkorysého rozvoja moderného umenia, najmä
kubizmu, surrealizmu a abstrakcionizmu. Toto hnutie vyvolalo aj oživenie a
skvalitnenie realistických umeleckých tendencii v argentínskom umení. Grafika
zažila obdobie vrcholného rozmachu v 30. rokoch po založení skupiny Boedo. V 30.
rokoch začalo hľadať nové cesty aj argentínske sochárstvo, pri čom je zjavný
najmä silný vplyv Antoine Bourdella. V architektúre je prevládajúcou tendenciou
konštruktivizmus.

Argentínska literatúra sa začala formovať ako samostatná literatúra až v čase
bojov za nezávislosť, v prvých desaťročiach 19. storočia. Osobitosťou
argentínskej poézie 19. storočia je tzv. gaučovská alebo pastierska poézia,
vychádzajúca z ľudovej poézie. Vynikol v nej najmä José Hernández. Jeho meno je
späté so slávnou básnickou skladbou Martin Fierro, ktorej ústrednou postavou je
gaučo so svojimi zvykmi, strasťami i radosťami. Koncom storočia bola poéma
Martin Fierro taká slávna, že aj negramotní vedeli celé jej časti naspamäť.

Argentínska próza nadobúda svoju vlastnú tvár postupne a až začiatkom 20.
storočia možno hovoriť o významných autoroch z tejto oblasti v rámci
španielskoamerického a svetového kontextu. Takými sú Manuel Gálvez, Ricardo
Güiraldes, Roberto Arlt a najmä Jorge Luis Borges, ktorého považujú za jedného z
najväčších autorov píšucich po španielsky. K popredným literárnym zjavom
argentínskej súčasnosti patrí prozaik Ernesto Sábato. Upozornil na seba v roku
1948 románom Tunel samoty a dokázal, že je spisovateľom mimoriadnych umeleckých
kvalít najmä románom O hrdinoch a hroboch. Ďalším významným predstaviteľom
argentínskej literatúry konca 20. storočia bol Julio Cortázar.

Na území Argentíny vystupuje päť výrazne odlišných krajinných oblastí – západné
pohraničie zaberajú Andy s rozsiahlym predhorím, ktoré má charakter skalnatej
púšte, na severnej časti sú horúce stepi, savany a lesy argentínskej časti
oblasti Gran Chaco, južne od nej sa takmer na štvrtine územia Argentíny
rozprestiera oblasť pámp so subtropickým, suchým podnebím, nížinná, miestami
močaristá oblasť medzi riekami Paraná a Uruguaj, patrí k hlavným
poľnohospodárskym územiam Argentíny, a napokon južnú časť Argentíny, asi od 38°
južnej šírky zaberá suchá Patagónia.

V argentínskych Andách je veľké množstvo vrchov s výškou nad 6 000 m. Medzi nimi
je aj najvyšší vrch Ameriky, Aconcagua s takmer 7 000 m výškou a najvyššia sopka
na zemi, Ojos del Salado s výškou takmer 6 900 m. V nasledujúcom zozname sú
uvedené všetky šesťtisícovky a niekoľko menších, ale známych vrchov.

Najvýznamnejším je jazero Laguna Mar Chiquita v provincii Córdoba ako aj jazerá
Lago Argentino a Lago Viedma obe ležiace v Prírodnej rezervácii Los Glaciares,
ktoré sú v Zozname svetového dedičstva UNESCO. Tam sa nachádza aj ľadovec Perito
Moreno.

Najväčším ostrovom je Ohňová zem, o ktorý sa Argentína (provincia Tierra del
Fuego) delí s Čile. Okrem toho významné sú Malvíny, ktoré si Argentína nárokuje,
ale sú pod britskou správou. Obsadenie ostrovov Argentínou 2. apríla 1982
inicializovalo falklandskú vojnu, ktorá trvala až do 14. júna 1982 a skončila sa
prehrou Argentíny.

Cenné nerasty a rudy sa nachádzajú v Argentíne len v malých množstvách. Sú to:
striebro, meď, olovo, zinok, železo, cín, volfrám, sľuda a vápenec. Hospodársky
významnejšia je ropa a výskyt zemného plynu v mori, pri pobreží.

Na území Argentíny sa nachádzajú temer všetky klimatické pásma. Od tropického na
krajnom severovýchode a subtropického na ostatnom severe, cez rozsiahle mierne
klimatické pásmo až po chladné na juhu a v oblasti Ánd.

Na severozápade Argentíny je v oblasti Ánd suché pásmo s jedným krátkym obdobím
dažďov v lete. Tu sa tiež nachádza vysokohorská púšť Puna, ktorej západná časť
patrí k oblastiam s najmenším množstvom zrážok na svete, ako aj neúrodná step
Monte na úpätí Ánd v provinciách Mendoza, San Juan a La Rioja. Výnimkou sú
subtropické lesy v provinciách Tucumán, Salta a Jujuy, v lete extrémne vlhké, v
zime ale relatívne suché. Gran Chaco na centrálnom severe je síce o niečo
vlhkejšie, ale vodné zrážky sa tu koncentrujú taktiež iba na leto. Severovýchod
ako aj región pámp je celý rok oveľa vlhkejší, pri čom najvyššie množstvo zrážok
v subtropickom dažďovom lese spadne v provincii Misiones.

Na juhu (Patagónia) naopak: na západe v oblasti Ánd je podnebie stále mierne a
vlhké a na východe patagónskeho výčnelku chladné a suché. Tento región
ovplyvňuje pravidelný juhozápadný vietor, nazývaný Pampero.

Úplne odlišné je podnebie v Ohňovej zemi, kde teplotné rozdiely medzi letom a
zimou sú nepatrné. Podnebie je tam chladné s relatívne vysokým množstvom zrážok.

V teplých a vlhkých tropických a subtropických dažďových lesoch na severe rastú
tropické rastliny, ako ružové stromy (Dalbergia), guajakové stromy (Guaiacum
officinale), palisander (Jacaranda mimosifolia) a stromy quebračo (Schinopsis
lorentzii), z ktorých sa získava tanín (trieslovina pre garbiarstvo) a tiež
palmy.

Gran Chaco má suchomilné krovinaté stepi s porastami drevín algarrobo (hlavne
Prosopis alba a Prosopis nigra) a v menšej miere sa tu vyskytuje tiež Quebračo.

Pampy sú porastené rozsiahlymi trávovými porastami s trávami rodov Setaria,
Bromus, Stipa, Eragrostis a menšími oblasťami výskytu krovinatých drevín, ako sú
napr. akácie (Acacia). Na základe veľmi jemných, kvalitných pôd sú pampy
poľnohospodársky využívané na pestovanie temer všetkých druhov obilnín a pôvodné
rastlinstvo je vytláčané.

Patagónia leží už v tieni Ánd a je to neúrodná a najrozsiahlejšia oblasť bez
stromov. Tu dominujú ako v pampe tiež trávy (najmä Festuca, Stipa, Poa, Trisetum
a rod Agropyrum), rastlinstvo je ale prispôsobené podstatne suchším podmienkam.
Rastú tu rôzne suchomilné krovinaté porasty. Pôda je kamenistá, nevhodná na
obrábanie, preto sú trávnaté pláne využívané ako pastviny.

V predhorí Ánd a na Ohňovej zemi sa nachádzajú rozsiahle Ihličnaté porasty so
smrekmi (rodu Picea), cyprami (Cypressus), borovicami (Pinus), cédrami (Cedrus)
a iné. Blízko čilskej hranice rastie pabuk (Nothofagus). Hranica vegetácie leží
približne vo výške 3 500 m. V suchých, severných vyšších polohách Ánd sa
nachádza suchá vyprahnutá polopúšť porastená rôznymi druhmi kaktusov (Cactaceae)
a tŕnistých krovín.

Na tropickom severe je živočíšny svet najrozmanitejší. Nachádzajú sa tu rôzne
druhy opíc, jaguár (Panthera onca), puma americká (Panthera concolor), ocelot
(Leopardus pardalis), medvedíky (Proycon), mravčiare, pekari pásavý (Tayassu
tajacu), kapybara močiarna (Hydrochoeris hydrochoeris) tiež tapír (Tapirus
terrestris) a rôzne plazy ako hady a aligátory, napr. kajman okuliarnatý (Caiman
crocodilus). Z operencov sa tam nachádzajú kolibríky, plameniak červený a
papagáje. V riekach je okrem mnohých druhov rýb možné nájsť tiež obávané pirane.

Na pampách žije pásavec veľký (Priodontes giganteus), pekari pásavý (Tayassu
tajacu), vlk hrivnatý (Chrysocyon brachyurus), jaguár (Panthera onca) alebo
jeleník močiarny (Blastocerus dichotomus), líška pampová (Dusicyon griseus) a
mačka pampová (Felis colocolo), puma americká (Felis concolor), nandu pampový
(Rhea americana), nandu Darwinov (Rhea pennata), rôzne dravé vtáky ako sokoly
ale i volavky.

Na nehostinných územiach Ánd sa vyskytuje divá lama huanako (Lama guanicoe) a
lama vikuňa (Lama vicugna), ako aj Kondor veľký (Vultur gryphus). Dravci sú puma
a andský šakal. Pri soľnom jazere sa vyskytujú množstvá sťahovavých vtákov ako
napr. plameniak červený (Phoenicopterus ruber).

V Patagónii a Ohňovej zemi je živočíšny svet trošku chudobnejší. Žije tu tiež
puma, skunk patagónsky (Conepatus humboldti), nandu (Rheae) a lamy, pudu (Pudu
pudu – je malý jeleň južných Ánd). Na Ohňovej zemi hniezdi kormorán. Na
patagónskom pobreží sa nachádzajú kolónie tučniaka magelanovho a kolónie
Juhoamerického levovca medvedieho (Arctocephalus australis) a tuleň hrivnatý
(Otaria flavescens).

Pobrežné vody Argentíny sú bohaté na ryby. Najmä sardinky, makrely, delfíny a
množstvo iných rýb.

Argentína má asi 38,6 milióna obyvateľov (odhad sa zakladá na sčítaní ľudu z
2001, Prameň: [1]). Toto zodpovedá hustote asi 13 obyvateľov/km².

Približne 87 % obyvateľov žije v mestách s viac ako 2 000 obyvateľmi, z čoho
11,5 milióna pripadá na aglomeráciu Gran Buenos Aires. Táto má hustotu
obyvateľstva 2 989 obyvateľov/km².

Mesto a celá provincia Buenos Aires majú spolu 16,6 milióna, provincie Córdoba a
Santa Fe každá asi 3 milióny obyvateľov, takže v týchto troch, v centrálnej
časti zeme ležiacich provinciách, žije spolu viac ako 60 % obyvateľov krajiny.

Viac ako 90 % obyvateľstva, podľa oficiálnej štatistiky, sú potomkovia
európskych prisťahovalcov, z toho asi 36 % talianskych, asi 29 % španielskych a
asi 3 – 4 % nemeckých. V oblasti Buenos Aires ako aj v provincii Chaco a
Misiones hrá dôležitú úlohu tiež poľská menšina, ide o potomkov poľských
vysťahovalcov z 20-tych rokov 20. storočia. V Buenos Aires existuje taktiež
mnoho prisťahovalcov chorvátskeho pôvodu.

Do začiatku 90-tych rokov štatistiky uvádzali podiel potomkov domácich indiánov
pod 10 %. Podľa nových zistení je ale ich podiel omnoho vyšší. Štúdia Univerzity
Buenos Aires skúmala DNA jednej vzorky Argentínčanov a zistila že: 56 % všetkých
Argentínčanov má prinajmenšom jedného indiánskeho predka. Tento rozdiel pochádza
údajne z toho, že Indiáni predtým boli silne diskriminovaní, a preto sa mnohí
vydávali za belochov.

Iba menšina Argentíncov sú potomkami celkovo 30 indiánskych rodov, alebo kmeňov,
ktoré pred príchodom Španielov žili na tomto území. Toto vyplýva jednak z toho,
že Argentína pred kolonizáciou bola hustejšie zaľudnená iba na severozápade, a
jednak z toho, že tunajší Indiáni boli Španielmi a neskôr Argentíncami vo veľkej
miere vyhubení. Štátny Indiánsky inštitút INADI odhaduje počet Indiánov na asi 1
milión, ďalšia indiánska organizácia AIRA (Asociation de Indígenas de la
República Argentina) odhaduje ich na viac ako 1,5 milióna.

Prieskumom, ktorý vykonal INDEC v roku 2001, bolo zistené, že asi 2,8 % všetkých
argentínskych domácností má aspoň jedného indiánskeho člena. Toto percento sa
prirodzene líši podľa polohy provincie. Tak v provincii Jujuy je podiel s 10,5 %
najväčší. Najmenší podiel je v provincii Corrientes s 1,0 %, v hlavnom meste
Buenos Aires dosahuje 2,3 % (prameň: [2]). Podľa vyššie uvedenej genetickej
štúdie má však až 5,6 % obyvateľov čisto indiánsky pôvod.

Najväčšie skupiny sú Collovia v Jujuy a Salta, kmeň Mapuče (Araukánci) v Neuquén
a Río Negro, ako aj Vichiovia (Wichi) a Tobaovia v Chaco a vo Formose. Len
menšina Indiánov žije na svojom, pôvodne osídlenom území, veľa sa ich presídlilo
do veľkomiest, kde často žijú v chudobných podmienkach ako zle platení
robotníci. Tak existuje v Rosariu samostatná štvrť, kde žijú iba Indiáni z kmeňa
Toba, to isté platí o Kollasoch v San Salvador de Jujuy a San Miguel de Tucumán.
Od 80-tych rokov sa zvyšuje národnostné povedomie v týchto minoritách, začína sa
tradičná kultúra cielene zachovávať a šíriť, aj pomocou rozhlasu a škôl.

Asi desať percent obyvateľstva sú cudzinci. Dnes prichádzajú do Argentíny
predovšetkým ľudia zo susedných krajín, Bolívie, Paraguaja a Uruguaja ako aj z
Peru a predtým v dobe Pinochetovej diktatúry tiež z Čile, ale na základe
redemokratizácie a medzitým vyššej životnej úrovne v susednej krajine v
predchádzajúcich 4 rokoch, naopak, Argentínci odchádzajú do Čile. Dovedna
prichádza asi 68 % prisťahovalcov z americkým štátov. Približne dve percentá
všetkých prisťahovalcov prichádza z Ázie (hlavne Kórejčanov).

Od Argentínskej krízy medzi rokmi 1998 a 2002 sa zväčšila emigračná vlna.
Argentínčania odchádzali do Európy a Severnej Ameriky, a v menšej miere tiež do
Brazílie a Čile. Táto emigračná vlna má ale ďalekosiahle dôsledky, na jej
základe sa relatívne zrýchlilo zotavenie argentínskej ekonomiky.

23 provincií (provincia, pl. provincias) a 1 autonómne mesto (federálna oblasť
Ciudad Autónoma de Buenos Aires):

Tango, národná hudba a tanec Argentíny, vzniklo na perifériách Buenos Aires.
Hudba a vzrušujúci tanečný prejav, ktorý ju sprevádza, odráža náladu pracujúceho
ľudu, a tak je melódia niekedy veselá, častejšie však smutná. Tango sa hráva na
bandoneóne. Je to druh ťahacej harmoniky sprevádzanej pianom a husľami.



https://sk.wikipedia.org/wiki/Apo%C5%A1tolsk%C3%A1_cirkev_na_Slovensku

Apoštolská cirkev na Slovensku je protestantská cirkev. Špecificky je zameraná
evanjelikálne, letnično-charizmatického smeru. Je súčasťou celosvetového
cirkevného spoločenstva Assemblies of God (AoG), ktoré spolu s ostatnými
letničnými a charizmatickými cirkevnými spoločenstvami má asi 750 miliónov
členov - znovuzrodených kresťanov. V rámci Európy patrí do Letničného Európskeho
spoločenstva (PEF), ktoré má 4 milióny členov.

Počiatky Apoštolskej cirkvi na Slovensku siahajú do roku 1907. V tomto roku boli
v oblasti Vysokých Tatier a západného Slovenska sformované domáce zbory, ktorých
členovia v roku 1924 zažili skúsenosť krstu Duchom Svätým a vytvorili prvé
spoločenstvá Apoštolskej viery na Slovensku. Apoštolská viera na Slovensku bola
mnoho rokov nepriamo ovplyvňovaná Apoštolskou misiou - založenou v roku 1906 v
Portlande v USA, ktorá pravidelne posielala do miestnych cirkevných zborov
slovenskú literatúru a noviny. Niektorí z kazateľov týchto zborov boli v priamom
kontakte s účastníkmi duchovného prebudenia na Azusa Street, v Los Angeles - USA
a s duchovným prebudením v Nórsku. Napriek tomu, že jednotlivé cirkevné zbory
dôsledkom misijného pôsobenia rástli, Apoštolská cirkev na Slovensku nepožiadala
pred druhou svetovou vojnou o registráciu a tak v roku 1948, keď prevzal moc
komunistický režim, veriaci z existujúcich zborov začali mať problémy. Boli
považovaní za ilegálnu sektu, prenasledovaní a obmedzovaní až do roku 1977, keď
bola prijatá Ústava Apoštolskej cirkvi na Slovensku a cirkev sa stala štátom
uznanou. Počas celého tohto obdobia cirkev existovala, a to napriek izolácii od
bratov a sestier vo svete. Prelomom v živote cirkvi bol rok 1989, keď príchod
demokracie umožnil neskrývaný vnútorný život a misijné pôsobenie cirkvi. V tomto
období začala Apoštolská cirkev rásť a v roku 2001podľa sčítania ľudu mala už 26
zborov, 20 zborových staníc a 3 905 členov s deťmi a návštevníkmi.

V súčasnosti vzrástol počet cirkevných zborov na 36. Popri nich pôsobí približne
20 kazateľských staníc a podľa sčítania z roku 2011 má 5 831 členov. Cirkev
vníma svoje poslanie v misijnom budovaní zborov na miestach, kde dobrá správa
evanjelia Ježiša Krista ešte neprenikla. Chce slúžiť svojim veriacim, aby
všetkých pripravila a vystrojila pre plnohodnotný a Bohom požehnaný život
služby. Cirkev vidí svoje poslanie taktiež v prinášaní morálnych a etických
hodnôt Písma do praktického života, ako aj v sociálnej službe.

Apoštolskú cirkev na Slovensku vedie biskup a Rada cirkvi, ktorú tvoria
zástupcovia biskupa zodpovední za rôzne oblasti práce a oblastní správcovia
oblastí, ktorí zastupujú oblasti Slovenska, ktoré sa zhodujú s administratívnym
členením Slovenska. Smerovanie cirkvi je založené na "Veľkom príkaze Pána Ježiša
- milujte", na "Veľkom poverení - choďte a čiňte" a na Božom zmocnení zo Sk.
1,8, kde Pán hovorí: „Očakávajte v Jeruzaleme na moc z výsosti a budete mi
svedkami...“ Evanjelizácia a misia - domáca aj zahraničná sú základnými piliermi
jej služby, z toho vyplývajúce aj zakladanie zborov, ale tak isto aj vzdelávanie
nasledujúcej generácie považuje za nevyhnutnosť k budovaniu cirkvi. To je
obrazne povedané len jedno veslo našej loďky, to druhé veslo je príkaz Pána
Ježiša Milovať Boha a svojho blížneho ako seba samého, to znamená sociálny
rozmer našej služby. Preto cirkvi pracuje aj v tejto oblasti, so závislými na
drogách - Teen Challenge, vo väzniciach a s prepustenými z väzníc v rámci
Slovenského väzenského spoločenstva, s mládežou, dorastom a deťmi v rámci
zborov, či cez Royal Rangers. Diakonia a charita ACS pracuje v detských domovoch
a s núdznymi v rôznych oblastiach.

Apoštolská cirkev na Slovensku je členom Evanjelickej aliancie, Združenia
evanjelikálnych cirkví, Slovenského väzenského spoločenstva, pozorujúcim členom
Ekumenickej rady cirkvi, spolupracuje s Trans world Radio, Slovenskou biblickou
spoločnosťou a združením Ježiš pre Každého.



https://sk.wikipedia.org/wiki/Amsterdam

Amsterdam je hlavné mesto Holandska. Mesto bolo založené koncom 12. storočia ako
malá rybárska dedinka na brehoch rieky Amstel. V súčasnosti je Amsterdam
najväčším holandským mestom a je jeho finančným i kultúrnym centrom. Napriek
tomu, že je hlavným mestom; centrálna vláda, parlament i holandský monarcha
sídlia v Haagu. Hlavným mestom provincie Severné Holandsko, v ktorej sa
Amsterdam nachádza, je Haarlem.

Amsterdam má 742 884 obyvateľov, v aglomerácii má vyše jeden a pol milióna ľudí.
Žije v ňom dovedna 177 národností, čo z neho robí najmultikulturálnejšie mesto
na svete. Spolu s Rotterdamom, Haagom, Utrechtom a ďalšími menšími mestami je
súčasťou rozsiahlej konurbácie nazývanej Randstad. V súčasnosti v nej žije vyše
6 miliónov ľudí.

Amsterdam má jedno z najväčších historických mestských centier v Európe
pochádzajúce zo 17. storočia, z obdobia holandského „Zlatého veku“. V tejto dobe
bol postavený systém sústredných polkruhových kanálov (holandsky „gracht“),
ktorý dodnes určuje tvár mesta. Vďaka nim si Amsterdam vyslúžil prezývku
„Benátky severu“.

Turistov do mesta láka bohatá kultúra, mnohé múzeá a galérie (napr. Rijksmuseum,
Van Goghovo múzeum, Stedelijk Museum a iné), ale i legalizovaná prostitúcia
(najmä v mestskej časti de Wallen, známej aj ako „štvrť čerevených svetiel“) a
predaj marihuany v tzv. coffeeshopoch.

Amsterdam sa rozprestiera ako vejár smerom na juh od hlavnej vlakovej stanice –
Amsterdam Centraal. Odtiaľto vychádza hlavná mestská trieda, Damrak, ktorá sa
neskôr spája s ulicou Rokin. Na východ od Damraku sa nachádza najstaršia časť
mesta známa ako de Wallen, nazvaná po stredovekom opevnení mesta. V súčasnosti
sa tu nachádza neslávna „štvrť červených svetiel“.

Na juh od štvrte de Wallen, v okolí námestia Waterlooplein, sa nachádza stará
židovská štvrť. V 17. storočí bola vybudovaná sieť sústredných kanálov (tzv.
„grachtengordel“), ktoré ohraničujú stred mesta. Za nimi sa nachádzajú mestské
štvrte ako Jordaan a de Pijp, námestie Museumplein a Vondelpark. Mnohé časti
mesta sa nachádzajú na tzv. poldroch – tieto časti nesú príponu -meer,
označujúcu jazero.

Amsterdamský systém kanálov je úspešným výsledkom urbanizmu. Na počiatku 17.
storočia, keď bola imigrácia na vrchole, bol vytvorený plán výstavby, ktorého
hlavným zámerom bolo rozšíriť plochu mesta, pričom navrhoval výstavbu štyroch
koncentrických polkruhových kanálov, ktorých konce by ústili do zálivu (dnešného
jazera) IJ. S ich výstavbou sa začalo v roku 1613.

Známe ako „grachtengordel“, tri z kanálov (Herengracht, Keizersgracht a
Prinsengracht) boli určené pre obytné a komerčné účely, zatiaľ čo štvrtý,
najjužnejší (Nassau/Stadhouderskade) bol určený na obranu mesta a
vodohospodárske účely.

Plán taktiež zamýšľal výstavbu spájajúcich kanálov, paralelné kanály v štvrti
Jordaan, transformáciu existujúceho kanálu (Singel) na obytnú a obchodnú oblasť;
a výstavbu viac než stovky mostov.

V Amsterdame, podobne ako v celom Holandsku, prevláda oceánske podnebie, ktoré
je príznačné pre krajiny západnej a severnej Európy. Podnebie ovplyvňuje teplý
morský prúd v Atlantickom oceáne. Ten spôsobuje, že zimy sú relatívne teplé, ale
naopak letá veľmi teplé nie sú.

Teploty v zime sa pohybujú prevažne nad 0 °C; mrzne iba zriedkavo a to pri
východných a severovýchodných vetroch vejúcich z európskeho kontinentu.
Najchladnejším mesiacom roka je február: najnižšia priemerná teplota dosahuje
len 0,2 °C. Letá sú teplé, ale zriedkakedy horúce. Najteplejším mesiacom roka je
august s najvyššou priemernou teplotou 21,8 °C.

Amsterdam bol založený koncom 12. storočia ako rybárska osada na brehu rieky
Amstel, ktorá dala mestu meno. Mestské práva Amsterdam dostal v roku 1300 alebo
1301. Od 14. storočia mesto prosperuje najmä vďaka obchodu s hanzovými mestami.

V 16. storočí holandská vzbura proti španielskemu kráľovi Filipovi II. a jeho
nástupcom vyústila do osemdesiatročnej vojny, ktorá nakoniec viedla k
nizozemskej samostatnosti a zavedeniu kalvinizmu ako štátneho náboženstva. Roku
1578 sa Amsterdam ako katolícke mesto zapojil do revolty, pričom všetky kostoly
boli skonfiškované pre nastupujúcu protestantskú cirkev.

Nizozemská republika sa stala známou vďaka svojej náboženskej tolerancii (s
výnimkou katolíkov, ktorí boli nútení byť v utajení), a preto španielski a
portugalskí židia, bohatí obchodníci z belgických Antverp a hugenoti z
Francúzska sa čoraz viac uchyľovali do bezpečia Amsterdamu. Silná migrácia
vzdelaných ľudí z Flámska potom dala mestu jazyk (ich dialekt sa stal základom
písanej holandčiny) a spravila z Amsterdamu obchodné centrum.

17. storočie je považované za „Zlatý vek“ Amsterdamu. Na počiatku storočia bol
Amsterdam najbohatším mestom Európy. Z amsterdamského prístavu pravidelne
vypravovali lode do Baltského mora, Severnej Ameriky, Afriky, dnešnej Indonézie
a Brazílie a mesto predstavovalo základňu medzinárodnej obchodnej siete.

Amsterdamskí obchodníci mali najväčší podiel v Nizozemskej východoindickej
spoločnosti (VOC) i v Nizozemskej západoindickej spoločnosti (WIC). Obe
spoločnosti nadobudli početné zámorské majetky, ktoré sa neskôr stali základom
budúcich holandských kolónií. Amsterdam bol najdôležitejším uzlom námornej
prepravy tovaru v Európe a popredným finančným centrom sveta. Amsterdamská burza
bola prvá na svete s nepretržitou prevádzkou.

18. a 19. storočie sa niesli v znamení poklesu prosperity celého Holandska i
samotného Amsterdamu. Vojny so Spojeným kráľovstvom a Francúzskom si vyžiadali
svoju daň i na Amsterdame. Počas napoleonských vojen životná úroveň mesta
dosiahla svoj najnižší bod. Po založení Holandského kráľovstva v roku 1815 sa
všetko začalo obracať k lepšiemu. O ďalší rozvoj mesta sa zaslúžil najmä
architekt a urbanista Samuel Sarphati, ktorý hľadal inšpiráciu najmä v Paríži.

Na konci 19. storočia zasiahla mesto priemyselná revolúcia. Toto obdobie ja
označované aj ako druhý zlatý vek Amsterdamu. Bola postavená vlaková stanica,
Rijksmuseum a Concertgebouw. Okrem toho bol postavený Amsterdamsko-rýnsky kanál,
ktorý priamo spojil mesto s Rýnom a Severomorský kanál, ktorý spojil prístav so
Severným morom. Obidva kanály výrazne zlepšili spojenie so zvyškom Európy a
sveta. Projekty pomohli ekonomike k prudkému vzrastu. Medzi rokmi 1850 a 1900 sa
počet obyvateľov mesta zdvojnásobil asi na pol milióna.

Počas prvej svetovej vojny bolo Holandsko neutrálne, ale Amsterdam spoznal jej
dôsledky v nedostatku potravín a kuriva.

Nacistické Nemecko napadlo Holandsko 10. mája 1940. Krajina, vrátane Amsterdamu,
padla po piatich dňoch bojov. Nemci nainštalovali v Amsterdame nacistickú vládu,
ktorá spolupracovala s Nemcami pri perzekúcii židov. Napriek tomu niektorí z
obyvateľov Amsterdamu pomáhali židovským rodinám a ukrývali ich. Vyše 100 000
židovských obyvateľov bolo deportovaných do koncentračných táborov.
Pravdepodobne najznámejšou z nich bola Anna Franková. Vojnu prežilo asi iba
5 000 amsterdamských židov.

Vzhľad mesta výrazne ovplyvnil architektonický štýl označovaný ako Amsterdamská
škola.

Amsterdam sa spomína v holandskej ústave ako hlavné mesto iba v súvislosti s
korunováciou monarchu. Inak centrálna vláda, parlament i monarcha sídlia v
Haagu. Haag je takisto sídlom zahraničných veľvyslanectiev.

Hlavným mestom provincie Severné Holandsko, v ktorej sa Amsterdam nachádza, je
Haarlem.

Ako ostatné holandské mestá a obce, i Amsterdam je vedený starostom
(burgemeester), členmi miestnej exekutívy (tzv. stadsdeelwethouder) a obecnou
radou (gemeenteraad).

Amsterdam je rozdelený na pätnásť obvodov (stadsdel). Tento systém bol zavedený
v 80. rokoch v snahe zlepšiť miestnu samosprávu. Obvody sú v súčasnosti
zodpovedné za mnohé činnosti, ktoré dovtedy vykonávala centrálna mestská vláda.
Štrnásť z nich má vlastnú radu, ktorá je volená v plebiscite. Pätnásty obvod,
Westpoort, pokrýva amsterdamský prístav, má príliš málo obyvateľov a preto ho
riadi centrálna mestská rada. Je zachovaný princíp subsidiarity a miestne
rozhodnutia sa vykonávajú na miestnej úrovni. Iba rozhodnutia, ktoré ovplyvňujú
celé mesto, sa vykonávajú na centrálnej úrovni.

Erb mesta Amsterdam pozostáva z niekoľkých historických elementov. V červenom
štíte sa nachádza čierny pruh, v ktorom sú vertikálne usporiadané tri Ondrejské
kríže. Historici predpokladajú, že kríže predstavujú tri hlavné nebezpečenstvá
ohrozujúce mesto: povodne, požiare a mor. Tieto symboly sú umiestnené i na
oficiálnej vlajke mesta, ale kríže sú uložené vodorovne vedľa seba. Takúto
vlajku používajú aj lode, ktoré sú registrované v Amsterdame.

Druhým symbolom je rakúska cisárska koruna. V roku 1489 z vďačnosti za
poskytnuté služby i finančnú pomoc dal Maximilián I. Amsterdamu právo vložiť do
svojho erbu kráľovskú korunu. V roku 1508, keď bol Maximilián korunovaný za
cisára Svätej ríše rímskej, kráľovskú korunu nahradila jeho cisárska koruna. Na
začiatku 17. storočia bola koruna nahradená korunou Rudolfa II. – korunou, ktorá
sa neskôr stala rakúskou cisárskou korunou.

Levy na erbe sa datujú od konca 19. storočia, keď sa mesto stalo členom
Republiky siedmich spojených provincií. Posledným prídavkom bolo mestské motto,
ktoré v roku 1947 mestu udelila kráľovná Wilhelmina ako ocenenie statočnosti
amsterdamského ľudu počas druhej svetovej vojny. Tri slová „Heldhaftig,
Vastberaden, Barmhartig“ znamenajú: statočný, rozhodný a súcitný.

Holandsko je vo všeobecnosti veľmi priateľské voči cyklistom. To isté platí aj o
Amsterdame. V meste je vybudovaný rozsiahly systém cyklotrás a dopravného
značenia pre cyklistov. Predpokladá sa, že v samotnom meste sa nachádza vyše
jedného milióna bicyklov. Napriek tomu, ich krádeže sú pomerne častým javom a
tak cyklisti používajú veľké bezpečnostné zámky.

Hromadná doprava v Amsterdame zahŕňa predovšetkým 17 električkových trás a
ďalšie množstvo autobusových liniek, ktoré prevádzkujú spoločnosti Gemeentelijk
Vervoerbedrijf, Connexxion a Arriva.

Okrem toho v Amsterdame premávajú aj štyri linky metra, pričom piata je vo
výstavbe.

V meste sa nachádza osem železničných staníc, na ktorých zastavujú vlaky
spoločnosti Nederlandse Spoorwegen. Na piatich z nich zastavujú vlaky InterCity:
Sloterdijk, Zuid, Amstel, Bijlmer ArenA a Amsterdam Centraal. V meste a jeho
okolí sa nachádzajú i ďalšie stanice menšieho významu.

Letisko Schiphol, vzdialené asi 20 minút cesty vlakom od centra Amsterdamu, je
najväčším letiskom v Holandsku a štvrtým najväčším v Európe. Za rok prepraví asi
40 miliónov cestujúcich a je základňou leteckej spoločnosti KLM.

Amsterdam je jedným z najrušnejších obchodných centier Európy. Nachádza sa tu
jeden z najväčších európskych prístavov, ktorý je spojený so Severným morom
pomocou siete kanálov a železníc. Najvýznamnejší z nich je tzv. Severomorský
kanál.

Hlavné priemyselné odvetvia mesta zahrňujú: stavbu lodí, rafinovanie cukru a
výrobu ťažkých strojov, papierových produktov, textilu a ošatenia, porcelánu a
skla, automobilov a chemikálií.

Mesto je taktiež známe spracovaním diamantov a ako sídlo mnohých významných
holandských firiem. Sídlia tu napr. ABN Amro, Heineken, ING Group, Ahold, Delta
Lloyd Group, KLM alebo Philips. Okrem iného sa na juhu Amsterdamu nachádza
konferenčné a výstavné centrum RAI a obchodné centrá World Trade Center a World
Fashion Center.

Nachádza sa tu aj burza, ktorá bola prvá svojho druhu na svete. Dnes je súčasťou
európskej siete Euronext.

Mesto je sídlom Kráľovského orchestru Concertgebouw, ktorý patrí medzi vedúce
svetové hudobné inštitúcie.

Amsterdam je domovským mestom futbalového tímu Ajax Amsterdam, ktorý hrá
holandskú prvú ligu (tzv. Eredivisie), ktorej je niekoľkonásobným víťazom.
Sídlom tímu je moderná Amsterdam ArenA, umiestnená na juhovýchode mesta.

V roku 1928 sa v Amsterdame konali deviate hry letnej olympiády. Olympijský
štadión bol postavený podľa návrhov architekta Jana Wilsa a je považovaný za
jeden z najkrásnejších príkladov tzv. Amsterdamskej školy.

Okrem iného bola obnovená myšlienka olympijského ohňa; ten sa prvýkrát v
modernej histórii olympijských hier rozhorel práve na veži amsterdamského
štadiónu. Do roku 1996 na štadióne hrával svoje medzinárodné zápasy futbalový
klub Ajax Amsterdam. V roku 1997 bol štadión zrekonštruovaný a dnes slúži
prevažne na športové podujatia. Okrem iného tu sídli aj športové múzeum.



https://sk.wikipedia.org/wiki/Referendum

Referendum je hlasovanie, ktorým voliči celého štátu alebo niektorej z jeho
častí rozhodnú o prijatí alebo zamietnutí zákona, predpisu, návrhu alebo
programu, ktoré boli predložené na posúdenie obyvateľstvu (a nie zákonodarnému
orgánu). Je to jedna z mála zachovaných metód priamej demokracie.

V štátoch, ktoré referendum pripúšťajú, bývajú podmienky na jeho vykonanie
zakotvené v ústave. V niektorých štátoch je referendum povinné pre určitú
kategóriu zákonov (Švajčiarsko), v iných existuje iba na lokálnej, nie
celonárodnej úrovni (USA). Významné sú referendá vypísané hlavou štátu pre
schválenie dôležitých rozhodnutí a referendá vypísané zákonodárnym zborom, ktorý
preniesol na ľud zodpovednosť v kontraverzných prípadoch (povolenie rozvodu v
Taliansku v roku 1975, schválenie, či zamietnutie návrhu na pričlenenie krajiny
do EÚ).

Iniciatívu k referendu môžu začať voliči sami zbieraním podpisov; ak sa dosiahne
určitého, zákonom stanoveného počtu podpisov, referendum sa musí uskutočniť. V
súčasnosti sa výraz referendum stále častejšie používa aj pre plebiscit.



https://sk.wikipedia.org/wiki/Prv%C3%A1_%C4%8Desko-slovensk%C3%A1_republika

Prvá československá republika alebo predmníchovské Česko-Slovensko (dobové
oficiálne názvy pozri nižšie) je tradičné označenie úseku dejín Česko-Slovenska
od jeho vzniku v roku 1918 do Mníchovskej dohody (30. september 1938) alebo
prípadne do vyhlásenia autonómie Slovenska 6. októbra 1938. Nasledujúce obdobie
až do rozpadu Česko-Slovenska v marci 1939 sa označuje ako druhá republika.

Nezávislosť Česko-Slovenska bola vyhlásená 28. októbra 1918 päťčlenným Národným
výborom v Prahe (ktorého členmi boli štyria Česi a jeden Slovák – „muži 28.
októbra“), a to v súčinnosti so zahraničnou akciou Česko-slovenskej národnej
rady, ktorá sa už o 4 dni skôr vyhlásila za dočasnú vládu nového štátu. Národný
výbor presadil v záujme uchovania verejného poriadku kontinuitu zákonov a vládol
prostredníctvom dekrétov. Počiatočným problémom bolo zostavenie
česko-slovenského parlamentu. Keďže voľby boli zatiaľ nereálne, bol parlament –
Revolučné národné zhromaždenie – poskladaný na základe volieb z roku 1911 do
rakúsko-uhorského snemu. Slovensko bolo zastúpené 44 menovanými poslancami.
Národný výbor odovzdal svoje právomoci na prvom zasadnutí Národného zhromaždenia
14. novembra 1918, kedy bol prezidentom zvolený Tomáš Garrigue Masaryk,
predsedom vlády Karel Kramář, ministrom zahraničia Edvard Beneš a ministrom
národnej obrany Milan Rastislav Štefánik; tiež bol slávnostne zosadený rod
Habsburgovcov a bola prijatá dočasná ústava. Nemci nemali v tomto parlamente
zastúpenie (odmietli sa zúčastniť), hoci ich bolo viac ako Slovákov. Na základe
povojnovej deklarácie prezidenta USA Woodrowa Wilsona, ktorá hovorí o práve
každého človeka na sebaurčenie, sa väčšina sudetských Nemcov hlásila k Nemecku
či Rakúsku. Maďari na juhovýchode Slovenska zase k Maďarsku.

Mierová konferencia v Paríži z januára 1919 uzavrela väčšinu územných sporov.
Česko-slovenskú delegáciu viedli Karel Kramář a Edvard Beneš. Konferencia
schválila vyhlásenie Československej republiky, rozprestierajúcej sa na území
historických krajín českej koruny (Čiech, Moravy a Sliezska) a časti Horného
Uhorska (Slovensko a Podkarpatská Rus). Lužice, ktoré Beneš nárokoval na základe
príslušnosti Českému kráľovstvu do tridsaťročnej vojny, zostali nemecké. Dohoda
potvrdzujúca konferenciu bola podpísaná 10. septembra 1919. Rovnako tak
Česko-Slovensko nezískalo ani širšie územie v okolí Bratislavy, dnes patriace
Rakúsku, ani rozsiahlejšie oblasti v okolí pohoria Matra a Bük spolu s mestom
Miškovec, ktoré si zachovalo Maďarsko. Do novej republiky tak bolo začlenených 6
etnických skupín s rôznymi historickými, politickými a ekonomickými tradíciami.

Problémom boli samotné hranice štátu. S Nemeckom a Rakúskom sa väčšia časť
priebehu hraníc vyriešila na základe historického vývoja, saint-germainská
konferencia Česko-Slovensku z dôvodu obrany navyše pridelila aj severné svahy
Krkonôš (čo sa nakoniec nezrealizovalo). S Maďarskom však žiadne historické
hranice neexistovali – tie preto určila spomínaná konferencia v Paríži na
základe Benešových 7 memoránd. Aj napriek potvrdeniu zmluvy v Trianone z roku
1920 musela na území zasiahnuť česko-slovenská a rumunská armáda. Vznikol aj
spor o územie Tešínska. Z pohľadu historického práva patrilo celé Tešínsko ku
krajinám českej koruny, nárok si naň z etnických dôvodov však robilo aj
novovzniknuté Poľsko. Po krátkom česko-slovensko-poľskom vojenskom stretnutí
bolo Tešínsko rozhodnutím medzinárodnej arbitráže v Spa rozdelené medzi oba
štáty. Posledný spor bol ohľadom priemyselne zaostalej Podkarpatskej Rusi, ktorú
si nárokovala okrem Česko-Slovenska aj Ukrajinská ľudová republika (1918 –
1919), s ktorou však vtedajšia Podkarpatská Rus vôbec nesusedila (bola oddelená
Poľskom a Rumunskom) a tiež Maďarsko. Situáciu opäť musela riešiť
česko-slovenská armáda, resp. čs. legionári.

Ďalšie problémy novovzniknutého štátu boli tiež výrazné hospodárske a sociálne
rozdiely medzi tzv. historickými krajinami (Čechy, Morava, Sliezsko) a
Slovenskom, resp. Podkarpatskou Rusou. Na Slovensko odchádzali českí lekári,
učitelia a úradníci. V roku 1919 bola založená Bratislavská univerzita, 1920
Slovenské národné divadlo. Stále sa však časť Slovákov a najmä viac ako 3 000
000 Nemcov a 700 000 Maďarov necítili byť rovnocennou súčasťou republiky a
postupne tak narastali vnútorné rozpory.

Severne od Slovenska existovala aj tzv. Lemko-rusínska republika, ktorej časť
obyvateľov sa chcela postupom času pripojiť k ČSR. Prezident Masaryk nechcel po
spore o Tešínsko kaziť česko-poľské vzťahy. O túto krajinu však nemal veľmi
veľký záujem, a v marci 1920 ju preto zabralo Poľsko.

Nová ústava z 29. februára 1920 nahradila onú provizórnu z roku 1918.
Česko-Slovensko bolo ustanovené ako parlamentná demokracia, riadená parlamentom,
ktorý pozostával zo Senátu a Poslaneckej snemovne. Členovia parlamentu boli
volení na základe všeobecnej voľby. Parlament mal ako výkonnú tak aj zákonodarnú
moc. Až neskôr prešla výkonná moc na vládu a prezidenta. Ten bol volený
parlamentom na 7 rokov a menovaný vládou. Ústava umožňovala vláde pomerne veľké
právomoci, najmä pokiaľ ide o lokálne problémy. Podľa ústavy bolo
Česko-Slovensko unitárnym štátom. V rokoch 1918 – 1928 bolo Česko-Slovensko
administratívne rozdelené na 5 samosprávnych krajín/zemí (Českú zem, Moravskú
zem, Sliezsku zem, Slovenskú krajinu a Podkarpatskoruskú zem. Centrami
jednotlivých krajín boli krajinské mesta. Boli to Praha, Brno, Opava, Bratislava
a Užhorod. S výnimkou Slovenska a Podkarpatskej Rusi tak ostatné krajiny
nadväzovali na predchádzajúci administratívny model existujúci s určitými
menšími úpravami už od stredoveku. V roku 1928 bola krajina Sliezska spojená s
Moravskou, aby sa oslabil vplyv nemeckého obyvateľstva. V rokoch 1928 – 1939 sa
tak ČSR delila na 4 samosprávne krajiny/zeme: Českú zem, Moravsko-sliezsku zem,
Slovenskú krajinu a Podkarpatskoruskú zem. Lokálne problémy si jednotlivé
krajiny riešili samy (napríklad súdnictvo). Slovensko a Podkarpatská Rus mali
prisľúbenú autonómiu, ktorej sa však v čase tzv. prvej republiky nedočkali,
požiadavkám sudetských Nemcov bola vláda ochotná ustúpiť až v roku 1938.

Obyvatelia sa na základe ústavy považovali za príslušníkov „československého
národa“ a oficiálnym jazykom bol „československý“. Vytvoriť pojem československý
národ a spojiť tak Čechov a Slovákov v Čechoslovákov bolo nutné najmä pre
potreby zahraničnej politiky, pretože štát mal oveľa viac obyvateľov hlásiacich
sa k národnosti nemeckej než bolo Slovákov. Ústava zaisťovala menšinám, ktoré
však tvorili viac ako 20% populácie, úplnú rovnoprávnosť (používanie svojho
jazyka v školách, úradné rokovania...). Táto rovnoprávnosť bola však do istej
miery narušená, napríklad tvorbou takých volebných obvodov, kde mali prevahu
Česi, či prijímaním iba Čechov a Slovákov do niektorých vojenských útvarov a
pod.. Nemci aj napriek tomu mali v štátnej správe vysoký počet volených
zástupcov, počet nemeckých základných, stredných i vysokých škôl či
vydavateľstiev, a tým aj kníh v nemeckom jazyku bol široko-ďaleko v Európe
najvyšší. Národnostné menšiny mohli slobodne zakladať organizácie a rôzne
spolky, avšak ich požiadavky na autonómiu bola česká vláda ochotná splniť až pod
tlakom v krízovom roku 1938. Vzťah štátu a občanov sa nezakladal na
národnostnom, ale na občianskom princípe. Česko-slovenská vláda bola známa najmä
pre svoju stabilitu. Základ tvorili politické strany, ktorých vedenie sa
dokázalo skoro vždy nejako dohodnúť.

Okrem obdobia od marca 1926 do novembra 1929, kedy nebola vytvorená koalícia,
tvorilo chrbticu vlády päť zástupcov (tzv. „Päťka“), piatich najznámejších
strán, ktoré predstavovali: Republikánska strana poľnohospodárskeho a
maloroľníckeho ľudu = Agrárna strana, Česko-slovenská sociálnodemokratická
strana, Socialistická strana, Národná demokracia a Ľudová strana. Päťka bola
vedená Antonínom Švehlom, ktorý bol premiérom takmer celé 20. roky a točila sa
až do roku 1938 okolo známych politikov. Nemeckí zástupcovia sa dostávali do
vlády od roku 1926, maďarské strany sa i cez silnú agitáciu susedného Maďarska
do vlády nikdy nedostali.

Edvard Beneš, česko-slovenský minister zahraničia v rokoch 1918 – 1935 a
neskoršie prezident, spolupracoval so sústavou demokratických západných štátov,
ktoré podporovalo Česko-Slovensko na medzinárodnej pôde do roku 1938. Beneš
veril v Spoločnosť národov, ktorá propagovala povojnový status quo, mierový
rozvoj Európy a zaručovala bezpečnosť tých krajín, ktoré vznikli na jeseň roku
1918.

Vyjednal tiež spojenectvo s Rumunskom a Juhosláviou, ktoré bolo neskôr známe ako
Malá dohoda. Tá mala zabrániť maďarskej snahe po získanie svojho pôvodného
vplyvu a moci, ktorý ohrozoval všetky tri štáty. Maďarsko nieslo prvé
medzivojnové roky ťažko, jeho ekonomika bola ťažko poničená prerušením
stáročných väzieb a väčšinu svojho historického územia muselo odstúpiť. Preto sa
jeho vláda sa upínala k fašistickým a revanšistickým snahám.

Potom, čo sa v Nemecku dostali k moci nacisti a ich sympatie začali rásť aj v
pohraničných oblastiach západnej polovice ČSR sa začal tlak na prípadnú úpravu
hraníc zvyšovať. Česko-slovenská diplomacia preto začala hľadať nových
spojencov. Beneš sa teda obrátil k Sovietskemu zväzu a v roku 1935 uzavrel
francúzsko-sovietske spojenectvo, ktoré obsahovalo dohodu, že pomoc Červenej
armády príde iba v prípade, že prvé vykoná vojenský zásah Francúzsko.

Česko-slovenskú reprezentáciu však ostro schladili snahy západných spojencov
riešiť stále akútnejší problém česko-nemeckého spolužitia v pohraničných
Sudetoch odstúpením problémových území. Západné štáty mali z prípadnej vojny
obavy a chceli sa prípadnému konfliktu vyhnúť akoukoľvek cestou.

Práve Podkarpatská Rus (východný sused Slovenska) bola v roku 1939 odtrhnutá od
ČSR. 29. októbra 1944 bolo jej územie obsadené vojskami ZSSR. Po skončení druhej
svetovej vojny potom na krátky čas opäť formálne patrila k ČSR ako bola s
výnimkou (dnes slovenskej) obce Lekárovce spolu s malým pásom území vtedajšieho
východného Slovenska odstúpená 29. júna 1945 česko-slovenskou vládou ZSSR, ktorý
ju 22. januára 1946 začlenil ako Zakarpatskú oblasť do Ukrajinskej SSR.

Tento článok je čiastočný alebo úplný preklad článku První republika na českej
Wikipédii.



https://sk.wikipedia.org/wiki/Pink_Floyd

Pink Floyd bola britská skupina považovaná za priekopníka psychedelického,
neskôr progresívneho rocku známa svojimi experimentami so zvukom, koncepčne
ladenými hudobnými projektami, zaujímavými obalmi albumov a pompéznymi živými
vystúpeniami.

Skupina Pink Floyd ovplyvnila rockovú hudobnú tvorbu hudobníkov 70. rokov ako sú
David Bowie, Genesis a Yes; a aj mnohých súčasných skupín ako sú Dream Theater,
Tool, Radiohead, Porcupine Tree, The Orb, Anathema a Nine Inch Nails.

Členovia kapely pochádzajú z Cambridge. Niektoré skladby z ich tvorby sú
ovplyvnené atmosférou krajiny ich detstva stráveného v okolí Grantchester
Meadows. Počas štúdia na Regent Street Polytechnic v Londýne založil Clive
Metcalfe spolu s manažérom Metcalfovým spolužiakom, Kenom Chapmanom, a ďalšími
vrstovníkmi, ktorými boli Roger Waters, Richard Wright, a Nick Mason skupinu
Sigma 6. V tomto období boli ovplyvnení hudbou v štýle R&B a prichádzajúcou
rockovou érou v populárnej hudbe, ktorej významným predstaviteľom bol gitarový
zvuk hudby skupiny The Rolling Stones. Sigma 6 postupne upadala a Ken Chapman sa
ju snažil udržať personálnymi zmenami, či zmenami názvu skupiny na Megadeath,
Architectural Abdabs, Screaming Abdabs a zjednodušene na The Abdabs. V základnej
zostave tejto skupiny vtedy boli:

Niekedy v nej spievala aj Keithova sestra Sheila, striedavo sa k nej pridávali
iní hudobníci, najčastejšie gitaristi a tak sa podľa potreby menilo obsadenie
hudobných nástrojov aj u stálejších členov. Táto skupina hrala hudbu v štýle
Rhytm & Blues. Okrem coververzií vtedajších známych piesní skupina hrala
skladby, ktoré napísal Ken Chapman. Juliette sa neskôr vydala za Ricka Wrighta,
potom ona, Noble a Metcalf z kapely odišli.

Po ich odchode Waters do skupiny priviedol gitaristov Boba Kloseho, Syda
Barretta a sólového speváka Chrisa Dennisa. Bob Klose bol kvalitný hlavne
jazzový gitarista, Chris Denis, ktorý pracoval ako zubný technik na základni
Royal Air Force v Northolte a mal skúsenosti s vystupovaním so známejšími
skupinami vtedajšej hudobnej scény v Cambridge. Po odchode Metcalfa Roger Waters
začal hrať v skupine na basovú gitaru. Skupina si v tomto čase dala nový názov
Tea Set, alebo aj skrátene T-Set.

V Londýnskom priváte mal Roger domáceho Mikea Leonarda. Leonard mal vtedy okolo
35 rokov a bol lektorom v Hornsey Art College. Okrem architektúry sa zaujímal o
umelecké prepojenie rytmu svetla a hudbou pochádzajúcou hlavne afrických z
prekusných hudobných nástrojov. Doma v byte na Stanhope Gardens v Highgate mal
ateliér, kde konštruoval a skúšal svetelné prístroje najčastejšie zložené z
perforovaných diskov poháňaných elektromotormi. Cez disky prechádzalo svetlo,
ktoré na stenách vytváralo rôzne efektné obrazce. Aj vďaka tomuto nadšencovi
mala kapela k dispozícii hudobnú skúšobňu, kde mohla aj ona experimentovať so
svojimi nápadmi. Mike Leonard si v tomto čase kúpil elektrický organ Farfisa
Duo, na ktorom skupinu príležitostne aj sprevádzal.

Neskôr bol Chris Dennis prevelený do cudziny. Niekoľko mesiacov potom opustil
skupinu aj jej vtedajší líder, viacej džezovo orientovaný Bob Klose a stal sa
fotografom. V skupine sa ako jeho nástupca takmer ihneď presadil v bohémskych
pomeroch vychovávaný Syd Barrett. Jeho rodičia, otec Arthur a matka, Winfred, ho
už od detstva podporovali v tom aby sa venoval hudbe. Došlo to vtedy tak ďaleko,
že Sydove prvé hudobné skupiny mohli skúšať priamo v obývačke ich domu v
Cambridge. Syd študoval výtvarné umenie na umeleckej škole Cambridgeshire High
School, odkiaľ tesne po otcovej smrti prestúpil na štúdium výtvarného umenia na
Cambridge Tech. Na tejto škole sa venoval štúdiu jazykov iný jeho dávny známy,
David Gilmour. Syd v tomto období postupne prepadal ľahkým drogám a v spojení s
obdivom ku východným vieram, či mystickým, rozprávkovým témam sa táto kombinácia
prepájala do jeho predstavivosti a komponovaných diel.

V októbri 1965 hrala skupina Tea Set v High Pines (Esher, Surrey) na oslave
narodením dvojičiek Libby a Rosie Januaryových. Libby bola priateľkou Rogerovho
a Sydovho spolužiaka z gymnázia, Storma Thorgersona, neskoršieho autora dizajnu
vizuálneho stvárnenia albumov u väčšiny projektov skupiny Pink Floyd. Bola to
pompézna oslava, na ktorej okrem Tea Set a iných umelcov vystupoval vtedy mladý
pesničkár Paul Simon, či skupina Jokers Wild (s Davidom Gilmourom). V roku 1965
sa v anglických mestách začali presadzovať hudobné kluby, v ktorých sa
prezentovalo undergroundové umelecké hnutie. V hudobnej sfére bol underground
polovice 60. rokov charakteristický psychedelickou hudbou. Okrem predĺžených
improvizácií hudobných sól, či zvukovými efektmi bola pódiová prezentácia
muzikantov zvýrazňovaná rôznymi svetelnými efektmi, ako bolo premietanie
olejových diapozitívov, niekedy šlo dokonca iba o domáce bodové svetlá, ktoré sa
prepínali ručne. Efekt olejového diapozitívu a filmovej projekcii použila
skupina na jednom vystúpení na Essexskej univerzite. Krátko po tomto vystúpení
dostala skupina ponuku prvýkrát vystúpiť v undergroundovom klube s názvom
Marquee.

Koncom roku 1965 sa skupina premenovala na „The Pink Floyd Sound“, t. j. Zvuk
Pinka a Floyda Mená Pink a Floyd pochádzajú z albumov dvoch bluesových umelcov z
Karolíny v USA: Pinka Andersona a Floyda Councila, ktoré mal vo svojej zbierke
Syd Barrett. Tento názov začala skupina Tea Set používať ako alternatívu už v
lete toho istého roku, po tom ako Syd objavil na jednom z vystúpení na základni
RAF v Northolte medzi účinkujúcimi skupinu s identickým menom. Neskôr si tento
názov skrátili na „The Pink Floyd“.

V polovici roku 1966 sa skupina prezentovala v undergroundových kluboch ako UFO
a Marquee Clubs štýlom spontánneho undergroundu. Bolo to v období keď ich
hudobný štýl prechádzal od hrania psychedelickej hudby R&B coververzií po ich
vlastnú tvorbu, takmer výlučne tvorenú Sydom Barretom.

Toto obdobie je charakterizované slovami: „Floydi boli tá najhlučnejšia skupina,
akú mohli ľudia v tom období počuť. Boli tiež najpodivnejší. Bola to pravá
undergroundová kapela."

V marci 1967 vydali Floydi singel „Arnold Layne“. Týmto singlom prešli z
undergroundu do rebríčkov popularity. Pieseň dosiahla v britských hitparádach
20. miesto a stala sa hranou v národných rádiách. Po nej nasledoval singel „See
Emily Play“, ktorý v rebríčkoch zostal na 6. mieste počas siedmich týždňov.

Prvý album skupiny Pink Floyd The Piper at the Gates of Dawn sa tiež udržal na
6. mieste rebríčkov popularity počas 7 týždňov. Úspech týchto dvoch singlov a
albumu bol už asi priveľkým sústom pre Barretta. Naplno podľahol drogám. Tlak z
neúspechu jeho tretieho pokusu o hit („Apples and Oranges“) a zároveň slepé
zbožňovanie od fanúšikov, drogy a iné faktory spôsobili jeho neschopnosť hrania
na vystúpeniach a v štúdiu. Ostatní členovia skupiny sa preto rozhodli priviesť
ďalšieho sólového gitaristu ako náhradu Sydových výpadkov. Oslovili Davida
Gilmoura. Rozhodovalo sa aj o Jeffovi Beckovi (vtedy The Yardbirds), ale skupina
sa (vraj) obávala, že Beck by si mohol zapýtať priveľké peniaze. Gilmour bol
známy a mal dobrú povesť ako gitarista a spevák skupiny The Jokers Wild.

Po vstupe Gilmoura a po Sydovom úpadku sa veľmi rýchlo skupina rozhodla, že
dokáže existovať aj bez neho a tak ho jednu noc jednoducho nezobrali so sebou na
vystúpenie. V priebehu natáčania druhého albumu A Saucerful of Secrets, odišiel
v roku 1968 chorý Barrett zo skupiny. Potom ešte nahral dva sólové albumy (na
ktorých spolupracovali aj členovia skupiny) no nedosiahol s nimi nikdy taký
úspech a popularitu ako so skladbami pre skupinu The Pink Floyd.

Pink Floyd (už bez The) začali produkovať albumy A Saucerful of Secrets,
Ummagumma, Atom Heart Mother, k barretovskej ére sa vrátili výberovkou Relics, a
niekoľko soundtrackov k filmom (More, Obscured by Clouds, Zabriskie Point...).

Roger Waters sa stal umeleckým šéfom skupiny. Väčšina skladieb a koncepcia
vydaných albumov vznikala podľa jeho nápadov.

Album Meddle bol priamym predchodcom albumu Dark Side Of The Moon. Na celej
jednej strane platne bola jedna kompozícia nazvaná „Echoes“. Z tohoto albumu je
známa aj skladba „One of These Days“, ktorá sa na koncertoch skupiny Pink Floyd
hráva dodnes.

V januári 1972 mal v The Dome v Brightone, Pink Floyd premiéru s novým
plánovaným albumom, ktorý mal pracovný názov Eclipse. Na tomto projekte pracoval
Roger Waters tri mesiace.

„Každodenný tlak moderného života nás môže dohnať k šialenstvu“, bola jeho
hlavná myšlienka.

Album bol na prelome rokov 1972/ 73 nahraný v EMI Abbey Road štúdiu. Počas
nahrávania Roger rozdal rôznym ľuďom, ktorý sa vtedy v blízkosti štúdia
nachádzali kartičky s rôznymi otázkami typu:

„Kedy ste boli naposledy násilní?“, alebo „Kedy ste v poslednom čase niekoho
zbili?“.

Časti odpovedí možno počuť na pozadí niektorých skladieb. Na albume môžeme počuť
okrem nich napríklad aj maniacky rehot Rogera the Hata, manažéra inej skupiny,
či slová vrátnika štúdia na Abbey Road Jerryho Driscolla ("There is no dark side
of the moon, really. Matter of fact, it's all dark..."), no nebola napríklad
použitá nahrávka odpovede Paula McCartneyho.

Názov albumu z Eclipse na Dark Side of the Moon bol zmenený preto, lebo v tomto
období mala skupina Medicine Head vydaný album s týmto názvom. Názov Eclipse sa
teda použil aspoň pri poslednej skomponovanej skladbe albumu.

Album Dark Side of the Moon bol prvým albumom skupiny, ktorý sa prebojoval aj na
prvé miesta rebríčkov hudobného trhu v USA. V U. S. Billboard sa držal v top 200
počas 15 rokov, t. j. spolu 724 týždňov, kým z neho nevypadol dňa 23. júla,
1988. Tento výsledok nie je oficiálne uznaný. Oficiálne (podľa pravidiel
Billboardu) je uznaná jeho pozícia od 18. decembra, 1976 do 23. apríla, 1988, čo
znamená 591 týždňov.

Je to štvrtý najúspešnejší album sveta po Jacksonovom albume Thriller,
soundtracku k filmu Horúčka sobotňajšej noci a albumu skupiny Fleetwood Mac
Rumours. Paradoxne album získal iba jednu zlatú platňu za pol milióna predaných
nosičov, pretože vznikol pred 1. januárom, 1976, t. j. pred pridaním ocenení
platinovou platňou za milión predaných nosičov.

Nasledovať tento úspech bolo pre členov skupiny veľmi ťažké. Mali vlastne
dosiahnuté to, čo bolo cieľom každej rockovej skupiny a teraz mali pocit
bezmocnosti. V tom čase začali s experimentovaním so všetkými možnými nástrojmi.
Od nástrojov prešli k veciam všedného života. Skúšali hrať na fľaše, pracie
dosky (rumple) atď. Po niekoľkých experimentoch s nimi tento nápad skupina
zavrhla a začala pracovať na albume Wish You Were Here.

Kritika síce tento album na začiatku rozobrala na drobné, ale album Wish You
Were Here mal rozmer ktorý bol v súlade s očakávaním. Najjednoduchšie by bolo
prerobiť inú verziu projektu Dark Side Of The Moon, ale Roger bol príliš veľký
perfekcionista a tak dotlačil skupinu za ich vtedajšie predstavy. Roger si
vytvoril reputáciu textára, poslucháči albumov skupiny sa mohli popri počúvaní
hudby sústrediť aj na zmysel textov. Vzťahy medzi členmi skupiny boli ovplyvnené
aj tým, že uzavreli manželstvá, ich záujmy sa týmto rozptýlili mimo hudobného
smeru. Takisto sa rozdelili títo štyria ľudia do dvoch skupín. Roger mal bližšie
k Nickovi a David bol viac zadobre s Rickom.

O tomto období sa Roger vyjadruje, že počas stretnutí skupina nebola reálne tam
(to be there) v súlade s názvom albumu. Album Wish You Were Here bol viac
zameraný na spoločenskú objednávku, očakávania hudobného priemyslu. Bol vydaný
15. septembra 1975, no po jeho vydaní nenasledovalo dlhšie koncertné turné.

Rok 1976 bol prvým rokom, kedy skupina nemala žiadnu koncertnú šnúru od začiatku
ich profesionálnej kariéry v roku 1967. Počas tejto prestávky Roger prepracoval
dva songy („Raving and Drooling“ a „You Gotta Be Crazy“), ktoré boli naživo
hrané roku 1975 počas krátkeho Wish You Were Here tour. Tieto dve pesničky sa
objavili v ich ďalšom projekte, albume Animals pod názvom „Dogs“ a „Sheep“.
Tento album bol orwelovským konceptom zobrazujúcim ľudstvo ako prasce, psov a
ovce. Bol vydaný 23. januára 1977. V tom období vzhľadom na dopyt vznikla
potreba spustiť koncertnú šnúru po futbalových štadiónoch. Boli využité
kvadrofonické efekty, nafukovacie figuríny a špeciálne efekty pre zvýšenie
zážitku z koncertov.

Animals tour sa podľa Rogerových opisov zmenil na nočnú moru. Počas vystúpenia
sa polovica návštevníkov koncertu zabávala po svojom. Ohňostroje a výbuchy
prehlušovali hudbu. V júli už bolo z jeho prejavu cítiť, že nespieva s
oduševnením, cítil sa odcudzený a znechutený. Na poslednom vystúpení v Montreale
v Kanade, počas hrania videl na pletive oproti pódia, kde vystupovali zavesených
fanúšikov, ktorí vlastne ani nevnímali hudbu, len nepríčetne kričali. Roger v
tej chvíli pristúpil k jednému z nich, privolal si ho bližšie a napľul mu do
tváre...

Táto historka sa uvádza ako jeden z dôvodov, impulzov pre vznik ďalšieho
Rogerovho projektu, ktorý sa zapísal do rockovej histórie, albumu The Wall.
Roger mal vtedy rozpracovaný aj album The Pros And Cons Of Hitch Hiking. Tieto
dve diela priniesol ostatným členom skupiny. Mal zámer jeden použiť pre vlastný
album a druhý nahrať so skupinou. Skupina považovala tému albumu The Pros And
Cons Of Hitch Hiking za príliš osobnú, tak ho vylúčila a vybrala projekt The
Wall.

Album The Wall bol nahrávaný skoro rok v spolupráci s Bobom Ezrinom kreatívnym
hľadaním interpretačných postupov Rogerovej témy.

Koncertná šnúra, ktorá nasledovala bola príliš drahá na to, aby mohli byť
koncerty vo veľa mestách. Bolo vybratých iba niekoľko miest. V USA to bol New
York a Los Angeles, v Európe Londýn a nemecký Dortmund. Tieto koncerty sú
mnohými fanúšikmi skupiny považované za najlepšie, aké Pink Floyd mal kedykoľvek
predtým a potom.

O rok neskôr bol podľa scenára napísaného na motíve tohoto albumu natočený
režisérom Alanom Parkerom film The Wall v hlavnej úlohe s Bobom Geldofom. (Bob
Geldof sa stal neskôr známy ako kľúčová osobnosť pri koncertoch Live Aid, ku
ktorým patrí aj akcia z roku 2005 nazvaná Live 8, kde sa stal zázrak a došlo ku
spoločnému vystúpeniu najúspešnejšej zostavy Pink Floyd.)

Koncertná verzia albumu The Wall vyšla v roku 2000 na dvoch diskoch pod titulom
Is There Anybody Out There? (The Wall Live 1980–81). V tejto edícii bola
limitovaná verzia s diskami vloženými do prebalu knižky, v ktorej sa nachádzajú
vyjadrenia tvorcov projektu, fotografie a ilustrácie z vystúpení a reprodukcie
výkresových projektov pódia na pauzovacom papieri.

Nick Mason v životopisnej knihe Inside Out: A personal History of Pink Floyd
charakterizuje Watersa v ére The Wall ako egomaniaka. Bolo to v čase, keď sa
rozhodol vyhodiť zo skupiny Wrighta po jeho osobných problémoch, ktoré začali
narušovať výrobu albumu. Wright zostal so skupinou ako externe platený hudobník,
kým Waters viedol kompletnú zostavu skupiny v činnosti počas celej koncertnej
šnúry, ktorá nasledovala. Gilmour mal postavenie hudobného dramaturga.

V roku 1983 vyšiel v trojčlennej zostave bez Wrighta album The Final Cut, ktorý
však nebol komerčne veľmi úspešným. Keďže napätie v skupine vrcholilo, snažil sa
ju Waters formálne rozpustiť a pokračovať pod pôvodným názvom s najatými
hudobníkmi, s čím nesúhlasili Gilmour a Mason.

Roku 1984 hneď po vydaní albumu The Final Cut sa Roger Waters pustil do
realizácie The Pros and Cons of Hitch Hiking a David Gilmour v tom čase pracoval
na svojom novom sólovom albume About Face. Obidva albumy boli vydané v roku 1984
a obidva dosiahli 30. pozíciu v rebríčku Billboardu. V tom čase David hovoril:
„existujú traja z nás, ktorí by sa mohli nazvať Pink Floyd, no nikto z nás nemá
v pláne v tejto chvíli spolupracovať na žiadnom spoločnom projekte..“ (myslel
tým Rogera, Davida a Nicka). Obidvaja, Gilmour a Waters sa pustili na koncertné
turné, ale so slabým finančným úspechom.

„Vyrobil som album, absolvoval koncerntú šnúru aby som zistil, či je možné
pokračovať bez skupiny Pink Floyd.“

Roku 1985 pokračoval Roger v svojej koncertnej šnúre a David vložil svoju
energiu do spolupráce s inými hudobníkmi. V polovici roku 1985 sa rozhodol
Waters zrušiť spoluprácu so Stevem O’Rourkem, ktorý na neho naliehal aby sa
pustil do výroby ďalšieho albumu so skupinou Pink Floyd. Od čias keď sa stal
Steve manažérom skupiny a skupina nebola oficiálne rozpustená Roger mu bol
zmluvne zaviazaný. Ukončenie tejto spolupráce znamenalo pre Steva mať pre
projekty skupiny súhlas od Davida a Nicka. David s Nickom zrušenie spolupráce so
Stevem nepotvrdili. Roger sa v tom čase rozhodol, že oficiálne odíde od skupiny
Pink Floyd, mysliac, že tým vlastne neoficiálne ukončí ich existenciu. V
decembri oznámil nahrávacím štúdiám svoj odchod zo skupiny Pink Floyd. Zároveň
sa Nick Mason v jeseni 1985 vyjadril, že by chcel znovu koncertovať so skupinou
a že by on a David mali záujem o obnovou spolupráce, „že oni nesúhlasia s
definitívnym koncom“.

Roku 1986 Roger dokončil prácu na soundtracku When the Wind Blows a začal
pracovať na svojom druhom sólovom albume Radio K. A. O. S.. Gilmour v tom čase
začal pracovať na projekte o ktorom verejne hovoril, že by to mohol byť ďalší
album skupiny Pink Floyd, alebo aj jeho sólový projekt. V strede roku 1986 sa
Steve O’Rourke začal súdiť s Watersom o obnovenie jeho zmluvných nárokov. Týmto
nedosiahol nič iné, iba to, že zhoršil vzťahy medzi Watersom a ostatnými členmi
skupiny (s ktorými sa Steve v tom čase spojil).

Gilmour v spolupráci s Masonom, Wrightom, Bobom Ezrinom a s ďalšími sa vtedy
rozhodli, že to na čom teraz pracujú bude nový album skupiny Pink Floyd. Waters
vediac o rozbehnutých projektoch sa rozhodol 31. októbra 1986 dať veci na
najvyšší súd.

Nastalo obdobie nazvané „vojna Floydov“, ktorá sa viedla v médiách, v súkromí aj
na súde. Členovia skupiny, ktorí dovtedy medzi svojimi prioritami nemali vlastnú
mediálnu publicitu, o svoju anonymitu prišli.

Nakoniec vraj Waters zaplatil jednému karikaturistovi, a ten namaľoval na
100 roliek toaletného papiera na každý ústrižok jednotlivo Gilmourovu tvár.

Nový album A Momentary Lapse of Reason vyšiel v roku 1987, mal síce veľmi dobrú
predajnosť, ale kritika mu vyčítala, že bol pripravený narýchlo, vraj iba ako
odpoveď Watersovi, že skupina funguje plnohodnotne aj bez neho. Reálna
spolupráca Nicka Masona a Ricka Wrighta na jeho nahrávaní bola minimálna. V
skutočnosti sa skupina v novej zostave objavila až v nasledujúcom koncertnom
turné, z ktorého bol vydaný živý album z tohoto obdobia Delicate Sound Of
Thunder.

Predposledný štúdiový album, ktorý Floydi vydali mal názov The Division Bell a
bol vydaný roku 1994. Počas turné k tomuto albumu sa konal aj koncert 20.
októbra v Londýnskom Earl's Court. Koncert vyšiel ako LIVE album pod názvom
P*U*L*S*E, no na DVD ako obrazový záznam koncertu ho skupina vydala až v roku
2006. Po čase sa vzťahy aspoň čiastočne normalizovali, ale spoločné vystúpenie
na koncerte Live 8 v roku 2005 bolo podľa vyhlásení Gilmoura a Watersa výnimkou.

Úplne posledný štúdiový album, ktorý skupina vydala sa nazýva The Endless River
a vyšiel v roku 2014. Je to prvý album, na ktorom nehrá klavirista skupiny
Richard Wright (zomrel v roku 2008, no napriek moderným technológiám je možné ho
počuť na nahrávke) a tretí album bez basgitaristu Rogera Watersa. Je to hlavne
inštrumentálna tvorba, výnimkou je posledná skladba „Louder than Words“, ktorej
text napísala Gilmourová manželka, Polly Samson. Hlavný spev má David Gilmour.

Skupina Pink Floyd dostala ocenenie Silver Clef („Strieborný husľový kľúč“) za
ich charitatívnu prácu pre The Nordoff-Robbins Music Center v roku 1980

Barret sa zo zdravotných dôvodov nezúčastnil žiadneho z týchto uvedení. Waters
sa zo zdravotných dôvodov nedostavil na uvedenie roku 1996, ocenenie roku 2005
komentoval cez telemost. Gilmour a Mason boli na obidvoch akciách a Wright sa
pre operáciu oka nemohol zúčastniť roku 2005.



https://sk.wikipedia.org/wiki/Mexiko

Mexiko, celým názvom Spojené štáty mexické, španielsky Estados Unidos Mexicanos,
je federatívna prezidentská republika na americkom kontinente. Geopoliticky býva
radená buď k Severnej Amerike alebo Strednej Amerike.

V predkolumbovskom období sa na území dnešného stredného a južného Mexika
rozvíjali mezoamerické civilizácie. Po príchode Európanov do „Nového sveta“
dobyl medzi rokmi 1519 a 1521 conquistador Hernando Cortés Aztécku ríšu, vzápätí
potom obrátili Španieli pozornosť na ostatné indiánske štáty v oblasti, pričom
posledný dobyli roku 1697. V roku 1535 založili Španieli svoju kolóniu Nové
Španielsko s hlavným mestom Ciudad de México na mieste hlavného aztéckeho mesta
Tenochtitlan priamo na území vysušeného jazera. V prvej tretine 19. storočia
síce získalo Mexiko nezávislosť od Španielska, ale odtrhnutím Texaskej republiky
a po prehratej Mexicko-americkej vojne (1846-1848) stratilo rozsiahle územie na
severe štátu (Horná Kalifornia a Santa Fe de Nuevo México). Vlády nad krajinou
sa na čas zmocnili Francúzi (1864-1867). Zakladateľom moderného mexického štátu
je Benito Juárez, prvý prezident v Amerike indiánskeho pôvodu. Vďaka objavu ropy
v Mexickom zálive je životná úroveň v krajine relatívne vyššia, než v ostatných
latinskoamerických krajinách. Mexiko má činné sopky a je ohrozované
zemetraseniami. Roku 1985 jedno také napáchalo veľké škody v hlavnom meste.

Počas Mexickej revolúcie sa v chudobných častiach Mexika (predovšetkým Chiapasu)
sformovalo hnutie EZLN, ktoré viedol Emiliano Zapata, a ktoré nakoniec vytvorilo
na juhu krajiny vlastnú autonómnu oblasť a dodnes je v konflikte s mexickou
vládou.

Mexiko americká krajina. Na severe hraničí s USA a na juhu s Guatemalou a
Belize. K Mexiku patrí taktiež niekoľko ostrovov ležiacich na západe v Tichom
oceáne, a na východe okolo pobrežia v Mexickom zálive, alebo Karibskom mori.
Najnižším bodom je preliačina neďaleko Mexicali (-10 m).

Mexiko leží na západnej pologuli, v južnej časti Severnej Ameriky. Na severe
susedí s USA. Hranicu v dĺžke 2597 km tvorí čiastočne rieka Rio Grande. Na juhu
hraničí Mexiko s Guatemalou (962 km) a Belize (176 km).

Celková dĺžka mexického pobrežia je 9219 km. Na západe je to tichomorské
pobrežie, na východe atlantické pobrežie, časť východného pobrežia oblieva
Mexický záliv a časť Karibské more. Na juhu sa pri pobreží tiahne úzka
Stredoamerická priekopa dosahujúca hĺbok cez 6000 m.

Rozloha mexického územia je takmer 2 milióny kilometrov štvorcových, po Brazílii
a Argentíne je Mexiko treťou najväčšou krajinou Latinskej Ameriky.

Mexické územie sa horopisne z najväčšej časti primkýna k severoamerickej
kordillerskej sústave, ktorá na ňom vytvára rozsiahlu vysočinu, ktorá sa zdvíha
postupne k juhu. Jej jadrom je náhorná plošina "Mesa central", ktorú prestupujú
horské chrbty a kotliny. Mexická vysočina je pri oboch oceánoch ohraničená
horskými pásmami pohoria Sierra Madre Oriental a Sierra Madre Occidental. Na
juhu sa mexická vysočina nazýva Anahuácka vysočina a dvíha sa do výšky 2000 m.
Najdôležitejšou časťou sú dve kotliny, v ktorých je veľká koncentrácia
obyvateľstva - Mexické a Tolucké údolie. Obe sú veľmi úrodné.

Na juhu Mexickej vysočiny vystupuje významné pásmo s niekoľkými menšími
pohoriami, ktoré tvoria juhomexické vulkanické pásmo Cordillera Neovolcánica.
Najvyššími horami sú: Pico de Orizaba (alebo tiež Citlaltépetl) (5636 m),
Popocatépetl (5452 m), Iztaccíhuatl (5280 m) a Colima (4340 m). Táto časť územia
býva postihovaná zemetraseniami tektonického pôvodu. Aj sopky sa často
prejavujú.

Ešte južnejšie leží pohorie Sierra Madre del Sur, ktoré je ohraničené na juhu
Tichým oceánom, na východe Tehuantepeckou šijou a na severe Neovulkanickým
pohorím. Na východ od Tehuantepeckej šije sa dvíha pohorie Sierra Madre de
Chiapas, ktoré prechádza do tabasko nížiny. Tá nadväzuje na rozsiahlu suchú a
krasovú vápencovú tabuľu Yucatánskeho polostrova.

Na severozápade tvorí časť Mexika Kalifornský polostrov dlhý 1250 km a
Kalifornský záliv. Najväčšou horou polostrova je El Picacho del Diablo - 3095 m
nm 500 km od pobrežia na západ ležia vulkanické ostrovy Revillagigedo.

Mexiko má pomerne málo riek. Najväčšou riekou je pohraničná Río Bravo del Norte
(v USA ako Rio Grande), dlhá 3023 km. Z prítokov, ktoré prijíma, je významnejšia
len rieka Conchos. Niekoľko väčších riek je na atlantickom pobreží, ktoré sú
bohatšie na zrážky. Najdôležitejšou z nich je Panuco, ktorá ústi do Mexického
zálivu. Západné pobrežie má početné kratšie rieky, ktoré prudko spadajú z
pobrežných horských pásiem, a majú preto značný energetický význam. Sú to Yaqui,
Fuerte, Río Grande de Santiago (800 km), ktorá preteká najväčším mexickým
jazerom Lago de Chapala (1116 km²), a na severe rieka Balsas. Najväčšími riekami
mexického juhu sú Usumacinta (1000 km) a Grijalva (veľké priehrady). Usumacinta
tvorí časť hranice s Guatemalou. Východné pobrežie Yucatánskeho polostrova
lemuje Mezoamerický koralový útes, druhý najväčší koralový útes na Zemi.

Mexiko leží v subtropickom páse. Krajina sa delí na štyri výškové podnebné
pásma. Horúca krajiny (tierra caliente) do výšky 800 m nm má priemernú ročnú
teplotu cez 23 °C. Mierna krajiny (tierra Templado) do 1700 m nm má priemernú
teplotu od 17 °C do 23 °C. Chladnú zem (tierra fria) do 2500 m nm s teplotou
menej ako 17 °C strieda pásmo večného snehu (tierra Helada).

Na juhu sa delia rok na obdobia sucha a dažďov - tie dosahujú maximá v letných
mesiacoch. Na východnom pobreží závisí zrážková činnosť v lete na pasátoch
vanúcich z Atlantiku, v zime na vetre zo severu. Pacifické pobrežie je suchšie.
Zvlášť Kalifornský polostrov a severná časť západného Mexika má zrážok málo.

Na juhu a východe sa stretávame s tropickou flórou v typickom dažďovom lese.
Rôzne druhy paliem prepletených lianami, oživené pestro sfarbenými orchideami.
Pestuje sa tu palma olejná, cukrová trstina, sisal, kokosovník, kakaovník, káva
a kukurica. Pod hranicou večného ľadu na vrcholkoch hôr nájdeme naopak
severoamerickú holarktickú flóru. Hoci povrch Mexika nie je príliš zalesnený,
druhov stromov tu rastie celá rada. Zvlášť početne sa vyskytujú céder, dub a
borovica, vo vyšších polohách jedľa. Hospodársky význam má aj drevo tropických
stromov, používané v nábytkárskom priemysle (mahagón) alebo na farbenie
(kampeška). Charakteristickou rastlinou celého Mexika je kaktus, vyskytujúce sa
v stovkách druhov. V horských oblastiach Mexika sa pestuje cukrová trstina,
káva, pšenica a proso. Severnejšie sa nachádzajú pasienky a lúky. V Mexiku sa
pestuje tiež veľké množstvo tropického ovocia a rôznej zeleniny, najmä chilli a
paradajky. Úplne na severe krajiny sa darí bavlníka, najmä pri ústí riek
Colorado a Rio Grande.

Zverstvo číta tisíce druhov, z ktorých väčšinu tvoria hmyz. Veľmi nepríjemní sú
moskyty, prenášajúce maláriu a žltú zimnicu. V Mexiku nachádzame zvieratá,
žijúci v oboch častiach amerického kontinentu. Zo Severnej Ameriky pochádzajú
medvede, vydry, jelene a jelenci, z Južnej potom jaguár, pásavec, mravčiar a
množstvo opíc. Žijú tu i dikobrazy, rôzne hlodavce a mnoho ďalších cicavcov ako
napríklad tapír. Zo zvierat, ktoré doviezli do Ameriky až Európania, nájdeme vo
voľnej prírode divokých potomkov španielskych koní. Ďalej sa v Mexiku vyskytuje
mnoho obojživelníkov a plazov. Najväčšie nebezpečenstvo predstavujú početné a
prudko jedovaté štrkáče. Z vtáčej ríše môžeme menovať zase rad druhov, od
maličkých kolibríkov až po supy a orly. Najznámejším mexickým vtákom je však asi
moriak, divoký predok dnes po celom svete rozšíreného moriaka domáceho.

Stred krajiny sa vyznačuje najmä chovom dobytka, ošípaných, koní, kôz a oviec.
Pri pobreží Mexického zálivu sa lovia najmä kraby a langusty, vo vodách Tichého
oceánu kraby a ustrice. Vo vodách severnej časti Kalifornského zálivu žije
kriticky ohrozená sviňucha kalifornská.

V Mexiku funguje rozsiahla sieť rôznych chránených území, ktoré spravuje štátna
organizácia Národná komisia pre prírodné chránené územia (špa. Comisión nacional
de áreas naturales protegidas). V septembri 2011 existovalo celkom 174 území,
ktoré boli zaradené pod istý stupeň ochrany (41 biosférických rezervácií, 67
národných parkov, 5 prírodných pamiatok, 8 chránených území na ochranu
prírodných zdrojov, 35 chránených území na ochranu fauny a flóry a 18 útočísk).
Súhrnná výmera všetkých chránených území dosahovala hodnotu 253 848 km². Päť z
týchto území figuruje zároveň na zozname svetového prírodného dedičstva UNESCO
(El VIZCAÍNO, Sian Ka'an, ostrovy a chránené územia Kalifornského zálivu,
Biosférická rezervácia monarchu sťahovavého a biosférická rezervácia El Pinacate
a Gran Desierto de Altar).

Pomer vidieckeho a mestského obyvateľstva činí 30:70. Obvyklá hustota
obyvateľstva je 25 obyvateľov na 1 km², najväčšia hustota je v hlavnom meste,
najmenší potom v štáte Quintana Roo. Metropolitná oblasť Valle de México, ktorej
centrom je Ciudad de México, bola v roku 2010 domovom pre viac ako 20 miliónov
osôb. Mestici, teda miešanci Indiánov a belochov, sú zastúpení 60%, indiáni 30%
a belosi (potomkovia Španielov zvaní kreoli) 9%. Z Indiánov je najviac: Nahuov
(potomkovia Aztékov), Mayov a Zapotékov. Najmenej: Ixcatecov a Kiliwavov, ktorí
sú na pokraji vyhynutia. Je tu 89% rímskych katolíkov a 6% protestantov.

Úradný jazyk Mexika je španielčina s totožnou gramatikou ako v Španielsku.
Latinskoamerická španielčina však má svoje špecifiká, kde medzi najvýraznejšie
patrí nepoužívanie 2. osoby množného čísla.

Mexická španielčina má slovník obohatený o rad slov prevzatých z indiánskych
jazykov, ktorých je v Mexiku celkom 62, pozri [1]. Najrozšírenejšia je aztéčtina
- nahuatl, po nej potom májština, mixtéčtina a zapotečtina. Aztécky nahuatl,
ktorý sa používa v hlavnom meste a okolí je ľahko rozoznateľný príponami -tl
(známa sopka Popocatépetl).

Niektoré slová z aztéčtiny boli prevzaté aj do slovenčiny, napr "šokolatl", je u
nás naša známa čokoláda, "chilli" papričky sa povedia tiež tak, avšak súslovie
"tomatová" omáčka (z aztéckeho "tomatl" pre paradajka) už Slováci používajú
menej častejšie ako Nemci alebo Angličania.

Počas conquisty a v koloniálnom období dobyvatelia obracali Indiánov na
katolícku vieru. Za týmto účelom tu zo Španielska a neskôr z ďalších európskych
krajín prichádzali kňazi a mnísi z rôznych rehoľných rádov - františkáni,
dominikáni, augustiáni a nakoniec jezuiti - ktorí mali Indiánov vzdelať v
základoch viery.

Každoročne sa koná kult Panny Márie Guadalupskej, patrónky Mexika, ktorý vrcholí
12. decembra, v deň jej prvého údajného zjavenia v Mexiku.

V súčasnosti je Mexiko kresťanskou krajinou - prevažujú rímski katolíci.
Stretneme sa aj s komunitami iných náboženstiev ako sú protestanti, Židia.
Väčšina domorodého obyvateľstva praktikuje kombináciu svojho pôvodného
náboženstva s kresťanstvom.

Mexiko je federatívna republika s ústavou z roku 1917, v ktorej je zakotvené, že
volebné právo majú všetci dospelí starší ako 18 rokov. Hlavou štátu a vlády je
prezident (tzv. prezidentský systém), volí sa na šesťročné obdobie bez možnosti
znovuzvolenia. Zákonodarným orgánom je dvojkomorový Národný kongres. Z 500
členov poslaneckej snemovne sú 3/4 volené priamo a 1/4 podľa počtu hlasov
získaných jednotlivými stranami, všetci na 3 roky. 64 senátorov je volených na 6
rokov, po dvoch z každého štátu. Každý štát si volí vlastného guvernéra a
zákonodarný zbor, v prípade federálneho dištriktu, čo je hlavné mesto s okolím,
guvernéra menuje prezident.

Mexiko je členom mnohých medzinárodných celosvetových organizácií ako OSN, OECD,
G20, APEC, Interpol, UNESCO atď. Okrem toho je zapojené do niekoľkých
organizácií pôsobiacich iba na americkom kontinente (napr. Severoamerická dohoda
o voľnom obchode, Organizácia amerických štátov, Spoločenstvo latinskoamerických
a karibských štátov, Latinskoamerické integračné združenie, Pacifická aliancia,
Združenie karibských štátov atď).

Mexiko nadviazalo diplomatické vzťahy s Československom v roku 1922.
Diplomatické vzťahy boli nakrátko prerušené medzi rokmi 1939 a 1942. V roku 1936
prezident Lázaro Cárdenas pomenoval na okraji Ciudad de México neznámu ulicu
menom T.G. Masaryka. V roku 2000 tu bol vybudovaný pomník T.G. Masaryka. V
súčasnosti je Avenida Presidente Masaryk jednou z najznámejších ulíc v meste a
najdrahších obchodných tried v Latinskej Amerike.

V roku 2013 mala Česká republika zastupiteľský úrad v Ciudad de México a
konzuláty v Guadalajare, Tijuane, Monterrey. Mexiko má svoju
ambasádu/veľvyslanectvo v Prahe.

V roku 2013 mala Slovenská republika zastupiteľský úrad v Ciudad de México.
Mexiko nemá na Slovensku zastupiteľský úrad ani konzulát.

Štát je rozdelený na 31 spolkových štátov a dištrikt hlavného mesta. Niektoré
názvy štátov a miest nesú mená historických osobností Mexika, iné sú indiánskeho
pôvodu.

Vlajku krajiny tvoria tri zvislé pruhy. Zľava zelený (nezávislosť), biely
(čistota náboženstvo) a červený (jednota spojenia miešancov, indiánskej a
španielskej krvi). Uprostred je štátny znak z roku 1823. Znak tvorí hnedo
sfarbený orol stojaci na nopálovom kaktuse, ktorý rastie z vôd jazera; orol drží
v zobáku zeleného hada, pod ním sú do polkruhu prehnuté ratolesti duba a vavrínu
zviazané stužkou v národných farbách. Znak ilustruje starú aztécku legendu,
podľa ktorej putujúci indiánsky ľud mal nájsť nový domov na ostrove uprostred
jazera, kde uvidí túto scénu. V mieste na jazere Texcoco bol roku 1325 založený
Tenochtitlan. Na jeho troskách dnes stojí dnešné hlavné mesto Mexika, Ciudad de
Mexiko.

Mexiko je treťou najväčšou ekonomikou na americkom kontinente (po USA a
Brazílii). Zahŕňa kombináciu služieb, priemyslu a poľnohospodárskej produkcie a
je založená predovšetkým na exporte surovín a výrobkov. Vlády Mexika umožnili na
konci 20. storočia vyššiu konkurenciu v oblasti morských prístavov,
telekomunikačných zariadení, výroby elektrickej energie, distribúcii zemného
plynu za účelom modernizácie infraštruktúry. Zahraničný obchod Mexika je
založený na sérii dohôd o voľnom obchode. Najdôležitejšou z nich je NAFTA,
dohody s Európskou úniou, Japonskom a niekoľkými štátmi Strednej a Južnej
Ameriky. Do USA a Kanady smerovalo napr. v 1. štvrťroku 2014 celých 80%
mexického exportu. V roku 2013 bol odhadovaný hrubý domáci produkt podľa parity
kúpnej sily 15 600 USD za rok na osobu. V poľnohospodárstve pracovalo 13%
obyvateľstva, v priemysle 24% a v sektore služieb 62%.

Mexiko oplýva značným prírodným bohatstvom. V čase kolonializmu sa cenilo zvlášť
striebro a zlato, ťažilo sa aj olovo, zinok, meď a železo. Strieborné rudy našli
geológovia na celom území Mexika, bohatými baňami vynikajú najmä štáty
Zacatecas, Durango, Hidalgo, Guanajuato a Chihuahua. Dnes tvorí mexický podiel
na svetovej produkcii viac ako 20% a Mexiko je stále najväčším producentom tohto
kovu. Menší význam má ťažba zlata, jeho náleziská sú už čiastočne vyčerpané.
Nachádzajú sa hlavne v štátoch Durango, Sonora, Chihuahua a Querétaro.

Z ostatných kovových rúd má značnú dôležitosť zinková ruda, jej najväčšie panvy
možno nájsť v rovnakých štátoch ako bane na striebro a zlato. To isté platí pre
olovnaté a medené rudy, známe vysokým obsahom kovov. V poslednom čase dochádza k
intenzívnemu rozvoju ťažby železných rúd v novo objavených ložiskách na západe
krajiny (Cerro del Mercado, El Mamen, La Perla a El Joven). Ruda tu v niektorých
prípadoch obsahuje až 60% železa.

V roku 1959 objavili v Mexiku i bohaté náleziská uránu, významná je aj ťažba
síry, grafitu, ortuti, cínu a antimónu. Ťaží sa aj uhlie, molybdén, volfrám,
kadmium a rad ďalších nerastov a rúd.

Najväčšie nerastné bohatstvo predstavuje z dnešného pohľadu ropa a zemný plyn,
najmä pri východnom pobreží, na ktorých ťažbe závisí príjem devíz aj rýchlo sa
rozvíjajúci chemický priemysel. Od roku 1938 kontroluje všetky vrty, sústredené
najmä na atlantickom pobreží vrátane pobrežného šelfu, štátna spoločnosť PEMEX.
Podiel Mexika na svetovom obchode s ropou predstavuje asi 6%. Stále väčší význam
má zemný plyn, pričom takmer celú produkciu odoberajú Spojené štáty a Kanada.
Najviac plynu sa ťaží okolo miest Reynosa a Poza Rica v štáte Tabasco.

Prevažuje chemický, strojársky, potravinársky a textilný priemysel. Chemický
priemysel sídli najmä v mestách Coatzacoalcos a Tampico na východe, Salina Cruz
na juhu a Salamanca v stredozemí. Strojárskym priemyslom sa vyznačujú Veracruz
na východe a Puebla v stredozemí. Mesta ako Mexicali, Ciudad Juárez, Chihuahua,
Torreón, León sú charakteristické potravinárskym a textilným priemyslom a
hutníctvom. Monclova na severe a Veracruz sú typické hutnícke mesta. Textilným
mestom je Mérida na severe polostrova Yucatán.

Mexiko sa v minulosti už niekoľkokrát stalo hostiteľskou krajinou medzinárodných
športových podujatí. Konali sa tu letné olympijské hry 1968, majstrovstvá sveta
vo futbale 1970 a majstrovstvá sveta vo futbale 1986. Tunajšia Grand Prix Mexika
bola šestnásť rokov súčasťou majstrovstiev sveta Formula 1. Od ročníka 2004 je
Mexická rely súčasťou Majstrovstvá sveta v rely.

Mexickí športovci reprezentujú svoju krajinu nielen na Olympijských hrách, ale
aj na regionálnych stredoamerických a karibských hrách alebo Panamerických
hrách. Mexická futbalová reprezentácia sa zúčastňuje (okrem iného) súťaže o
Zlatý pohár CONCACAF.

Školské vzdelanie sa uskutočňuje v základnom, strednom (nižšom a vyššom) a
vysokom stupni. Základné šesťročné vzdelanie je povinné a bezplatné. Nižšie
stredné vzdelanie predstavujú trojročné školy druhého stupňa. Po ukončení tohto
vzdelania možno získať vyššie stredné vzdelanie na trojročných alebo
štvorročných školách. Najvyššou formou vzdelania sú vysoké školy univerzitného
alebo technického smeru.

Mexiko patrí ku krajinám s vysokou gramotnosťou a vyspelým školským systémom.
Mexické školstvo má širokú sieť základných škôl a svetovo uznávané vysoké
školstvo. Na Národnej autonómnej univerzite (UNAM) študuje vyše 400 000
študentov, po celých Spojených štátoch.

Chýbajú učitelia so znalosťou indiánskych jazykov. Asi 2 milióny indiánov
ovládajú len svoju tradičnú reč, ďalšie 2 milióny hovoria čiastočne po
španielsky. Šancu študovať na niektorej z vysokých škôl v krajine má ročne asi
1,5 milióna mladých Mexičanov.

Začiatkom 30. rokov 20. storočia sa začal natáčať v Mexiku aj zvukový film. V
tom čase vznikol film "Que viva México" (Nech žije Mexiko), ktorý zobrazuje
povahu Mexičanov. V 40. a 50. rokoch tvorili významní režiséri, najmä E.
Fernandez a kameraman G. Figueroa, neskôr M. Alzraki. Filmy z posledných rokov
sa stávajú kvalitnejšími a získavajú rôzne ocenenia na medzinárodných súťažiach.
Významným súčasným režisérom je Arturo Ripstein (Mentiras piadosas, 1988; La
mujer del puerto, 1991; Principio y fin, 1993; Profundo carmesí, 1996). V 90.
rokoch sa medzi úspešných tvorcov zaradili Alfonso Arau (Como agua para
chocolate, 1990; Un paseo por las nubes, 1994), Alberto Isaac (Mujeres
insumisas, 1995), Jorge Fons (El callejón de los milagros, 1995), María Novaro
(Lola, 1989; Danzón, 1990; El jardín del Edén, 1994), Guillermo del Toro
(Cronos, 1993) a Nicolás Echevarría (Cabeza de Vaca, 1990).

Významné je predovšetkým hrnčiarstvo, veľmi rozšírená je aj textilná výroba.
Používa sa najmä vlna a bavlna. Z henequenu a ixtle (agáve) sa vyrábajú tašky. Z
tŕstia sa vyrábajú rôzne krytiny, ale tiež charros (klobúky).

Pre deti je pripravená piňata, keramická nádoba obalená staniolom, farebných
papierom a papierovými strapcami. Vnútri sú bonbóny, drobné ovocie, orechy, malé
hračky a papierové vločky. Piňata visí na dlhom povraze a dvaja z účastníkov
oslavy ťahajú za konce povrazu tak, aby piňata bola na dosah, ale v stálom
pohybe. Deti dostanú palicu a ich cieľom je zasiahnuť nádobu. Všetci prítomní
sledujú márne aj úspešné pokusy a búrlivo povzbudzujú tradičným popevkom. Keď
prídu na rad dospelí, musia mať previazané oči a ich snaha zasiahnuť piňatu je
sprevádzaná všeobecným veselím. K fieste patrí veľa hudby a tanec.

Ak je fiesta oslavou v kruhu príbuzných, potom feria (veľtrh) býva výročnou
slávnosťou, ktorá zasahuje celé mesto a okolie. Je to vlastne výročný trh a
výstava výrobnej činnosti, ktorá prevažuje v danej oblasti. Napríklad v meste
Taxco, ktoré je známe výrobou strieborných predmetov sa koná feria striebra.
Inde je feria výrobkov z kože, či feria kvetín. Účastníci môžu navštíviť dielne
zručných remeselníkov a pozorovať ich prácu. Večer vystupujú hudobníci a
tanečníci. Zvuky mariachis, ľudové piesne a temperamentný dej na pódiu rozohreje
postávajúcich divákov, ktorý podupávajú a prízvukujú do taktu.

V poludňajších hodinách začína byť veľké teplo, ktoré sa stáva úmorným. A tak
Mexičania, podobne ako Španieli a obyvatelia Latinskej Ameriky trávia siestu.
Siesta vznikla už v čase ťažkých ručných prác na poliach alebo stavbách, pretože
práca pod horúcim slnkom bola veľmi vyčerpávajúca. A tak po popoludní nie sú
spánok a odpočinok (teda siesta) znakom lenivosti alebo prejedenia, ale takmer
nevyhnutnosťou.



https://sk.wikipedia.org/wiki/Krista_Bendov%C3%A1

Krista Bendová, pseudonymy Ján Kovaľ, Kristián Benko (spolu s Jánom Kostrom),
Mária Hlavatá a i. (* 27. január 1923, Kráľova Lehota – † 27. január 1988,
Bratislava) bola slovenská poetka, prozaička, novinárka a dramatička, známa
predovšetkým ako autorka kníh pre deti a mládež; manželka slovenského
spisovateľa Jána Kostru.

Pochádzala z rodiny železničného úradníka Borisa Oldřicha Bendu a Kristíny
Bendovej, rodenej Čimborovej. Študovala v Kráľovej Lehote, Kremnici, Nových
Zámkoch, neskôr pokračovala vo vzdelávaní na gymnáziu v Banskej Bystrici, po
maturite prešla na Filozofickú fakultu Slovenskej univerzity, kde študovala
slovenčinu a ruštinu. Zároveň študovala i na dramatickej akadémii v Bratislave,
no zo zdravotných dôvodov štúdium v roku 1945 prerušila a už viac nedokončila.
Podstúpila pomerne zdĺhavé liečenie a po roku 1948 začala pracovať vo
vydavateľstve Pravda a vo Zväze slovenských spisovateľov. Neskôr bola krátko
redaktorkou časopisov Ohník, v rokoch 1956 – 1958 časopisu Roháč, a v rokoch
1958 – 1964 aj denníka Pravda. Od roku 1964 sa venovala iba písaniu a v roku
1983 jej udelili titul zaslúžilá umelkyňa.

Jej tvorba vychádzala z poézie Jána Smreka či Emila Boleslava Lukáča. Prvé verše
publikovala už počas štúdií. Knižne debutovala zbierkou ľúbostno-reflexívnej
lyriky Listy milému (1948). V zbierke Milenec smútok (1948) reagovala na svoju
životnú situáciu podmienenú ťažkou chorobou. Zbierkou Ruky (1948) prekonala
skľúčenosť vierou v zmysluplnosť ľudského života. Po schematickej zbierke
Krajina šťastia (1950) sa opäť vrátila k reflektovaniu ľúbostného vzťahu muža a
ženy. Do literárneho vývinu zasiahla predovšetkým ako autorka pre deti. Najmä v
60. rokoch napomohla formovanie modernej parodizačnej autorskej rozprávky a
moderného humoristického žánru. Smerom k modernému prejavu sa vydala už
veršovaným debutom pre deti predčitateľského veku Čačky-hračky (1949), v ktorom
tradičný model riekanky ozvláštnila detským hrdinom. V ďalších zbierkach –
Pioniersky pochod (1952), Čo sa robí, čo sa stalo (1950) – prevažujú
ideologizujúce motívy. V zbierke Bola raz jedna trieda (1956) však už v tejto
línii pokračovala v básnickom tematizovaní dobového typu dieťaťa. Tentoraz sa
však nedrží intencií ideologizácie spoločenského vedomia dieťaťa, ale vytvára
verše na spôsob „veselej pedagogiky“. Táto estetizácia didaktickej
utilitárnosti, ktorá je pre zbierku charakteristická, zohrala vo vývine poézie
pre deti pozitívnu rolu. V humoristickom trende pokračovala aj v zbieročke
Cirkus Hopsasa (1957). V nasledujúcich básnických knižkách Ako Jožko Pletko
poplietol si všetko (1959) a Ako Jožko Pletko upratať chcel všetko (1959) si pri
dosahovaní humoristického efektu vypomohla rekvizitami situačnej komiky. Po nich
nasledovali básnické miniatúry, napospol adresované deťom predškolského veku:
Zázračné cvičky (1970), Tryskom na ihrisko (1970). Od polovice 50. rokov sa
venovala aj prozaickej tvorbe pre deti. Hoci v prvých knižkách – v zbieročke
jemne ladených moralít Nezábudky (1955) a v kronikárskej evokácii hľadania
životnej orientácie mladej hrdinky v predmníchovskej republike Prvé kroky
(1959) – nepresiahla ešte úroveň dobových prác, práve v tejto oblasti dospela k
najhodnotnejším výsledkom. Humoristický charakter má autorkino najúspešnejšie
dielo Opice z našej police (1967). Zdrojom jeho humoru je hra založená na
detskom výmysle a prežívaní fikcie ako reality. Dielo má univerzálnu adresnosť.
K modernej podobe detskej beletristiky sa Bendová prepracovala aj v autorskom
rozprávkovom cykle o Osmijankovi. Popularitu mu zabezpečila pôvodná rozhlasová
podoba v podaní Ctibora Filčíka. Humoristické ladenie tohto diela je takisto
založené na výmysle, pričom Čukovského princíp „horáznych nehorázností“ autorka
zvýraznila rovinou parodicko-satirickou, karikujúcou konformizmus a stereotyp
sveta dospelých. Oživená postavička, ktorá sa tentoraz zrodila na plote z
postupnej detskej kresby nôh, nohavičiek, fúzatej a bradatej hlavy, tvorila
médium aj v animovanej autorskej rozprávke Dobrodružstvá Samka Klamka, ktorá je
konfrontáciou naivného detského myslenia a konania so životnou stereotypnosťou a
fantazijnou vyprahnutosťou sveta dospelých. Práve týmto postupom Bendová
vysunula z polohy primárnej detskej adresnosti k percepčnej adresnosti. Od
fantazijných konfrontačných próz sa Bendová postupne dostala k próze zo
skutočnosti (zo života sídliska – Rozprávky z Dúbravky, 1981). Okrem vlastnej
tvorby sa venovala tiež prekladom zo sovietskej a českej literatúry.

Literárne informačné centrum: Krista Bendová (1923); Osobnosti slovenského
literárneho života



https://sk.wikipedia.org/wiki/FC_Barcelona

Futbol Club Barcelona, známy tiež ako Barcelona a familiárne ako Barça je
profesionálny futbalový klub v Barcelone, Katalánsku v Španielsku. FC Barcelona
je aktuálne druhým najlepším klubom na svete.

Klub bol založený dňa 29. novembra 1899 skupinou švajčiarskych, anglických a
katalánskych futbalistov pod vedenímJoana Gampera. Klub sa stal symbolom
katalánskej kultúry a katalánskej národnosti, a z toho dôvodu pochádza aj motto
"Més que un club" (Slovensky: viac ako klub). Oficiálna hymna FC Barcelony je
„Cant del Barça“, ktorú napísali Jaume Picas a Josep Maria Espinàsk. Fanúšikovia
FC Barcelona sa volajú culés alebo culers. Klub je druhým najbohatším futbalovým
klubom na svete z hľadiska príjmov, s ročným obratom 398 miliónov eur. Klub
dlhoročne súperí s klubom Real Madrid, a zápasy medzi oboma tímami sú nazývané
ako "El Clásico".

Klub je súčasným španielskym šampiónom, pričom získal najviac domácich trofejí v
španielskom futbale, a to 23 v La Lige, 27 v Copa del Rey, 11 v Supercopa de
España, 32 v Copa Eva Duarte a 2 v Copa de la Liga, a takisto je držiteľom
rekordu v posledných štyroch súťažiach. V medzinárodnom klubovom futbale vyhrala
FC Barcelona päťkrát Ligu Majstrov UEFA, rekordné štyri Poháre víťazov pohárov
UEFA, štyri Superpoháre UEFA a jeden Svetový klubový pohár FIFA. Tiež vyhrala
rekordné tri Poháre veľtržných miest, ktoré sú považované za predchodcu Pohára
UEFA. Podľa historického rebríčka IFFHS (Medzinárodná federácia futbalovej
histórie a štatistík) je FC Barcelona najlepším klubom na svete od roku 1991,
kedy začala agentúra zhromažďovať štatistické údaje.

FC Barcelona je jediným európskym klubom, ktorý od roku 1955 hral každú sezónu
kontinentáleho futbalu, a je jediným z troch klubov na svete, ktorý nebol nikdy
vyradený zo súťaže La Liga, spolu s klubmi Athletic Bilbao a Real Madrid. V roku
2009 sa stala FC Barcelona prvým španielskym klubom, ktorý vyhral tzv. treble,
skladajúci sa zo súťaží La Liga, Copa del Rey a Liga Majstrov. V tom istom roku,
sa stala prvým futbalovým klubom, ktorý vyhral šesť zo šiestich súťaží v jednom
roku, čím dokončil šesticu, zahŕňajúcu vyššie uvedené treble a Supercopa de
España (Španielsky superpohár), Superpohár UEFA a Majstrovstvá klubov FIFA.

Okrem futbalu pod FC Barcelona patria aj profesionálne tímy z rôznych ďalších
športových odvetví: basketbal, hádzaná, futsal, hokej na kolieskových
korčuliach, volejbal a ragby. Okrem siedmich profesionálnych tímov má klub aj
ďalších jedenásť amatérskych športových sekcií: pozemný hokej, atletika,
krasokorčuľovanie, ľadový hokej, bejzbal. Klub sa venuje charite a v poslednom
období je sponzorskými zmluvami viazaný s detským fondom UNICEF. je 2. najlepší
klub na svete .

Za založením klubu stál Švajčiar Joan Gamper. 22. októbra 1899 Gamper uverejnil
v novinách Los Deportes inzerát, ktorý informoval o jeho snahe vytvoriť
futbalový klub v Barcelone. Na gymnáziu Manuela Solého sa 29. novembra 1899,
uskutočnilo stretnutie, ktorého sa okrem Joana Gampera zúčastnilo ďalších 11
nadšencov futbalu: Walter Wild, Lluís d’Ossó, Bartomeu Terradas, Otto Kunzle,
Otto Maier, Enric Ducal, Pere Cabot, Carles Pujol, Josep Llobet, John Parsons a
William Parsons. Na tomto stretnutí bol založený klub Football Club Barcelona.

V tomto období sa aj oficiálne schválili tradičné farby klubu, modrá a granátová
(blaugrana). Dodnes však nie je jasné, prečo má FC Barcelona dresy vo svojej
modro-granátovej kombinácii.

8. decembra 1899 odohrala Barcelona svoj prvý zápas. Toto stretnutie sa
uskutočnilo na prenajatom štadióne Velodromo de la Bonanova a súperom bolo
mužstvo, ktoré bolo zložené z Angličanov žijúcich v Barcelone. Barcelona tento
zápas prehrala 0:1. Do konca roka 1899 Barcelona na rovnakom štadióne odohrala
ešte ďalšie dva zápasy. Mužstvo výberu Katalánska zdolala na Štedrý deň toho
istého roku 3:1 a o dva dni neskôr, 26. decembra, v reparáte zdolala výsledkom
2:1 tím zložený z Angličanov žijúcich v Barcelone. Prvý zápas mimo Katalánska
hráči FC Barcelona odohrali o pol roka s klubom Madrid FC, ktorému podľahli 1:3.

V tom čase ešte nebola založená La Liga a tak FC Barcelona hrala katalánsky
šampionát a aj Copa del Rey (Španielsky kráľovský pohár). V roku 1902 klub
vyhral svoju prvú trofej Copa Macaya a tiež sa dostal do prvého finále Copa del
Rey, v ktorom prehral 1:2 s klubom Vizcaya.

Prvý zápas mimo Španielska odohrala Barcelona 1. mája 1904 na „Stade Olympic“ v
Toulouse a vyhrala ho v pomere 3:2. S FC Toulouse nadviazal katalánsky klub
dobré vzťahy, čo viedlo k dohode o zorganizovaní aj ďalšieho priateľského
zápasu, ktorý sa odohral 26. mája 1904 a Barcelona vyhrala 4:0.

V roku 1908 sa po prvýkrát stal prezidentom klubu, jeho zakladateľ Joan Gamper.
Gamper sa ujal svojej úlohy v čase, keď klub nebol práve na výslní. Nedosiahol
zatiaľ žiadne mimoriadne úspechy s výnimkou víťazstva v Campionat de Catalunya v
roku 1905 a aj jeho finančný stav bol neuspokojivý.

Gamper bol za prezidenta klubu zvolený celkovo 5-krát, v období rokov 1908 až
1925. Tiež sa mu podarilo dosiahnuť, aby FC Barcelona získala svoj prvý vlastný
štadión. 14. marca 1909 sa klub presťahoval na štadión Carrer Indústria s
kapacitou 6 tisíc miest.

Gamper sa tiež snažil zväčšiť členskú základňu klubu. Jeho úsilím mal klub v
roku 1922 viac ako 10 000 členov. To prispelo k tomu, že sa klub opäť sťahoval,
teraz na štadión Les Corts, ktorý bol otvorený práve v roku 1922. Štadión mal
najprv kapacitu 20 000 miest, neskôr bol rozšírený na impozantných 60 000.

Gamperovi sa podarilo priviesť do klubu Paulina Alcántara, ktorý je doteraz
historicky najúspešnejším strelcom klubu s 357 gólmi. V roku 1917 bol vymenovaný
za trénera Jack Greenwell. Pod vedením trénera Greenwella hrali takí hráči ako
Alcántara, Sagi-Barba, Ricardo Zamora, Josep Samitier, Félix Sesúmaga a Franz
Platko. V čase, keď bol Gamper prezidentom, vyhrala Barcelona 11-krát Campionat
de Catalunya, 6-krát Copa del Rey, 4-krát Coupe de Pyrenées, čo bolo prvé „zlaté
obdobie“ klubu.

V polovici 20. rokov 20. storočia zažila FC Barcelona konflikt, ktorý síce mal
so športom máločo spoločné, ale poznačil ju na nasledujúce obdobie. Počas zápasu
hraného 14. júna 1925 diváci spontánne spievali posmešky proti diktátorskému
režimu Riveru. Z nariadenia vlády bol pre tento incident na šesť mesiacov
zavretý štadión FC Barcelona. Neskôr bol tento trest zmiernený na tri mesiace a
prezident klubu Joan Gamper bol donútený k abdikácii. O niečo neskôr v dôsledku
osobných a finančných problémov upadol Gamper do depresie, čo ho viedlo 30. júla
1930 k spáchaniu samovraždy.

V Španielsku sa národná liga začala hrať v roku 1929 a hneď prvý titul získala
FC Barcelona. Klub bol vďaka veľkému počtu členov vo veľmi dobrej finančnej
situácii. Vďaka tomu mohlo vedenie kúpiť Hectora Scaroneho, útočníka klubu
Nacional Montevideo a uruguajskej reprezentácie, s ktorou v roku 1930 získal
titul majstra sveta.

Hoci sa klub snažil udržať si dobrých hráčov, ako bol napríklad Josep Escolà,
nastalo obdobie úpadku. V tomto čase politické boje zatienili šport v celej
spoločnosti. Klub sa ocitol vo finančnej, sociálnej a športovej kríze. Opustilo
ho veľké množstvo členov. Tím síce vyhral Campionat de Catalunya v rokoch 1930,
1931, 1932, 193, 1936 a 1938, ale úspech na celonárodnej úrovni neprichádzal,
okrem roku 1937, keď získala FC Barcelona veľmi sporný a dodnes diskutabilný
titul.

Mesiac po začiatku občianskej vojny bol prezident klubu Josep Suñol i Garriga
(tiež známy ako Josep Sunyol) zavraždený blízko mesta Guadalajara vojakmi
Francisca Franca. V lete 1937 bol tím na zájazde v Mexiku a USA, kde ich prijal
veľvyslanec druhej Španielskej republiky. V tomto období sa prehĺbila finančná
kríza a preto polovica tímu hľadala exil v Mexiku a Francúzsku. 16. marca 1938
fašisti zhodili bombu na budovy klubu, čo klubu spôsobilo veľké straty. O
niekoľko mesiacov neskôr sa FC Barcelona, symbol neposlušného Katalánska,
dostala pod fašistickú okupáciu. Klub začal upadať, mal len 3 486 členov a čelil
množstvu vážnych problémov.

Po skončení španielskej občianskej vojny boli katalánčina a katalánska zástava
zakázané a aj v rámci futbalového klubu bolo zakázané používať nešpanielske
názvy. Tieto opatrenia viedli k tomu, že klub bol násilne premenovaný na Club de
Fútbol Barcelona a z klubového znaku bola odstránená katalánska vlajka. Počas
Frankovej diktatúry bol štadión FC Barcelona jedným z mála miest, kde sa
slobodne hovorilo po katalánsky.

V roku 1943 na štadióne Les Corts Barcelona vyhrala v prvom zápase semifinále
Copa del Generalísimo nad Realom Madrid 3:0. Pred odvetou navštívil v šatni
hráčov Barcelony riaditeľ štátnej bezpečnosti. Pripomenul im, že hrajú len z
„veľkodušnosti režimu“. Madrid vyhral potom odvetný zápas 11:1.

Navzdory zložitej politickej situácii nastali pre klub, v priebehu 40. rokov a
začiatkom 50. rokov 20. storočia, lepšie časy. V roku 1945 na trénerskej lavičke
s Josepom Samitierom a hráčmi ako César, Ramallets a Velasco vyhrala Barcelona,
po dlhom období čakania od roku 1929, svoj ďalší španielsky titul. Neskôr
pridala tituly v rokoch 1948 a 1949. V roku 1949 zvíťazila v prvom ročníku Copa
Latina. V roku 1952 sa slovenský tréner Fernando Daucik a hráč so slovenským
pôvodom Ladislav Kubala, mnohými považovaní za najlepšieho hráča v histórii
klubu, stali hlavnými postavami pri zisku piatich rôznych trofejí. Vyhrali La
Ligu, Copa del Generalísimo, Copa Latina, Copa Eva Duarte a Copa Martini Rossi.
V nasledujúcom roku 1953 veľkou mierou prispeli k víťazstvu v La Lige a Copa del
Generalísimo. FC Barcelona zvíťazila tiež v Copa del Generalísimo v roku 1957 a
vo Fairs Cup v roku 1958.

V tomto období vedenie katalánskeho klubu pochopilo, že štadión Les Corts už pre
potreby klubu nestačí. Kapacita tohto štadióna bola po viacerých rekonštrukciách
60 000 ľudí. Záujem o futbal v Barcelone však prevyšoval toto číslo a začala sa
príprava na výstavbe nového štadióna. Výstavba po dlhých prípravách úspešne
prebehla v období rokov 1954 až 1957. Pôvodné plány hovorili o potrebe
investovania 66 miliónov pesiet, no konečné číslo bolo 288 miliónov.

Slávnostné otvorenie nového štadióna nazývaného Nou Camp sa konalo 24. septembra
1957. Súperom Barcelony bola Legia Varšava a v zápase, ktorý sledovalo 90 000
divákov vyhrala 4:2, historicky prvý gól na Nou Campe strelil Eulógio Martinez,
ďalšie pridali Tejada, Sampedra a Evarista. Prvá zostava Barcelony na Camp Nou:
Ramallets, Olivella, Brugué, Segarra, Vergés, Gensana, Basora, Villaverde,
Martínez, Kubala a Tejada. Odlišná jedenástka vybehla na trávnik v druhom
polčase: Ramallets, Segarra, Brugué, Gràcia, Flotados, Bosch, Hermes, Ribelles,
Tejada, Sampedro a Evaristo.

Tréner Helenio Herrera, mladý Luis Suárez (európsky futbalista roku 1960) a
dvaja maďarskí hráči odporučení Kubalom, Sándor Kocsis a Zoltán Czibor priviedli
tím k národnému double v roku 1959 a La Liga/Fairs Cup double v roku 1960. V
roku 1961 sa Barcelona stala prvým klubom, ktorý vyradil Real Madrid v Európskom
pohári majstrov a tak ukončil hegemóniu tohto klubu v Európe. No ani to tímu
nestačilo na to, aby vyhrali európsku pohárovú súťaž č. 1, keď vo finále prehral
s Benficou Lisabon v pomere 2:3.

Šesťdesiate roky boli pre klub menej úspešné, ale spolu s Realom a Atléticom
Madrid stále dominovali v La Lige. Nevýrazné výsledky úzko súviseli s dokončenou
výstavbou Camp Nou, keďže sa na ňu minulo veľa peňazí, menej už ostávalo na
nákup nových hráčov. V tomto období sa však objavili nové futbalové osobnosti,
Josep Fusté a Carles Rexach. Klub vyhral Copa del Generalísimo v roku 1963 a
Fairs Cup v roku 1966. Podarilo sa mu tiež poraziť Real Madrid 1:0 vo finále
Copa del Generalísimo v roku 1968 na štadióne San Bernabéu, domovskom stánku
madridského Realu.

V sezóne 1968/1969 došlo k zaujímavej konfrontácii španielskeho veľkoklubu so
slovenským Slovanom Bratislava. 21. mája 1969 sa na St. Jacobs štadióne vo
švajčiarskom Bazileji stretol Slovan s FC Barcelona vo finále Pohára víťazov
pohárov. Výsledok tohto zápasu bol pre vtedajší československý futbal veľmi
pozitívny, keďže Slovan zvíťazil v pomere 3:2.

V sezóne 1973/74 prišla do Barcelony futbalová legenda – Johan Cruyff. Už v
Ajaxe sa stal hráčom svetového kalibru. Po svojom príchode si veľmi rýchlo
získal fanúšikov, keď pre európske médiá vyhlásil, že si vybral Barcelonu pred
Realom Madrid, preto že by nemohol hrať za klub spájaný s Frankom. K jeho
popularite prispel aj fakt, že pre svojho syna vybral katalánske meno Jordi.
Spolu so svojím krajanom, trénerom Rinusom Michelsom, pomohol klubu vrátiť sa po
dlhých štrnástich rokoch na španielsky futbalový trón. V tejto sezóne zároveň
nemalou mierou prispel k veľkolepému víťazstvu 5:0 nad Realom Madrid na štadióne
San Bernabéu. Hneď v prvej sezóne, ktorú strávil v klube bol vyhlásený za
európskeho futbalistu roka.

V roku 1978 bol za prezidenta klubu zvolený Josep Lluís Núñez. Jeho hlavným
cieľom bolo pomôcť Barcelone stať sa klubom svetového mena a vniesť do klubu
finančnú stabilitu. Okrem toho počas prezidentovania Núñeza klub vyhral dve zo
štyroch trofejí Pohára víťazov pohárov. V júni 1982 podpísal s klubom zmluvu
Diego Maradona z Boca Juniors za do tej doby rekordnú sumu. V nasledujúcej
sezóne pod vedením trénera Césara Luis Menottiho, Barcelona s Maradonom, v
nezabudnuteľnom finále Copa del Rey, porazila Real Madrid. Diegov pobyt v
Barcelone bol však veľmi krátky, čoskoro opustil klub smerom do SSC Neapol. Na
začiatku sezóny 1984/85 bol trénerom Terry Venables a tím pod jeho vedením
vyhral titul v La Lige, v zostave s prvotriednym nemeckým záložníkom Berndom
Schusterom. V nasledujúcej sezóne sa FC Barcelona po druhýkrát dostala do finále
Európskeho pohára majstrov. No prehrala na strely zo značky pokutového kopu v
dramatickom finále v Seville so Steauou Bucureşti.

Po majstrovstvách sveta 1986 sa anglický kanonier Gary Lineker spolu s brankárom
Andonim Zubizarretom upísali klubu, ale tím v tomto období nedosiahol žiaden
úspech. Trénerovi Venablesovi sa nepodarilo priviesť klub k úspechom a preto ho
na začiatku sezóny 1987/88 nahradil Luisom Aragonésom. Táto sezóna bola ukončená
vzburou hráčov proti prezidentovi Núñezovi, známou ako Motín del Hesperia a
víťazstvom 1:0 vo finále Copa del Rey proti Realu Sociedad San Sebastian.

V roku 1988 sa vrátil do klubu Johan Cruyff, ale už ako tréner. Poskladal tzv.
tím snov, pomenovaný po basketbalovom tíme USA, ktorý hral na letných
olympijských hrách v Barcelone v roku 1992. V tíme boli hráči ako Josep
Guardiola, José Mari Bakero, Txiki Beguiristáin, Jon Andoni Goikoetxea, Gheorghe
Hagi, Ronald Koeman, Michael Laudrup, Romário a Christo Stoičkov.

Pod Cruyffovým vedením Barcelona vyhrala 4 po sebe idúce tituly v La Lige v
období rokov 1991 až 1994. Porazila tím UC Sampdoria vo finále Pohára víťazov
pohárov v roku 1989 a tiež vo finále Pohára európskych majstrov v roku 1992 na
štadióne vo Wembley, gólom holandského internacionála Ronalda Koemana z priameho
kopu. Vyhrala tiež Copa del Rey v roku 1990, Európsky superpohár v roku 1992 a
trikrát Supercopa de España. S jedenástimi rôznymi trofejami sa Cruyff stal
najúspešnejším trénerom v histórii klubu a zároveň bol najdlhšie slúžiacim
trénerom.

Vo svojich dvoch posledných sezónach, však Cruyff nevyhral žiadnu trofej. Vo
finále Ligy majstrov UEFA v roku 1994 zažil katastrofálnu prehru 4:0 s AC
Miláno, čo viedlo k jeho odchodu z klubu.

Cruyff bol na krátke obdobie nahradený Bobbym Robsonom, ktorý viedol klub v
jedinej sezóne 1996/97. Práve Robson vyhlásil: „Katalánsko je krajina a FC
Barcelona je jeho armáda“. Podarilo sa mu dotiahnuť prestup Ronalda z jeho
predchádzajúceho klubu PSV Eindhoven a získať tri trofeje v jednej sezóne,
„treble“, keď vyhral Copa del Rey, Pohár víťazov pohárov a Supercopa de España.
Robson sa napriek svojím úspechom zdržal v klube veľmi krátko a to len počas
obdobia, kým klub čakal na uvoľnenie Louisa van Gaala z jeho predchádzajúceho
pôsobiska.

Podobne ako Maradona aj Ronaldo ostal v klube iba krátko a potom išiel do Interu
Miláno. Objavili sa však nové osobnosti, ako Luís Figo, Giovanni Silva De
Oliveira, Luis Enrique Martínez a Rivaldo. S nimi v zostave vyhrala FC Barcelona
Copa del Rey a titul v La Lige v roku 1998. V roku 1999 oslávil klub 100 rokov
svojej existencie víťazstvom v Primera División a Rivaldo sa stal štvrtým hráčom
Barcelony, ktorý bol ocenený ako európsky futbalista roka. Napriek tomuto
domácemu úspechu, zlyhanie v napodobnení Realu Madrid v zisku titulu v Lige
majstrov viedlo k rezignácii van Gaala, ako aj prezidenta Núñeza.

Odchod Núñeza a van Gaala nebol nič v porovnaní s odchodom Luísa Figa. Luis Figo
sa stal hrdinom klubu a bol Kataláncami považovaný za jedného z nich.
Fanúšikovia Barcelony však so zdesením sledovali Figovo rozhodnutie prestúpiť k
odvekému rivalovi Realu Madrid. Počas jeho nasledujúcich návštev na štadióne
Camp Nou bol Figo vždy veľmi nepriateľsky prijatý. Pri jednej príležitosti bola
dokonca smerom k nemu od davu hodená hlava prasaťa. Nasledujúce tri roky zažíval
klub pokles, tréneri prichádzali a odchádzali, vrátane opätovnej krátkej
zastávky Louisa van Gaala. Prezident Gaspart nedokázal svojimi rozhodnutiami
vliať fanúšikom dôveru na lepšie časy, čo viedlo k tomu, že v roku 2003 spolu s
trénerom van Gaalom rezignoval.

Po sklamaní, ktoré klub zažil za prezidenta Gasparta, sa vrátil späť na výslnie
už pod vedením mladého prezidenta Joana Laportu, ako aj mladého trénera Franka
Rijkaarda, bývalej hviezdy holandskej reprezentácie a AC Miláno. Na ihrisku sa
objavili talentovaní internacionáli, Ronaldinho, Deco, Lionel Messi, Ludovic
Giuly, Samuel Eto’o, Rafael Márquez, skombinovaní s vynikajúcimi španielskymi
hráčmi ako Carles Puyol, Andrés Iniesta, Xavi a Víctor Valdés.

V sezóne 2004/05 FC Barcelona získala titul v La Lige a jej futbalisti
Ronaldinho a Eto'o boli FIFA ocenení, ako 1. a 3. najlepší hráč na svete. Klub
tiež vyhral Supercopa de España víťazstvom nad Betisom Sevilla. V UEFA Lige
majstrov bol klub vyradený už v osemfinále Chelsea FC.

V sezóne 2005/06 sa klubu podarilo dosiahnuť výrazné úspechy. V novembri 2005 na
štadióne Santiago Bernabéu FC Barcelona porazila Real Madrid v pomere 3:0, v
zápase, v ktorom Ronaldinho podal strhujúci výkon a po jeho druhom góle, treťom
barcelonskom v zápase mu fanúšikovia Realu Madrid spontánne zatlieskali. Bolo to
druhé víťazstvo Franka Rijkaarda na Bernabéu, čím sa stal prvým trénerom
Barcelony, ktorý tu vyhral dvakrát. Barcelona dosiahla titul v La Lige a zároveň
vyhrala Supercopa de España po finálovom víťazstve nad mestským rivalom
Espanyolom.

V tejto sezóne vyhrala FC Barcelona aj Ligu majstrov, keď vo finále 17. mája
2006 porazila Arsenal FC. Síce naháňala náskok Angličanov 1:0, ale 15 minút pred
koncom švédsky náhradník Henrik Larsson, ktorý hral proti Barcelone za Celtic v
pohári UEFA v roku 2004, keď Celtic zvíťazil, pomohol tímu k obratu na 2:1. V
štrnásťročnej histórii tejto súťaže sa klubu podarilo ju po prvýkrát vyhrať a
tak pridať druhý titul v európskom pohári č. 1, keď v roku 1992 vyhrala
predchodcu Ligy majstrov UEFA, Európsky pohár majstrov.

Vo finále majstrovstiev sveta klubov v roku 2006 v Tokiu už FC Barcelona
nedominovala a prehrala s Internacionalom Porto Alegre a nezavŕšila veľmi
úspešnú sezónu ziskom tohto triumfu.

Napriek tomu, že klub bol v sezóne 2006/07, vzhľadom na predchádzajúcu sezónu,
považovaný za najväčšieho favorita v domácej lige a začal sezónu veľmi dobre,
nakoniec skončil iba na druhom mieste.

V sezóne 2007/08 sa Barcelona opäť snažila získať španielsky ligový titul.
Nakoniec sa jej nepodarilo sezónu zakončiť ani druhým miestom v Primera
División, keď ju v tabuľke preskočil nielen odveký rival Real Madrid, ale aj
Villarreal CF. V Lige majstrov UEFA postupovala Barcelona nad očakávania dobre a
vypadla až v semifinále po prehre s neskorším víťazom Manchestrom United (prvý
zápas na Camp Nou 0:0, odveta na Old Trafford 0:1). Deň po prehre 1:4 v La Lige
s Realom Madrid, prezident klubu Joan Laporta oznámil, že po 30. júni 2008 sa
tréner B-tímu Barcelony, bývalý jej hráč Josep Guardiola ujme trénerskej úlohy
po Frankovi Rijkardovi. Najlepším strelcom Barcelony v tejto sezóne vo všetkých
oficiálnych súťažiach sa stal vo svojej prvej za klub Thierry Henry s 19 gólmi
pred Samuelom Eto'om (18 gólov) a Lionelom Messim (16 gólov).

Jedno z prvých rozhodnutí, ktoré oznámil nový tréner Barcelony Josep Guardiola
je, že pre novú sezónu nepočíta s doterajšími kľúčovými hráčmi Samuelom Eto'om,
Decom a Ronaldinhom. Počas prípravy klubu na sezónu 2008/09 čiastočne korigoval
toto vyhlásenie a umožnil Samuelovi Eto'ovi ostať v tíme. V prvom oficiálnom
zápase, ktorý Barcelona odohrala pod vedením Josepa Guardiolu porazila v treťom
predkole Ligy majstrov poľský klub Wislu Krakow 4:0. V histórii Barcelony sa
žiadnemu trénerovi nepodarilo dosiahnuť lepší výsledok pri oficiálnom debute na
Camp Nou. V sezóne 2008/09 vyhrala Barcelona pod Guardiolovým vedím historické
"Treble" – španielsku La ligu, španielsky kráľovský pohár Copa del Rey a tiež
Ligu majstrov, kde sa vo finále stretla s minuloročným obhajcom titulu
Manchestrom United, ktorý porazila po góloch Samuela Eto´a a Lionela Messiho
2:0. V sezóne 2009/2010 priviedol do klubu tri nové posily: Maxwella Andradeho,
Zlatana Ibrahimovića a ukrajinského obrancu Dmitra Čigrinského. Zlatan
Ibrahimović sa stal najdrahšou posilou Barcelony v histórií, bol náhradou za
Samuela Eto´a. V sezóne 2009/10 sa Ibrahimovičovi veľmi nedarilo a tak sa
špekulovalo o jeho hodnote. V júni 2010 sa v Barcelonskom FC konali prezidnetské
voľby. Novým prezidentom Katalánskeho veľkoklubu sa stal Sandro Rosell. Ale ešte
pred nástupom Rosella na prezidentský post sa chcel bývalí prezident Joan
Laporta poďakovať a odvďačiť fanúšikom. Ešte pred MS vo futbale sa mu podarilo
priviesť do Barcelony Davida Villu z Valencie CF za 40 miliónov eur. Villa sa
stal ôsmym hráčom Barcelonského FC, ktorý reprezentujú Španielsko na MS 2010 v
Južnej Afrike.

Nový tréner Tito Vilanova do sezóny nevstúpil dobre, keď sa mu nepodarilo získať
španielsky Superpohár, kde Barcelona podľahla najväčšiemu konkurentovi z Realu
Madrid. Celkovo sa dá táto sezóna považovať za veľmi rozporuplnú. Messi síce na
začiatku nového roku po štvrtýkrát uspel v ankete Zlatá lopta, ale jeho forma
pomaly upadala a už sa netešil takým úspechom ako pod Guardiolom. Aj samotná hra
už nebola tak efektívna, ale Barca bola stále obávaným klubom a dokráčala až do
semifinále Ligy majstrov. Tam po výsledkoch 0:4 na štadióne Allianz Aréna a 0:3
na Camp Nou vypadla s Bayernom Mníchov, ktorý následne celú súťaž vyhral.

V Copa del Rey Barcelona vypadla taktiež v semifinále, kde ju vo vyrovnanom
dvojzápase porazil Real Madrid, ktorý vo finále podľahol Atléticu Madrid. Prvú
trofej za Tita Vilanovu Barcelona nakoniec získala, keď vyrovnala rekord Realu
Madrid (100 bodov) a zvíťazila v tomto ročníku La Ligy. Tento pohár bol nakoniec
Titov posledný, pretože kvôli zdravotným problémom zo svojej funkcie odstúpil a
nahradil ho Gerardo Martino.

Klub na seba v lete upútal pozornosť, keď za minimálnu mzdu poslal do Atlética
Madrid svojho útočníka Davida Villu a za obrovskou sumu priviedol mladého a
talentovaného Neymara. Práve vďaka gólu tohoto Brazílčana sa im podarilo
zvíťaziť v Superpohári nad Atléticom Madrid. Zaujímavé je, že za Atlético sa
presadil práve David Villa. Hneď po výhre v Superpohári začala robiť Barcelona
svojim fanúšikom radosť, pretože zažila najlepší štart v histórii La Ligy, keď
prvú polovicu sezóny prešla iba s jednou prehrou a dvoma remízami.

Aj napriek skvelým výsledkom bola však hra veľmi kritizovaná a ani trápiaci sa
Messi s tým nedokázal nič urobiť. Upadnutie jeho formy sa prejavilo, keď Zlatú
loptu 2013 vyhral Cristiano Ronaldo a prerušil tak Messiho štvorročnú
dominanciu. Druhú polovicu sezóny došlo na slova kritikov a Barcelone sa začalo
všetko rútiť. V Lige majstrov síce prešla cez Manchester City FC, ale už vo
štvrťfinále po výsledkoch 1:1 a 1:0 vypadla s Atléticom Madrid. V lige ich
výsledky taktiež upadali, avšak o titul bojovali až do posledného zápasu, kde sa
im však nepodarilo poraziť Atlético a skončili tak na druhom mieste práve po
menej slávnom madridskom klube.

Aj v Copa del Rey bojovala Barcelona doslova do posledných minút. Dostali sa
totiž až do finále, lenže vyrovnaný zápas pár minút pred koncom rozhodol Gareth
Bale a pohár tak získal Real Madrid. Barcelona teda po dlhej dobe zažila sezónu
bez trofeje, čo viedlo k okamžitému odvolaniu Gerarda Martina. Miesto neho z
Celty Vigo prišiel bývalý hráč Barcelony Luis Enrique.

Po neúspešnej sezóne bolo jasné, že klub čaká prestavba. Luis Enrique Martínez
García sa zbavil najprv Alexisa Sáncheza a potom i Cesca Fabregasa. Klub
opustili i Víctor Valdés, José Manuel Pinto a Carles Puyol. Miesto nich klub za
rekordnú sumu priviedol Luisa Suáreza, Ivana Rakitiča, Claudia Brava,
Marc-Andrého ter Stegena, Thomasa Vermaelena a Jérémyho Mathieua. Barcelona
prešla prestavbou a do sezóny vstúpila veľmi dobre.

4.januára 2016 sa skončil trest na prestupy. V tento deň bolo zaregistrovaných
77 hráčov všetkých kategórii a zároveň aj Arda Turan a Aleix Vidal dostali
povolenie hrať s prvým tímom po letnom prestupe. 10. februára sa hráči FC
Barcelona kvalifikovali do v poradí šiesteho finále Copa del Rey v posledných
ôsmych rokoch. Barcelona Luisa Enriqueho prekonala klubový rekord v počte
zápasoch bez prehry vo všetkých súťažiach, keď prekonali rekord Guardiolovho
tímu zo sezóny 2010-11. V zápase s Rayo Vallecano 3.marca (víťazstvo 5-1)
Barcelona pokorila rekord Realu Madrid v počte zápasov bez prehry vo všetkých
súťažiach od sezóny 1988-1989. Táto séria sa skončila prehrou na domácom
štadióne Camp Nou s Realom Madrid 1-2 a počet zápasov sa vyšplhal na 39. 14.mája
2016 Barcelona vďaka výhre nad Granadou (3-0) získala svoj šiesty titul v La
Lige z posledných ôsmych sezón.

22.mája 2016 vo finále Copa del Rey FC Barcelona zdolala FC Sevilla 2-0 po
predĺžení a získala tak double v tejto sezóne. Neskôr v auguste sa odohral
dvojzápas opäť s FC Sevilla o španielsky Superpohár,ktorý napokon v celkom súčte
5-0 vyhral tím FC Barcelona a pripísal si na svoje konto ďalší titul.

Barcelona ako aj jej hráči držia viacero historických rekordov na domácej ako v
európskych súťažiach. Je jediným tímom, ktorý sa od roku 1955, čiže od samotného
začiatku európskych pohárových súťaží, každý rok zúčastnil v niektorej z nich.
Počas 78 sezón v La Lige odohrali 2443 zápasov, z ktorých 1338 vyhralo a titul
získali celkovo 18-krát.

Hráčom, ktorý odohral najviac zápasov v drese klubu je Migueli, ktorý hrával v
rokoch 1973 až 1989. Odohral spolu 548 zápasov v La Lige ako aj v európskych
súťažiach, tento rekord sa snaží prekonať súčasný vicekapitán a tiež veľká opora
klubu a Španielskej reprezentácie Xavi Hernandes, ktorý má na konte 320
odohratých zápasov za A mužstvo a tým sa posunul na druhú pričku v tomto
rekorde, pred Carlesa Rexacha, ktorý v klube pôsobil v sezónach 1967 – 1981.
Najlepším strelcom klubu je César Rodríguez, ktorý strelil v oficiálnych
súťažiach za Barcelonu 235 gólov. Počas jedinej sezóny bol najlepším strelcom
Ronaldo, ktorý v sezóne 1996 – 97 strelil 47 gólov. Ronaldov rekord v sezóne
2009 – 2010 vyrovnal Lionel Messi, ktorý taktiež nastrieľal súperom 47 gólov.

Barcelona drží rekord v počte víťazstiev v Španielskom kráľovskom pohári (25), v
Pohári víťazov pohárov (4) a vo Fair Cupe (3).

Domovským štadiónom Futbol Club Barcelona je Camp Nou. Bol vybudovaný klubom,
slávnostne otvorený dňa 24. septembra 1957 a má kapacitu 99,786 miest, všetkých
na sedenie. Rozloha hracej plochy je 105x68 metrov a patri medzi najväčšie v
európe. Európskou futbalovou asociáciou (UEFA) je zaradený do kategórie
päťhviezdičkových štadiónov, čo umožňuje, aby sa na ňom organizovali zápasy
finále Ligy majstrov UEFA, Superpohára UEFA a finále Pohára UEFA. Súčasťou
štadióna Camp Nou je aj múzeum FC Barcelona. Rezervné tímy FC Barcelona hrajú
svoje zápasy na Miniestadi, ktorý bol otvorený 23. septembra 1982. Miniestadi je
tiež zvyčajné miesto pre klubové prezidentské voľby.

Pred Camp Nou klub používal päť rôznych štadiónov. V roku 1899 to bol štadión
Velódromo de la Bonanova, v rokoch 1899 a 1900 štadión Casanova, neskôr v období
rokov 1901 až 1905 klub hrával svoje zápasy na štadióne Horta a od roku 1905 do
roku 1909 na štadióne Muntaner, v rokoch 1909 až 1922 to bol štadión Carrer
Indústria, nazývaný tiež La Escopidora a v rokoch 1922 až 1957 štadión Les
Corts, ktorý bol pôvodne postavený s kapacitou 25 000 miest a v priebehu rokov
rozšírený na 60 000. S týmto štadiónom je spojená etymológia slova culés, čo
znamená zadky, ako sú nazývaný fanúšikovia Barcelony. Na štadióne totiž chýbali
sedadlá, tak diváci sedeli na betónovom plote a ľudia prechádzajúci okolo
štadióna potom videli namiesto ľudí iba zadky, culés.

Klubové typické farby sú modrá a granátová (blaugrana). Je otázne, prečo má klub
práve túto kombináciu, medzi klubovými historikmi existuje množstvo teórií,
nikto z nich nedokázal, že tieto farby boli vybrané z nejakého symbolického
dôvodu. Prirodzene najviac týchto teórií sa spája zo založením klubu. Napríklad,
niektorí tvrdili, že klub svoje farby prebral od svojho zakladateľa Švajčiara J.
Gampera, ktorého prvým klubom bol švajčiarsky L´Excelsior, práve s týmito
klubovými farbami. Ďalší sa vyjadrovali, že tieto farby boli farbami
švajčiarskeho kantónu odkiaľ pochádzal jej zakladateľ. A niektorí, že to boli
farby švajčiarskeho mesta Ticino, kde Gamper dlho žil.

Ďalšou rozšírenou, ale nepotvrdenou teóriou je, že zakladatelia svoj výber
klubových farieb odvodili od farieb pera, ktoré bolo napoly modré a napoly
granátové a ktoré bolo veľmi populárne v tom čase. Sú tiež ďalšie veľmi
prozaické domnienky, ako že matka Comamalovcov (bratov, ktorý hrali za klub)
pracovala v textilnej fabrike a pre hráčov pripravila prvú sériu dresov.
Rozhodla sa, že pekné budú modro-granátové a také i ušila. Dnes vieme, že
Barcelona svoje farby prevzala po nie menej známom záhorskom klube FC Senica.
Dresy týchto farieb patria medzi najrýchlejšie identifikovateľné v celom
futbalovom svete.

Znak klubu má formu štítu (troj-štvrtinového „hrnca“), na dve horizontálne
časti, medzi ktorými je nadpis FCB. Na spodnej časi je vlajka klubu (s klubovými
farbami), v strede ktorej sa nachádza futbalová lopta, vrchná časť je rozdelená
na dve polovice. V ľavej časti je kríž svätého Juraja, v pravej časti
Señera – vlajka Katalánska.

Súčasná hymna Cant del Barça sa po prvýkrát hrala 27.novembra 1974, pred
zápasom, ktorý ukončil oslavy 75. výročia založenia klubu. Zaspieval ju zbor 3
600 spevákov pod dirigentskou taktovkou Oriola Martorella. Slová k nej napísal
Josep Maria Espinàs spolu s Jaume Picasom a hudbu skomponoval Manuel Valls.

Počas histórie klub používal aj iné hymny, prvá je z roku 1923, ďalšie z 1949,
1957 a naposledy v rámci storočnice klubu v 1998.

Najväčším a odvekým rivalom FC Barcelona je Real Madrid. Derby zápasy medzi
týmito dvoma klubmi sa nazývajú El Clásico (slovensky: klasické). Tieto dva
kluby reprezentujú dva odlišné historické regióny, ktoré sú súčasťou dnešného
Španielska, Katalánsko a Kastíliu, ako aj samotné mestá, Barcelonu a Madrid. A
tak ich rivalita je dôsledkom politického, kultúrneho a sociálneho napätia medzi
Kataláncami a Kastílčanmi.

Počas diktátorského režimu Riveru a obzvlášť počas obdobia vlády Francisca
Franca (1939 – 1974) bola centrálnou vládou sídliacou v Madride potlačovaná
identita historických regiónov Španielska a bolo zakázané hovoriť, akýmikoľvek
regionálnymi jazykmi okrem španielčiny. Klub FC Barcelona bol pre Kataláncov
symbolom ich túžby po slobode a jedným z ich najväčších politických, kultúrnych
a sociálnych zástupcov, s veľavravným heslom "Més que un club" (slovensky: Viac
ako klub). Na druhej strane Real Madrid bol všeobecne vnímaný ako stelesnenie
španielskeho centralizmu a fašistického režimu.

V 50. rokoch sa napätie medzi klubmi vyostrilo v spore o to, ktorý klub získa
Alfreda di Stéfana. Alfredo Di Stéfano nakoniec hrával za Real Madrid a stal sa
kľúčovým hráčom pri zisku mnohých úspechov madridského klubu. V 60. rokoch sa
rivalita preniesla na európske fórum, keď sa kluby dvakrát stretli vo
vyraďovacej fáze Európskeho pohára majstrov.

Barcelonské derby (španielsky: El derbi barceloní) je súbojom medzi klubmi
založenými v tomto meste. Na jednej strane FC Barcelona, založená nadšencami
futbalu viacerých národností a na strane druhej Reial Club Deportiu Espanyol,
ktorý bol založený výhradne španielskymi fanúšikmi futbalu.

Espanyol (slovensky: španielsky) je vzhľadom na svoje meno niektorými fanúšikmi
FC Barcelona vnímaný, ako klub, ktorý nevhodne rozvíja svoje vzťahy s centrálnou
španielskou vládou. Napriek pozadiu tohto derby, sú to zvyčajne fanúšikovia
Espanyolu, ktorí vnímajú vzájomné zápasy oboch klubov, ako veľmi dôležité. Hoci
bolo odohraných mnoho vzájomných zápasov v histórii La Ligy, málo z nich bolo
vyrovnaných. FC Barcelona vo väčšine zápasov výrazne dominovala.



https://sk.wikipedia.org/wiki/Euroz%C3%B3na

Eurozónu tvoria členské štáty Európskej únie, ktorých menou je euro. Zavedenie
eura predstavuje tretiu etapu hospodárskej a menovej únie (HMÚ), vytváranej v
rámci Európskej únie od začiatku 90. rokov 20. storočia.

Členmi eurozóny sú Belgicko, Cyprus, Estónsko, Fínsko, Francúzsko, Grécko,
Holandsko, Írsko, Litva, Lotyšsko, Luxembursko, Malta, Nemecko, Portugalsko,
Rakúsko, Slovensko, Slovinsko, Španielsko a Taliansko.

Eurozóna zahŕňa aj mimoeurópske územia niektorých členských štátov Európskej
únie, ktorých menou je euro. V týchto oblastiach žije okolo 4 500 000
obyvateľov. Patria sem:

Okrem toho euro oficiálne používajú štáty Andorra, Monako, San Maríno a Vatikán;
neoficiálne aj Čierna Hora a sporné územie Kosova. Andorra až v roku 2013
podpísala podobnú zmluvu ako Monako, San Maríno a Vatikán a získala povolenie
raziť si vlastné euromince.

Deväť štátov Európskej únie zatiaľ euro ako svoju menu nezaviedlo. Sú to štáty,
ktoré majú tzv. výnimku z hospodárskej a menovej únie. Spojené kráľovstvo a
Dánsko majú trvalú výnimku, nie sú teda vôbec povinné zaviesť euro. Ostatné
štátny majú dočasnú výnimku a v budúcnosti teda sú povinné zaviesť euro.

Eurozóna používa ten istý inštitucionálny rámec ako celá Európska únia. Teda
najmä tzv. inštitucionálny trojuholník Európsky parlament - Rada - Komisia a aj
ostatné inštitúcie (Európska rada, Súdny dvor EÚ, Dvor audítorov, Európska
centrálna banka) a ďalšie orgány a úrady. Niektoré orgány a inštitúcie majú však
osobitné úlohy pre eurozónu, prípadne sú určené špeciálne pre eurozónu.

V rámci Rady EÚ je dôležité zoskupenie Rady pre hospodárske a finančné
záležitosti (ECOFIN).

Neformálnym orgánom eurozóny je Euroskupina. Euroskupinu od nadobudnutia
platnosti Lisabonskej zmluvy upravuje protokol o Euroskupine pripojený k Zmluve
o fungovaní Európskej únie. Ako neformálny orgán nemá Euroskupina žiadne
osobitné rozhodovacie právomoci.

Euroskupinu tvoria ministri členských štátov únie, ktorých menou je euro.
Spravidla ide o ministrov financií a hospodárstva. Euroskupina si volí svojho
predsedu na obdobie dva a pol roka. V súčasnosti je predsedom Euroskupiny
holandský minister financií Jeroen Dijsselbloem.

Od nadobudnutia platnosti tzv. Fiškálneho paktu vznikol ďalší neformálny orgán
eurozóny, samit eurozóny. Samit eurozóny je neformálnym stretnutím hláv štátov a
predsedov vlád únie, ktorých menou je euro, za účasti predsedu Európskej
komisie. Podobne ako Euroskupina, ani samit eurozóny nemá žiadne formálne
rozhodovacie právomoci. Predsedu samitu eurozóny menuje jednoduchou väčšinou
samit eurozóny vtedy, keď Európska rada volí svojho predsedu, a menuje ho na
rovnaké funkčné obdobie. Dosiaľ sa uplatňuje pravidlo, že predseda Európskej
rady je zároveň predsedom samitu eurozóny. Od 1. decembra 2014 je ním Poliak
Donald Tusk .



https://sk.wikipedia.org/wiki/%C4%BDudov%C3%ADt_XIV.

Ľudovít XIV. (* 5. september 1638, Saint-Germain-en-Laye – † 1. september 1715,
zámok Versailles) bol francúzsky a navarrský kráľ z rodu Bourbonovcov, ktorý
vládol v rokoch 1643 – 1715.

Za jeho vlády vrcholil vo Francúzsku kráľovský absolutizmus a barokové umenie.
Jeho expanzívna zahraničná politika zatiahla do vojny väčšinu vtedajšej Európy.
Za jeho vlády obsadilo Francúzsko Lotrinsko, Alsasko a Štrasburg. V rokoch
1701 – 1714 bojoval aj v slávnej vojne o španielske dedičstvo. Vo Francúzsku dal
vybudovať architektonické skvosty ako zámok vo Versailles,
Invalidovňu – nemocnicu a domov pre vojnových veteránov. Nákladný život a
neustále konflikty Ľudovíta XIV. s väčšinou európskych mocností priviedli
Francúzsko v 18. storočí na pokraj štátneho bankrotu.

Narodil sa ako dlhoočakávané dieťa Ľudovíta XIII. a Anny Habsburskej, dcéry
španielskeho kráľa Filipa III. a Margaréty Habsburskej.

Kráľom sa stal ešte ako malý 5-ročný chlapec v roku 1643 a do doby jeho
dospelosti vládla za neho ako regentka jeho matka Anna Habsburská a prvý
minister kardinál Mazarin. Ten pokračoval v diele svojho predchodcu kardinála
Richelieua a položil základy absolutistického francúzskeho kráľovstva, ktoré
charakterizovala koncentrácia moci, oklieštenie moci stavovského parlamentu a
vysokej šľachty a drancovanie peňažných prostriedkov štátu. Obdobie regentstva
využila časť šľachty a zorganizovala odpor proti korune do vzbury zvanej fronda,
ktorá však bola kardinálom Mazarinom potlačená.

Ľudovítova matka a kardinál spravovali krajinu až do roku 1651, keď Ľudovít
dosiahol vek trinásť rokov. Bol vyhlásený za plnoletého a regentstvo jeho matky
oficiálne skončilo. Na samostatnú vládu bol však primladý a preto menoval
Mazarina prvým ministrom (premiérom) vlády. Po Mazarinovej smrti v roku 1661
zostal tento post neobsadený a kráľ prebral všetky práva i povinnosti a vládol
sám. Korunovaný bol však 7. júna 1654 v katedrále Notre-Dame v Reims.

Na trón zasadol v čase vrcholiacej tridsaťročnej vojny, ktorá napriek obrovskému
ľudskému utrpeniu priniesla pre mladého kráľa a jeho krajinu územný zisk a
posilnenie jeho pozície v medzinárodnom meradle. Uzavretím vestfálskeho mieru v
roku 1648 Francúzsko získalo Alsasko a zvrchovanosť nad troma
biskupstvami – Metz, Verdun a Toul. Navyše v roku 1658 posilnilo svoju prevahu
nad habsburskou monarchiou, keď drobné nemecké štáty vytvorili tzv. Rýnsky
spolok pod ochranou Francúzska. V roku 1659 skončila vleklá vojna so Španielskom
uzavretím tzv. pyrenejského mieru, ktorým Francúzsko získalo na severe grófstvo
Artois a na juhu Roussillon. Gestom mierového urovnania sporu sa stal i
Ľudovítov sobáš so španielskou infantkou Máriou Teréziou, ktorá sa však musela
zriecť dedičských nárokov po svojom otcovi. Pyrenejský mier znamenal začiatok
konca dovtedajšieho výsadného medzinárodnopolitického postavenia Španielska.

V roku 1665 zomrel španielsky kráľ Filip IV. a ako nástupcu zanechal iba
štvorročného syna Karola. Francúzsky kráľ situáciu okamžite využil a pod
zámienkou nevyplatenia manželkinho vena vzniesol požiadavku na Slobodné grófstvo
burgundské a niekoľko belgických miest. 24. mája 1667 vpadol do Flámska.
Rozpútal tak tzv. devolučnú vojnu (z „ius devolutionis“, t. j. dedičné právo), v
ktorej spočiatku dosiahol značné úspechy. Bezohľadnosť, s akou riešil svoje
územné požiadavky, však v európskych panovníckych kruhoch vyvolala veľkú nevôľu.
Holandsko a Španielsko získali významného spojenca v Anglicku. Spojeneckou
zmluvou z 23. januára 1668 sa vytvorila tzv. prvá protifrancúzska koalícia,
ktorej Ľudovít nedokázal čeliť. Ešte v máji toho roku bol francúzsky kráľ
prinútený vydať zabraté územia.

Napriek tomu však francúzsky kráľ túto záležitosť nepovažoval za uzavretú.
Vedel, že situáciu zvráti vo svoj prospech iba rozdelením protivníkov. Získal na
svoju stranu anglického kráľa Karola II. a švédskeho kráľa Karola XI. Osamotené
Holandsko sa v roku 1672 stalo jeho ľahkou korisťou. Porážka Holandska však
nebola definitívna. Jeho miestodržiteľ Viliam III. Oranžský sa v druhej
protifrancúzskej koalícii spojil s Dánskom, Španielskom a habsburskou monarchiou
a v roku 1674 vyhlásil Ľudovítovi XIV. vojnu. Francúzske jednotky napriek
drvivej prevahe protivníka triumfovali. Výsledkom bolo uzavretie mieru v roku
1678 v Nijmegene, ktorým Francúzsko získalo opäť Burgundsko, takmer celé
Lotrinsko a od habsburskej monarchie Freiburg a rozšírilo tak svoj vplyv až po
rieku Rýn.

Napriek ohromnému úspechu sa však Ľudovít neuspokojil s dosiahnutým. V roku 1679
začal násilne obsadzovať územia patriace kedysi ku krajom, ktoré mu teraz
patrili. Tak v roku 1681 získal Štrasburg a Luxembursko. Francúzsko sa na konci
17. storočia stalo najsilnejšou a najobávanejšou európskou krajinou.

Ľudovítovi na ceste k veľmocenskému postaveniu priala i medzinárodná situácia.
Habsburská monarchia musela odolávať tureckému obľahnutiu Viedne a preto ťažko
mohla hájiť svoje záujmy na západe Európy. Tento fakt Ľudovít využil a začal
vojenské operácie proti okolitým krajinám: v decembri 1683 obsadil Katalánsko a
v júli 1684 Luxembursko. V auguste 1684 boli cisár Leopold I. Habsburský a
Španielsko nútení uznať francúzske výboje.

V snahe o elimináciu expanzívnej francúzskej politiky a v obave z jeho
očakávaného útoku v ríši uzavrel cisár Leopold I. so Španielskom, Švédskom,
Falckom, Saskom a ďalšími štátmi 9. júla 1686 v Augsburgu spojenectvo, (tzv.
Augsburskú ligu). Účel vzniku tohto spojenectva potvrdili nasledujúce roky.
Francúzske vojská i napriek jednoznačnej prevahe štátov združených v
protifrancúzskej koalícii v septembri roku 1688 vpadli do Falcka a nemilosrdne
ho vyplienili.

V novembri vyhlásilo Francúzsko vojnu severnému Nizozemsku. Koaličné krajiny, od
mája 1689 posilnené o Holandsko, Anglicko a Savojsko (vznik tzv. Veľkej
aliancie), vyhlásili Francúzsku vojnu.

V priebehu prvého polroku 1690 dosahovali francúzske jednotky výrazné úspechy na
väčšine bojísk; najvýznamnejšie bolo víťazstvo v bitke pri Fleuruse 1. júla
1690. Počas nasledujúcich rokov sa však prejavilo finančné vyčerpanie Francúzska
a bojové sily sa vyrovnali. Sedem ďalších rokov pokračovala ničivá vojna bez
rozhodnutia. Až v septembri 1697 uzavrelo Francúzsko pod tlakom nepriaznivých
okolností mier, ktorým odstúpilo Španielsku všetky územia, získané po
nijmegenskom mieri.

Osemdesiate roky 17. storočia sa niesli v znamení vrcholiacej moci Ľudovíta XIV.
Kráľovský dvor posilňoval svoje postavenie i na úkor cirkvi. V novembri 1681
Ľudovít vydal nariadenie označované ako Deklarácia o duchovenstve Francúzska
(Déclaration clergé de France), ktorej cieľom bolo obmedzenie pápežskej moci na
území kráľovstva. Na základe tohto nariadenia prišlo k výraznému obmedzeniu
vplyvu kléru a jeho podriadeniu sa moci korune. Bez kráľovho súhlasu nesmel
žiadny duchovný opustiť Francúzsko a žiadny štátny úradník nesmel byť
exkomunikovaný za skutky vykonané pri plnení svojich povinností.

Obrat v dovtedajšej úspešnej politike Ľudovíta XIV. nastal pred rokom 1690. V
roku 1685 jeho nešťastné rozhodnutie, odvolanie nantského ediktu, krajinu veľmi
vnútorne oslabilo. V dôsledku tohto rozhodnutia bolo viac ako dvestotisíc
hugentov nútených opustiť Francúzsko.

V roku 1683 zomrel Colbert, veľký strojca hospodárskeho vzrastu Francúzska.
Napriek úsiliu priviesť krajinu na prvú európsku veľmoc, svoj cieľ nedosiahol.
Colbert bol ešte svedkom založenia rozsiahlej francúzskej osady pri ústí rieky
Mississippi, nazvanej po Ľudovítovi XIV. Louisiana. Nahradil ho minister
Louvois, ktorého politika viedla krajinu k novým vojnám a novým výdavkom. V
dôsledku ním podporovaných Ľudovítových vojenských dobrodružstiev a následkom
nákladného života kráľovského dvora bola štátna pokladnica vyčerpaná a na obzore
sa črtali ďalšie vojny vyžadujúce ďalšie náklady. Ale tvrdenie, že Ľudovít XIV.
priviedol krajinu takmer na pokraj štátneho bankrotu je vzhľadom na historickú
realitu nespravodlivé. Po vysiľujúcej vojne o španielske dedičstvo bolo síce
Francúzsko veľmi zadlžené, ale stále prosperujúce. Štátny dlh v roku 1715 nebol
výsledkom prehnanej obľuby luxusu a veľkých stavieb, ale najmä vleklého
vojnového konfliktu, ktorý si vyžiadal obrovské finančné náklady. Dvakrát dal
kráľ všetko striebro v krajine skonfiškovať, roztaviť a vyrobiť z neho mince,
aby mohol zaplatiť vojsko. Až Lawsov finančný systém od roku 1716, špekulácie v
Amerike a nasledujúci kolaps bánk vo veľkej miere spôsobil takmer štátny
bankrot.

1. novembra 1700 zomrel bezdetný Karol II., posledný Habsburg na španielskom
tróne. O španielske dedičstvo sa prihlásil Ľudovít XIV. i rímskonemecký cisár
Leopold I. Obaja túžili po španielskej korune – Leopold chcel na trón dosadiť
druhorodeného syna Karola VI. a Ľudovít vnuka Filipa. Práve Filipa určil vo
svojom závete umierajúci Karol II. na Ľudovítov nátlak svojim nástupcom.
Dodatkom k závetu bola Karolova požiadavka, aby sa Filip zriekol nárokov na
francúzsku korunu. Keď Ľudovít XIV. s týmto vyhlásením otáľal, habsburská
monarchia s Anglickom a Holandskom na jednej strane a francúzsko-španielska
koalícia na strane druhej vstúpili proti sebe do vojny, ktorá od roku 1701
trvala s kratšími či dlhšími prestávkami trinásť rokov, stála obe bojujúce
strany veľké obete a priniesla nesmierne utrpenie ľudí.

V závere svojej vlády musel Ľudovít čeliť tzv. povstaniu camisardov (la Guerre
des camisards), ktoré v rokoch 1702 – 1704 postihlo juhozápadné územia krajiny.
Jeho aktéri sledovali prevažne protifeudálne ciele, i keď podnetom k ich odboju
bolo prenasledovanie nekatolíkov po zrušení nantského ediktu. Kráľ musel
vynaložiť veľké úsilie a nasadiť ohromné vojenské sily na potlačenie vzbury.

Ľudovíta na sklonku života sprevádzali i osobné tragédie, vplývajúce na samú
podstatu kráľovskej moci – následníctvo. 14. apríla 1711 zomrel na mŕtvicu
jediný kráľov syn, dauphin Ľudovít. V nasledujúcom roku, 18. februára, zomrel i
dauphinov najstarší syn Ľudovít, vojvoda z Bourgogne, ktorý bol po otcovej smrti
následníkom trónu a 8. marca jeho starší syn Ľudovít (pravnuk Ľudovíta XIV.) Z
priamych potomkov tak ostal nažive iba jeho najmladší syn Ľudovít, vtedy
dvojročný chlapec. Pretože Filip V. (mladší brat vojvodu z Bourgogne a vnuk
Ľudovíta XIV.) sa musel pri podpise mierovej zmluvy vzdať nároku na francúzsky
trón, bol Ľudovítovým následníkom tento jeho maličký pravnuk. Ľudovít XIV. vo
svojom závete ustanovil regentom pravnuka Ľudovíta svojho synovca Filipa
Orléanskeho.

Už začiatkom augusta 1715 sa u Ľudovíta objavili prvé bolesti v ľavej nohe.
Ukázalo sa, že práve tie boli príčinou vzniku gangrény, ktorej Ľudovít XIV. 1.
septembra 1715 vo veku sedemdesiatsedem rokov po vláde, ktorá trvala
neuveriteľných sedemdesiattri rokov, podľahol. Pri lôžku umierajúceho kráľa bola
iba jeho druhá manželka madame de Maintenon.

Osobnosťou, ktorá na mladého kráľa mala, najmä v počiatkoch jeho vlády, najväčší
vplyv bol kardinál Mazarin. Najmä jednou jeho radou sa riadil celý život: záleží
veľmi na ľuďoch, ktorým zverí moc. Ľudovít bol nedôverčivý, opovrhoval ľuďmi a
podliehal vlastným predstavám o moci. Hoci jeho všeobecné vzdelanie bolo v
mladosti zanedbané a Ľudovít sa v dospelosti snažil dohnať tento nedostatok
usilovnosťou a vytrvalosťou, predsa jeho inteligencia sa nikdy nepovzniesla nad
priemer a iniciatíva mu chýbala úplne. Všetkým vlastnostiam dominovala jeho
bezmedzná pýcha. Ľudovít veril, že poddaní sú iba preto, aby vzdávali úctu
kráľovi, ktorý môže konať čo sa mu zachce a poddaní mu musia byť bezvýhradne
poslušní. Veril, že kráľ je Bohom vyvolený a ustanovený, že je jeho zástupcom na
zemi a iba jemu sa zodpovedá. Veril, že v jeho osobe je stelesnené celé
Francúzsko. Všeobecne mu prisudzovaný výrok „L´Etat c´est moi“ (Štát som ja) je
však historicky nepodložený.. Na druhej strane je nespochybniteľne doložený jeho
výrok „Odchádzam, ale Francúzsko ostáva naveky“ vystihujúci druhú stránku jeho
osobnosti. Ľudovít bol úprimne presvedčený, že panovník je nadradený nad
všetkými smrteľníkmi. Kým z tohto presvedčenia odvodzoval pre svojich poddaných
požiadavku absolútnej poslušnosti, pre seba potom vedomie mimoriadnej
zodpovednosti, prejavom ktorej bola jeho enormná pracovitosť.

Ľudovít vo svojej márnomyseľnosti obdivoval sám seba a dospel až k istému stupňu
sebazbožňovania, čoho odrazom sa stal i Ľudovítov prívlastok, ktorým vošiel do
histórie – le Roi Soleil (Kráľ Slnko). Trval na tom, aby tak ako on, i jeho
rodina zachovávala kráľovské dekórum a aby celá spoločnosť a svet okolo neho
žili presne podľa vytýčených spoločenských predpisov. Sám seba postavil do
pozície centrálneho bodu, okolo ktorého sa pohyboval život celého štátu. Napriek
tomu, že sa úplne odlúčil od poddaných, bol všeobecne populárnym panovníkom.

Základnou zásadou vlády Ľudovíta XIV. bola úplná koncentrácia moci v
panovníkových rukách. Iba kráľ mal rozhodovať nielen o vnútornej a zahraničnej
politike, ale i o vydávaní zákonov či o slobode a neslobode svojich poddaných,
ku ktorým počítal všetkých obyvateľov kráľovstva vrátane vysokej šľachty a
kléru. Na to, aby mohol zodpovedne rozhodovať o takom rozsiahlom okruhu
problémov, potreboval však rozsiahly aparát pomocníkov, ktorí vykonávali
administratívne práce a pripravovali preňho informácie o záležitostiach, ktoré
sa práve prerokúvali. Z toho vyplývalo, že výsledok konkrétneho rozhodnutia vo
veľkej miere závisel od podkladov, ktoré k danej záležitosti dostal. I keď
teoreticky o všetkom rozhodoval kráľ, nešlo o systém postavený na úplnej
subjektívnej vôli vladára, ani o osobnú vládu v plnom slova zmysle. Skutočnú
politickú moc mala nepočetná skupina radcov a pomocníkov – Conseil d'Etat
(Štátna rada) – ktorých si kráľ vybral a vybavil ich špecifikovanou plnou mocou.

Prvým rozhodným činom jeho vlády bolo odstránenie dosiaľ všemocného vrchného
intendanta financií Nicolasa Fouqueta. Bol prvým finančníkom krajiny a čelil
obvineniu, že sa obohacoval na úkor celého národa. V roku 1661 bol zatknutý,
postavený pred súd a odsúdený k doživotnému väzeniu. Vo väzení, kde strávil
takmer dvadsať rokov, zomrel. Jeho úrad zveril Ľudovít XIV. Jeanovi-Baptistovi
Colbertovi, mimoriadne vzdelanému mužovi, ktorý sa v ekonomických otázkach stal
ozajstným odborníkom a v menovaní ktorého mal Ľudovít šťastnú ruku. Jeho
zásluhou nastal hospodársky rast Francúzska a prílev štátnych financií.

Na tomto hospodárskom rozvoji a plnej štátnej pokladnici bola založená vojenská
sila Ľudovíta XIV. Na čele vojenskej organizácie stál minister Louvois, ktorý v
armáde zaviedol potrebné reformy. Treťou najdôležitejšou osobnosťou štátnej rady
bol minister zahraničia Hugues de Lion, jeden z niekdajších najbližších
spolupracovníkov kardinála Richelieua a vynikajúci znalec európskej politiky. I
s jeho pomocou získaval mladý kráľ úspechy počas prvých desiatich rokov svojej
vlády.

Zákonodarnú moc si Ľudovít uzurpoval úplne tým, že v roku 1665 odňal parlamentu
hlavného mesta i provinčným zákonodarným orgánom právo vznášať pripomienky voči
kráľovským rozhodnutiam. Do budúcnosti mali parlamenty novoprijaté zákony a
nariadenia iba registrovať. V šesťdesiatych až osemdesiatych rokoch 17. storočia
prebehli právne a hospodárske reformy. Zaviedli sa nové spôsoby vedenia
civilných z trestných procesov, nové druhy daní a ciel – napr. soľná daň
(gabelle), daň z nápojov (aides), daň vyberaná na hraniciach medzi provinciami
(traites) a i. Bez zmeny však ostali základné právne normy feudálnej
spoločnosti – oslobodenie od daní šľachty a cirkvi. Výsledkom hospodárskych
opatrení bolo zavedenie poriadku do štátnych financií a získanie nových príjmov.

Ak štátna pokladnica v priebehu vlády Ľudovíta XIV. zaznamenávala neustály rast,
na jej konci sa financie v dôsledku nerealistickej zahraničnej politiky a
neúmerných výdajov kráľovského dvora dostali do katastrofálnej situácie.
Vyriešiť problém mala novozavedená daň z hlavy, v roku 1694 najskôr stanovená
ako jednorazová, ale od roku 1701 pravidelná. V roku 1710 bolo v krajine okrem
toho zavedené platenie tzv. desatiny (dixième), podľa ktorej mal každý obyvateľ
Francúzska platiť ročnú dávku vo výške jednej desatiny príjmu. Ani toto
opatrenie však zhoršujúcu sa situáciu nezachránilo. Na dokumentáciu zúfalej
situácie štátnych financií môže poslúžiť príklad z obdobia po skončení vojny o
španielske dedičstvo: príjmy štátneho rozpočtu činili šesťdesiatdeväť miliónov
livrejov, naproti tomu výdavky až stotridsaťdva miliónov. Štátny dlh vo výške
3,5 miliardy činil päťnásobok ročného štátneho príjmu.

V osemdesiatych rokoch 17. storočia bol Ľudovít XIV. na vrchole svojej moci.
Paríž bol prvým mestom sveta. Francúzska metropola zažívala obrovský
rozmach – vznikali nové bulváry a mohutné stavby, ulice boli po prvý raz
osvetľované svietidlami. Nastal nebývalý nárast počtu jeho obyvateľov. Každý,
kto v krajine niečo znamenal, žil v Paríži alebo v jeho bezprostrednej
blízkosti. Na vidieku žili iba bezvýznamní či skrachovaní šľachtici a chudoba.
Stredom dvorného života však nebol Paríž, ale Versailles.

V duchu kráľovho videnia sveta sa riadil i život spoločnosti, stredobodom ktorej
bola osoba panovníka. Jeho priazeň bola cenená nadovšetko. Ľudia túžili iba po
tom, aby si ich kráľ všimol, a mnohí strávili veľa rokov v kráľovských
predsieňach v nádeji, že ich kráľ poctí aspoň svojím pohľadom. Pri dvore žili
nielen tí, ktorí k tomu boli nútení kráľovým rozhodnutím – vysoká aristokracia a
úradníci, ale i tí, ktorí túžili po lepšom spoločenskom postavení. Kto nežil pri
dvore, alebo nebol kráľovi neustále na očiach, nemal nádej na spoločenský rast.
Pri dvore žili obdivovatelia a pochlebovači ale i kráľovi tajní nepriatelia.
Dvorania sa združovali do komplotov a klík, ktoré sa na smrť nenávideli. Celý
dvor bol presiaknutý škandálmi a klebetami, súbojmi ale i úkladnými vraždami.
Neraz sa vyskytli i travičské aféry.

V roku 1661 ho zaujala manželka jeho mladšieho brata Filipa, krásna Henrieta
Anna, a aby zahladil podozrenie, začal sa dvoriť jej dvornej dáme, skromnej a
prostej Louise de la Vallière, ktorá sa stala prvou z trojice najznámejších
Ľudovítových favoritiek. Vzťah k Ľudovítovi jej neskôr vyniesol menovanie
vojvodkyňou. Kráľa mala úprimne rada a porodila mu štyri deti. Vo svojej
prostoduchosti jej boli cudzie škandály a dvorné intrigy, čo ju napokon stálo
postavenie kráľovej milenky. Keď poznala, že jej hviezda pohasína, sama odišla
od dvora a vstúpila do rádu karmelitánok. Jej dcéra, neskoršia kňažná de Conti,
bola oficiálne uznaná za Ľudovítovu dcéru. Z troch synov ostal nažive iba
jediný, najmladší, gróf de Vermandois; starší dvaja zomreli v detskom veku.

Louisino miesto zaujala krásna a duchaplná madame de Montespan, ktorá svojím
podmaňujúcim pôvabom vládla nad dvorom i kráľom dvanásť rokov. Počas tohto času
získala na dvore nesmierny vplyv (dokonca sama kráľovná ju niekedy žiadala o
príhovor u kráľa). Napriek tomu, že už päť rokov bola vydatá za Louisa-Henriho
de Gondrin, markíza de Montespan, neprekážalo jej, aby sa v roku 1668 stala
oficiálnou Ľudovítovou milenkou. Už v nasledujúcom roku mu porodila prvé dieťa;
do konca vzťahu ich nasledovalo ešte šesť, z ktorých však ostali nažive iba
štyri. V sedemdesiatych rokoch 17. storočia sa jej meno spájalo s travičskou
aférou, ktorej podľahlo niekoľko významných šľachticov. Aby Ľudovít odvrátil
podozrenie od svojej osoby, v roku 1680 ju zapudil.

Poslednou z trojice najznámejších kráľových mileniek sa stala vychovávateľka
Ľudovítových detí s markízou de Montespan, madame de Maintenon, skromná a vážená
žena, osoba jemného a zbožného cítenia. V roku 1675 ako štyridsaťročná vdova po
básnikovi Paulovi Scarronovi prišla k dvoru. Zatiaľ čo jej predchodkyňa pútala
pozornosť svojím zjavom, pani de Maintenon si Ľudovítovu priazeň získala svojou
povahou a čistotou ducha. Veľmi si obľúbila Ľudovítove deti z jeho
predchádzajúcich vzťahov a stala sa im skutočnou matkou. Keď v roku 1683
Ľudovítova manželka Mária Terézia zomrela, urobil kráľ mimoriadne prekvapivé
rozhodnutie: v októbri 1683 sa s ňou tajne oženil. Toto manželstvo, ktoré nebolo
nikdy potvrdené, bolo verejným tajomstvom. Stala sa jeho manželkou, ale nie
kráľovnou. Ostala pri kráľovi až do konca jeho života a hoci nemala vlastné
deti, vychovávala jeho deti a na kráľovskom zámku vytvorila rodinné prostredie,
ktoré Ľudovítovi samému ako dieťaťu veľmi chýbalo.

Trojicu najznámejších Ľudovítových favoritiek dopĺňali ďalšie ženy, ktoré sa na
krátky či dlhší čas objavovali po jeho boku: Olympia Manciniová, Mária
Manciniová, Hortensia Manciniová, Henrieta Anna Stuartová, Catherine-Charlotte
de Gramont, Marie Angélique de Fontanges a Charlotte-Eléonore Madeleine de la
Motte Houdancourt, vojvodkyňa z Ventadour.

V roku 1660 sa Ľudovít XIV. oženil so španielskou infantkou a svojou sesternicou
Máriou Teréziou, najstaršou dcérou kráľa Filipa IV. a jeho prvej manželky
Izabely Bourbonskej. Jej súčasníci ju opisovali ako malú prostoduchú osobu, bez
akéhokoľvek intelektu. Sobáš to však bol výslovne dynastický, uzavretý ako
potvrdenie pyrenejskej mierovej zmluvy z roku 1659. Napriek pozlátku, ktoré ich
zväzok navonok zahaľovalo, bolo zrejmé, že láska je v tomto vzťahu neznámym
pojmom. Mladá kráľovná, zvyknutá na prísnu španielsku etiketu, nevedela dobre po
francúzsky a nevyznala sa v umení byť roztomilou manželkou. Ľudovítovi,
nachádzajúcemu rozptýlenie v náručí početných favoritiek, to však neprekážalo. V
manželstve sa narodilo šesť detí:

Po smrti Márie Terézie sa pravdepodobne v roku 1684 tajne oženil s markízou de
Maintenon, ktorá ho prežila o takmer štyri roky. Toto morganatické manželstvo
ostalo bezdetné.

Obdobie panovania Ľudovíta XIV. bolo dobou veľkého rozkvetu francúzskej
literatúry, vied, umenia a architektúry a patrilo k najvýznamnejším
kultúrnohistorickým epochám v dejinách krajiny. Už v roku 1635 založil kardinál
Richelieu Francúzsku akadémiu, ktorá mala združovať najväčších vtedajších
spisovateľov. Ľudovít XIV. v pozdvihovaní kultúrnej a vedeckej úrovne krajiny
pokračoval, keď v roku 1663 dal vzniknúť Akadémii maliarstva a sochárstva, v
roku 1666 Akadémii vied a Akadémii historickej a archeologickej a v roku 1671
založil Akadémiu architektúry. Francúzsko bolo preslávené nielen svojím dvorom,
ale i týmito ústavmi, na ktoré boli pozývaní najväčší učenci a umelci z celej
Európy.

Éra Ľudovíta XIV. priniesla zrod významných dramatických diel, ktorými vynikli
takí umelci ako Pierre Corneille, Jean Racine či Jean Baptiste Molière.

Za Ľudovíta XIV. sa vo francúzskej architektúre, maliarstve a sochárstve
udomácnilo barokové umenie. Na začiatku jeho vlády žili ešte veľkí architekti
francúzskej renesancie François Mansart a Louis Levau, významným maliarom epochy
bol Hyacinthe Rigaud, najvýznamnejší Ľudovítov portrétista, a Charles Le Brun,
ktorého dielom nastal zrod novej epochy vo francúzskom výtvarnom umení.

Najvýznamnejším architektonickým dielom doby Ľudovíta XIV. je bezpochyby zámok
vo Versailles. Pôvodne skromný lovecký zámoček povýšil ešte kráľ Ľudovít XIII.
na letnú kráľovskú rezidenciu. Ale až za jeho syna tu vyrástlo honosné kráľovské
sídlo, ktoré sa stalo nedostižným vzorom pre panovnícke sídla v celej Európe. So
stavbou Versailles sa začalo v roku 1661 a v roku 1682 sa doň Ľudovít XIV.
presťahoval s rodinou, celým dvorom a vládou. Trvalo však ďalších päťdesiat
rokov, než bol zámok dokončený tak, aby plne vyhovoval požiadavkám kráľa.
Dokončením zámku bol poverený ďalší významný muž svojej doby – Jules Hardouin
Mansart, riaditeľ kráľovských stavieb, neskôr povýšený do šľachtického stavu.

S Ľudovítovým menom je spojená i prestavba zámku Louvre v šesťdesiatych rokoch
17. storočia (architekti Louis Le Vau, André Le Notre), výstavba Invalidovne
(architekti Libéral Bruant a Jules Hardouin Mansart), ústavu pre vyslúžilých a
nezaopatrených vojakov (na konci Ľudovítovej vlády tu žilo okolo šesťtisíc
ľudí).

Doba Ľudovíta XIV. bola i obdobím nových poznaní vo filozofii a organizácii
vedeckej práce. Kým v tejto epoche pretrvával vplyv učenia starších
filozofov – Réného Descarta a Huga Grotiusa, Ľudovítovým súčasníkom bol židovský
mysliteľ Baruch Spinoza.

Ľudovít XIV. na smrteľnej posteli povedal: „Riaďte sa zlým príkladom, ktorý som
vám ukázal.“ Poukazujúc na tieto slová zdalo by sa, že Ľudovít sám seba hodnotil
veľmi prísne. No história ukázala opak. Vcelku úspešnou politikou krajina
získala maximálnu medzinárodnú prestíž. Na španielskom tróne vládol francúzsky
princ, účinne sa mu podarilo posilniť vplyv Bourbonovcov v tejto časti Európy na
úkor habsburskej dynastie, krajina sa stávala koloniálnou veľmocou. Negatívnym
rysom jeho politiky bolo enormné, ale nie ruinujúce, zadlženie krajiny.

Vplyv Francúzska v Európe pretrval i po Ľudovítovom odchode. Francúzsko začalo
udávať tón spoločenského života v Európe. Prenikanie francúzskej kultúry,
rozmach ktorej je spojený práve s obdobím Ľudovíta XIV., je badateľné v mnohých
oblastiach života. Francúzsky spôsob života sa stal vzorom životného štýlu,
francúzština vyberaným jazykom európskej elity. Francúzska architektúra, umenie
a v neposlednom rade i móda mali rozhodujúci vplyv na utváraní životného
štandardu zvyšku kultúrnej Európy.



https://sk.wikipedia.org/wiki/Vo%C4%BEby_do_N%C3%A1rodnej_rady_Slovenskej_republiky_v_roku_2016

Voľby do Národnej rady Slovenskej republiky v roku 2016, skrátene parlamentné
voľby 2016 alebo voľby do NR SR 2016, sa uskutočnili 5. marca. Konali sa od 7:00
do 22:00 hodiny. Vo voľbách kandidovalo 23 strán a hnutí a 2914 kandidátov (stav
z 18. januára 2016). Najviac hlasov získala SMER-SD 28,28%. druhá sa umiestnila
strana Sloboda a Solidarita s 12,10% a tretia OBYČAJNÍ ĽUDIA a nezávislé
osobnosti (OĽaNO-NOVA) s 11,02%. Volebná účasť dosiahla 59,82%.

Prezident Andrej Kiska 7. marca oznámil, že zostavením vlády poverí predsedu
strany SMER-SD Roberta Fica.

Voľby vyhrala strana SMER-SD, avšak s výrazným poklesom na 28%. Druhou
najsilnejšou stranou sa s veľkým odstupom stala SaS. Celkom sa do NR SR dostalo
8 subjektov. Definitívne výsledky volieb boli Štatistickým úradom Slovenskej
republiky zverejnené 6. marca 2016.

Voľby boli vyhlásené predsedom Národnej rady SR Petrom Pellegrinim 12. novembra
2015, rozhodnutím č. 307/2015 Z. z. V daný deň začala aj predvolebná kampaň,
ktorá trvala do volebného moratória, 48 hodín pred začiatkom volieb, teda do 3.
marca o 7:00.

2. decembra 2014 predseda vlády Robert Fico v rozhovore spomenul možnosť podania
demisie. Túto možnosť taktiež naznačil aj na svojom profile na sociálnej sieti
Facebook v statuse, v ktorom spomínal štyroch opozičných politikov: Alojza
Hlinu, Daniela Lipšica, Igora Matoviča a Richarda Sulíka. Práve títo poslanci a
europoslanec Sulík organizovali sériu protestov zameraných na boj proti
korupcii, ktorú odštartovala kauza predraženého CT prístroja v piešťanskej
nemocnici. V januári Fico akékoľvek správy v súvislosti s demisiou a predčasnými
voľbami dementoval a vyjadril sa, že mandát jeho vlády sa na sto percent
neskráti.

Na prelome rokov 2014 a 2015 sa začala čoraz častejšie pretriasať myšlienka
potenciálneho spájania sa pravice. Dôvodom bola najmä veľká roztrieštenosť na
pravej strane politického spektra. O spájaní sa začalo hovoriť hlavne v spojení
s organizátormi protestov z konca roku 2014, pričom nelichotivé prieskumy
verejnej mienky stavali mimo NR SR práve Sulíkovu SaS ako aj Lipšicovu NOVU a
novovzniknutá strana s názvom Občania pod vedením Hlinu sa iba rozbiehala. O
možnosti spoločnej kandidátky s Matovičovym OĽaNO sa politici vyjadrili aj v
sérii rozhovorov s Denníkom N.

Daniel Lipšic o pár dní neskôr taktiež spomenul vznikajúcu platformu, ktorú
pomenoval ako tretia sila. Tá mala byť podľa neho alternatívou k pomyselnej
prvej a druhej sile, ktorými označil finančné skupiny a oligarchov. Zároveň sa
vyjadril, že nie je podstatné, či bude v platforme aj jeho politická strana NOVA
a či budú v projekte zahrnuté aj iné strany. Vylúčil však užšiu spoluprácu s
Miroslavom Trnkom.

V marci roku 2015 jeden z organizátorov protestov z konca predošlého roka Alojz
Hlina (dovtedy nezaradený po vystúpení z OĽaNO) oznámil vstup do poslaneckého
klubu KDH. Vo veci prípadnej bližšej spolupráce so spoluorganizátormi protestov
sa vyjadril, že „mladé pušky sú over“. Zvyšní traja opoziční lídri (Lipšic,
Matovič a Sulík) sa zas začiatkom apríla 2015 na jednom zo svojich brífingov
zhodli, že čas na predvolenú koalíciu ich strán ešte nedozrel. Iba pár dní
predtým Matovič zverejnil prieskum, v ktorom u respondentov zisťoval prípadnú
podporu koalície strán NOVA, OĽaNO a SaS. Práve liberáli však v apríli na
straníckom kongrese avizovali, že na voľby sa chcú zatiaľ pripravovať sami. To
potvrdil v rozhovore aj predseda strany OĽaNO Matovič, avšak s dodatkom, že
Sulík ako líder SaS s volebnou koalíciou problém nemá, no na jej čelo je podľa
neho potrebné nájsť autentického lídra. Na konci septembra strana SaS napokon
oznámila, že vo voľbách bude kandidovať sama.

Medzitým sa líder strany Most Béla Bugár vyjadril, že alternatívou ku vládnucemu
Smeru má byť koalícia strán KDH, #SIEŤ a jeho strany. Toto presvedčenie Bugár
zopakoval aj začiatkom mája, kedy prehlásil, že si nevie predstaviť vládnu
koalíciu s Igorom Matovičom. Bolo to iba dva dni po tom, čo sa na internete
objavila celá nahrávka rozhovoru lídra OĽaNO s Radoslavom Procházkom, ktorú
vyhotovil Matovič. Vládnutie s Matovičom si nevedel predstaviť ani Miroslav
Beblavý, podpredseda strany #SIEŤ.

Na opačnom póle politického spektra sa čoraz častejšie skloňovala možnosť
pokračovania vlády strany SMER, avšak už v koalícii s inou stranou či stranami.
Prieskumy totiž dlhodobo predpovedali, že strana Roberta Fica nezopakuje
výsledok z parlamentných volieb 2012, a tak sama nezíska potrebnú väčšinu v
Národnej rade. Ako potenciálni koaliční partneri sa spomínali predovšetkým
strany KDH a(lebo) SNS. Aj poslanec Jozef Mikloško sa vo februári roku 2015
vyjadril, že podľa jeho názoru KDH a SMER po ďalších voľbách spolu zostavia
vládu. Predseda KDH Ján Figeľ sa však vyslovil, že vládnúcu stranu chce vymeniť
a nie doplniť. Aj v marci 2015 na verejnej diskusii poprel túžbu vládnuť po
voľbách so Smerom.

V apríli začala rezonovať kauza Váhostav a reštrukturalizácia tejto firmy, ktorá
nepreplatila faktúry a dlhovala svojim veriteľom vyše 100 miliónov EUR. Opozícia
za vzniknuté problémy vinila premiéra Fica a jeho vládu. Ten, naopak, žiadal
odstúpenie Jána Figeľa, ministra dopravy z predchádzajúcej vlády Ivety
Radičovej, z postu podpredsedu parlamentu. Nakoľko predseda KDH sám neodstúpil,
SMER spustil v Národnej rade rokovanie k jeho odvolaniu. K tomu nakoniec
nedošlo. Fico argumentoval, že namiesto odvolania chcel iba poukázať na
politickú zodpovednosť Figeľa v kauze Váhostav. Jan Figeľ sa ale hneď po
ohlásení jeho odvolávania vyjadril, že do vlády so Smerom nepôjde. Takisto sa
poslanec Mikloško ospravedlnil za svoj predošlý odhad koalície Smeru a KDH.
Predseda vlády na Figeľove rozhodnutie reagoval slovami „nikdy nehovor nikdy“.

Vo voľbách kandidovalo 2914 kandidátov (stav z 18. januára 2016). Žien bolo
medzi kandidátmi 722, čiže 24,8%; v predošlých voľbách ich bolo 26,2%. Strana
zelených Slovenska mala na kandidátke rovnaké zastúpenie mužov a žien, na
pozíciách sa striedali. Najmenej žien mala Slovenská národná strana, 14,7%.
Kandidátov z hlavného mesta bolo 438. Najvyšší podiel však mal Svätý Anton kde
kandidovalo 10 ľudí z 1200 obyvateľov. Vyšší podiel mala aj Banská Bystrica kde
pripadalo 860 ľudí na jedného z 92 kandidátov. Najstarší kandidát mal 79 rokov a
vo veku 21 až 25 rokov bolo 150 kandidátov. Najnižší medián mala strana Sieť, 40
rokov.

Pred voľbami bolo podaných vyše 20-tisíc žiadostí o voľbu zo zahraničia. Tento
počet je takmer trojnásobný v porovnaní s predošlými voľbami v roku 2012. 1196
žiadostí poslali ľudia bez trvalého pobytu na Slovensku. Podľa odhadov by tzv.
zahraničné hlasy mohli tvoriť asi jedno percento celkovej účasti.



https://sk.wikipedia.org/wiki/N%C3%A1rodn%C3%A1_rada_Slovenskej_republiky

Národná rada Slovenskej republiky (skrátene Národná rada SR, príp. len Národná
rada, akronym NR SR) je jediný ústavodarný a zákonodarný orgán Slovenskej
republiky.

Národná rada odvodzuje svoju tradíciu od historicky prvej Slovenskej národnej
rady, ktorá bola založená 16. septembra 1848 vo Viedni pod vedením Jozefa
Miloslava Hurbana, Ľudovíta Štúra a Michala Miloslava Hodžu (sídlo v Myjave). Z
ústavnoprávneho hľadiska za svoje prvé funkčné obdobie považuje vznik Slovenskej
národnej rady ako vrcholného orgánu domáceho slovenského odboja počas druhej
svetovej vojny. SNR 1. septembra 1944 deklarovala prevzatie zákonodarnej,
výkonnej a vládnej moci na Slovensku.

Pod názvom Národná rada Slovenskej republiky vystupuje od 1. októbra 1992, tesne
pred vznikom samostatného Slovenska.

Spôsob tvorby zákonov, podrobnosti o postupe pri ich príprave , prerokúvaní a
ich forme upravujú legislatívne pravidlá tvorby zákonov, publikované v Zbierke
zákonov SR pod č. 19/1997 Z. z.

Zákonodarnú iniciatívu majú výbory, poslanci národnej rady a vláda Slovenskej
republiky. Zákonodarný proces sa v národnej rade realizuje prostredníctvom troch
čítaní, z ktorých popri hlasovaní je ťažiskové druhé čítanie vo výboroch a na
schôdzi národnej rady. V prvom čítaní po všeobecnej rozprave, v ktorej sa
nepredkladajú návrhy na zmeny národná rada

Poslanci národnej rady sú volení zástupcovia občanov Slovenskej republiky.
Mandát vykonávajú osobne podľa svojho svedomia a presvedčenia a nie sú viazaní
príkazmi.

Poslanec nadobúda svoje práva a povinnosti zvolením. Na schôdzi národnej rady,
na ktorej sa poslanec zúčastňuje po prvý raz skladá sľub, ktorý znie „Sľubujem
na svoju česť a svedomie vernosť Slovenskej republiky. Svoje povinnosti budem
plniť v záujme jej občanov. Budem dodržiavať ústavu a ostatné zákony a pracovať
tak, aby sa uvádzali do života.“ Poslanec sa ujíma svojej funkcie a začína
vykonávať svoj mandát zložením sľubu. Odmietnutie sľubu alebo sľub s výhradou má
za následok stratu mandátu. Funkcia poslanca je nezlučiteľná s funkciou:

Ak bol poslanec vymenovaný za člena vlády, štátneho tajomníka, riaditeľa
Slovenskej informačnej služby, vedúceho Kancelárie prezidenta Slovenskej
republiky, vedúceho ústredného orgánu štátnej správy jeho mandát počas výkonu
tejto funkcie nezaniká, iba sa neuplatňuje a na jeho miesto nastupuje náhradník.

Na jeseň 2015 bolo oznámené, že po skončení funkčného obdobia dostanú poslanci
odstupné. Tí, čo funkciu vykonávali viac než 2 roky, ale menej než 5 rokov
dostanú dvojnásobok svojho platu: 3922 €. Poslanci čo v parlamente pôsobili viac
než 5 rokov dostanú trojnásobok svojho platu: 5883 €. Na vyplácanie odstupného v
roku je určených 821 000 €. V roku 2010 dostalo 81 poslancov viac než 800 000 €
a v roku 2012 54 poslancov približne 250 000 €.

Poslanci národnej rady sa môžu združovať v poslaneckých kluboch, a to podľa
príslušnosti k politickým stranám, politickým hnutiam alebo volebným koalíciám,
za ktoré boli zvolení do národnej rady. Ak dôjde počas volebného obdobia k
rozdeleniu volebných koalícií alebo k zlúčeniu politických strán alebo hnutí
rozdelia sa alebo zlúčia aj ich poslanecké kluby, ak spĺňajú podmienky zákona.

Poslanec môže byť členom len jedného poslaneckého klubu. Na utvorenie
poslaneckého klubu treba najmenej 8 poslancov. Poslanecké kluby delegujú podľa
zákonom stanoveného kľúča svojich členov do poslaneckého grémia. Poslanecké
grémium posudzuje otázky politickej a procedurálnej povahy, ktoré súvisia s
činnosťou národnej rady a jej orgánov. Jeho stanoviská majú povahu odporúčaní.

Predsedu a podpredsedov národnej rady volí a odvoláva v tajnom hlasovaní národná
rada nadpolovičnou väčšinou všetkých poslancov. Predseda je zodpovedný len
národnej rade. Vo svojej funkcii zostáva aj po uplynutí volebného obdobia, kým
si národná rada nezvolí nového predsedu. To platí aj o podpredsedoch národnej
rady. Predseda národnej rady vykonáva svoju pôsobnosť podľa Ústavy SR tým, že:

Národná rada uskutočňuje svoju ústavnú pôsobnosť prostredníctvom ustanovujúcej
schôdze a priebežne konaných schôdzí počas trvania volebného obdobia. Z hľadiska
významu osobitné miesto patrí ustanovujúcej schôdzi, ktorú zvoláva prezident
Slovenskej republiky tak, aby sa uskutočnila do 30 dní odo dňa vyhlásenia
výsledkov volieb. Na tejto schôdzi volí národná rada svojich overovateľov,
predsedu a podpredsedov, zriaďuje svoje výbory okrem tých, ktoré sú ustanovené
zo zákona a volí ich predsedov a členov.

Rokovacími dňami schôdze národnej rady sú spravidla utorok až piatok. Schôdze
národnej rady sú verejné. Neverejné schôdze alebo ich časti sa konajú ak sa na
nich prerokúvajú veci, ktoré tvoria predmet štátneho, služobného a obchodného
tajomstva alebo to ustanoví osobitný zákon, alebo sa na tom uznesie národná rada
trojpätinovou väčšinou. Národná rada je schopná sa uznášať ak je v rokovacej
sále prítomná a na hlasovaní sa zúčastňuje nadpolovičná väčšina všetkých jej
poslancov - 76. Na prijatie platného uznesenia je potrebný súhlas nadpolovičnej
väčšiny prítomných poslancov - najmenej 39. Relatívnou väčšinou sa napríklad
prijímajú bežné zákony.

Národná rada za prvé volebné obdobie považuje svoj vznik a pôsobenie ako
Slovenská národná rada v roku 1943. K ukončeniu tohto číselného označovania
poradia volebných období národnej rady došlo pri zmene jej pôsobnosti a
postavenia ako zákonodarného orgánu na Slovensku v rámci jednotnej
Česko-slovenskej republiky v desiatom volebnom období, po vzniku samostatnej
Slovenskej republiky 1. januára 1993 a zánikom Českej a Slovenskej Federatívnej
Republiky.



https://sk.wikipedia.org/wiki/Minaret

Minaret (arab. مئذنة‎ – mi’dana, alebo منارة – manára) je súčasť islamskej
mešity. Je to vežovitá stavba, najčastejšie štíhleho ceruzkového tvaru vysoká v
priemere okolo 15 metrov, niekedy aj vyše 200 metrov. Najvyššie minarety má
Veľká mešita v Teheráne, 230 metrov a Mešita Hasana II. v Casablance (210
metrov).

V niektorých horských dedinách sú minarety, ktoré svojou výškou nepresahujú 5m.
Stavba je postavená najčastejšie z kameňa, ale bývajú aj drevené, sklenené alebo
železné (hlavne v Západnej Európe).

Minaret slúži k zvolávaniu k modlitbe. Veža vybieha priamo z mešity alebo stojí
samostatne (ako v prípade chrámu Hagia Sofia). Navrchu je veža ukončená
pavlačou, kde zvykol stávať muezzin a zvolával veriacich k modlitbám, nad ňou je
malá strieška na ktorej je posadený polmesiac ako symbol islamu. Na niektorých
miestach muezzini nezvolávajú, ale nahradili ich moderné reproduktory a
megafóny, výzva k modlitbe je hlásená z pásky. Napriek tomu je muezzinov mnoho,
pretože ide medzi moslimami o prestížnu činnosť.

Tento článok je čiastočný alebo úplný preklad článku Minaret na českej
Wikipédii.



https://sk.wikipedia.org/wiki/Mesiac

Mesiac s veľkým začiatočným písmenom označuje vesmírne teleso obiehajúce okolo
Zeme. Je jej jediným prirodzeným satelitom. Nemá iné formálne meno ako „Mesiac“,
aj keď sa občas nazýva Luna (latinský výraz pre „mesiac“), aby bol odlíšený od
bežných „mesiacov“. Jeho symbolom je kosák (Unicode: ☾). Okrem slova lunárny sa
k odkazu na Mesiac používa aj kmeň selen- (podľa gréckej bohyne Mesiaca Seléné)
(selenocentrický, Seleniti, atď.).

Zohráva dôležitú úlohu pri udržiavaní sklonu osi rotácie Zeme v určitých
medziach, čo má za následok stabilné striedanie ročných období z dlhodobého
časového hľadiska. Mesiac sa podstatnou zložkou podieľa na prílive a odlive na
Zemi.

Priemerná vzdialenosť medzi Mesiacom a Zemou je 384 403 km. Priemer Mesiaca je 3
476 kilometrov. V roku 1969 pristáli Neil Armstrong a Buzz Aldrin ako prví ľudia
na Mesiaci.

Mesiac je v synchrónnej rotácii so Zemou, čo znamená, že jedna strana Mesiaca
(„privrátená strana“) je stále obrátená k Zemi. Druhú, „odvrátenú stranu“, nie
je možné zo Zeme z väčšej časti vidieť, okrem malých častí na okraji disku,
ktoré možno príležitostne vidieť vďaka librácii. Väčšina odvrátenej strany bola
až do éry kozmických sond celkom neznáma. Táto synchrónna rotácia je výsledkom
otočného momentu, ktorý spomaľoval rotáciu Mesiaca v jeho skorej histórii, až
došlo k rezonancii obehu a rotácie.

Odlišujúcim rysom odvrátenej strany je takmer úplná absencia tmavých škvŕn
(oblastí s nízkym albedom), tzv. morí.

Prvú mapu Mesiaca, urobenú z pozorovaní ďalekohľadom, nakreslil Thomas Harritov
v roku 1609. Odvrátenú stranu Mesiaca prvýkrát odfotografovala sonda Luna 3 v
roku 1959; veľmi podrobné mapy Mesiaca boli urobené v rámci programu Apollo.

Mesiac vykoná kompletný obeh Zeme asi za jeden kalendárny mesiac. Každú hodinu
sa Mesiac posunie vzhľadom na hviezdy o vzdialenosť zhruba rovnú jeho uhlovému
priemeru, približne o 0,5°. Mesiac, na rozdiel od väčšiny satelitov iných
planét, má orbitu blízku rovine ekliptiky a nie rovine zemského rovníku.

Niektoré spôsoby nazerania na obeh sú podrobnejšie rozobraté v nasledujúcej
tabuľke, ale dva najbežnejšie sú: siderický mesiac, čo je doba úplného obehu
vzhľadom na hviezdy, trvajúci asi 27,3 dní, a synodický mesiac, čo je doba,
ktorú zaberie dosiahnutie rovnakej fázy, dlhá približne 29,5 dňa. Rozdiel medzi
nimi je spôsobený tým, že v priebehu obehu prejde Zem aj Mesiac určitú
vzdialenosť na orbite okolo Slnka.

Mesiac je na svojej obežnej dráhe udržiavaný gravitačnou silou Zeme. Rovnako aj
Mesiac pôsobí svojou gravitačnou silou na Zem, čo sa prejavuje najmä kolísavou
zmenou výšky hladín morí a oceánov. Mesiac spôsobuje svojou gravitáciou zdvih
hladiny, ktorému hovoríme príliv na privrátenej strane Zeme k Mesiacu a súčasne
odstredivá sila spôsobuje príliv aj na odvrátenej strane Zeme (vzhľadom na to,
že aj Zem obieha okolo spoločného ťažiska s Mesiacom). Poklesu hladiny v
dôsledku slabnúcej gravitačnej sily Mesiaca hovoríme odliv. Bežný interval medzi
jedným a druhým prílivom je 12 hodín a 25 minút, čo je dané dobou rotácie Zeme
okolo vlastnej osi a obehu Mesiaca okolo Zeme. Rozdiel výšky hladiny medzi
prílivom a odlivom môže byť aj viac ako 19 metrov (Fundyjský záliv v Severnej
Amerike / Kanada).

Prílivová vlna je synchronizovaná s obehom Mesiaca okolo Zeme. Synchrónnosť
rotácie je presná iba v priemere, pretože mesačná orbita má istú výstrednosť.
Keď je Mesiac v perigeu, jeho rotácia je pomalšia ako pohyb po obežnej dráhe, čo
nám umožňuje vidieť asi osem stupňov dĺžky z jeho východnej (pravej) strany
navyše. Na druhej strane, keď sa Mesiac dostane do apogea, jeho rotácia je
rýchlejšia ako pohyb po obežnej dráhe, čo odkrýva ďalších osem stupňov dĺžky z
jeho západnej (ľavej) strany. To sa nazýva optická librácia v dĺžke. Slapové
vzdutie Zeme spôsobené mesačnou gravitáciou sa oneskoruje za príslušnou polohou
Mesiaca z dôvodu odporu oceánskeho systému – najmä kvôli zotrvačnosti vody a
treniu, ako sa prelieva cez oceánske dno, preniká do zálivov a ústí riek a zase
sa z nich vracia. Následkom toho je časť zemského rotačného momentu pomaly
premieňaná do obehového momentu Mesiaca, takže sa Mesiac pomaly vzďaľuje od Zeme
rýchlosťou asi 38 mm za rok a súčasne sa tak spomaľuje rotačná doba Zeme okolo
svojej osi (v geologickej minulosti trval rok aj viac ako 400 dní – dni boli
kratšie). Pretože je mesačná orbita naklonená k zemskému rovníku, zdá sa, že
Mesiac osciluje hore a dole (podobne ako ľudská hlava, keď kýva na súhlas) pri
svojom pohybe v ekliptikálnej šírke (deklinácia). Tento jav sa nazýva optická
librácia v šírke a odkrýva pozorovateľovi z polárnych oblastí Mesiaca asi sedem
stupňov šírky.

Na koniec, pretože je Mesiac vzdialený iba asi 60 zemských polomerov,
pozorovateľ na rovníku vidí Mesiac v priebehu noci z dvoch bodov vzdialených od
seba jeden zemský priemer. Táto vlastnosť sa nazýva optická librácia
paralaktická a odkrýva asi jeden stupeň mesačnej dĺžky.

Zem a Mesiac obiehajú okolo ich barycentra alebo všeobecnejšie ťažiska, ktoré
leží asi 4 700 km od zemského stredu (asi 3/4 cesty k povrchu). Pretože sa
barycentrum nachádza pod povrchom Zeme, zemský pohyb sa dá popísať ako
„hojdanie“. Ak sa pozrieme z pozemského severného pólu, Zem a Mesiac rotujú
proti smeru hodinových ručičiek okolo svojich osí; Mesiac obieha Zem proti smeru
hodinových ručičiek a Zem obieha Slnko tiež proti smeru hodinových ručičiek.

Môže vyzerať zvláštne, že sklon lunárnej orbity a vychýlenia mesačnej osi
rotácie sú v prehľade vypísané ako významne sa meniace. Tu je potrebné
poznamenať, že sklon orbity je meraný vzhľadom na primárnu rovníkovú rovinu (v
tomto prípade zemskej) a vychýlenie osi rotácie vzhľadom na normál voči rovine
orbity satelitu (mesačnej). Pre väčšinu satelitov planét, nie však pre Mesiac,
tieto konvencie odrážajú fyzikálnu realitu a ich hodnoty sú preto stabilné.

Isaac Asimov navrhol považovať Zem a Mesiac za „dvojplanétu“ a to preto, že
napriek tomu, že Zem je mnohonásobne hmotnejšia, má na obežnú dráhu Mesiaca len
46% vplyv ako Slnko. Rovina mesačnej orbity zachováva sklon 5,145 396° vzhľadom
na ekliptiku (orbitálnu rovinu Zeme) a mesačná os rotácie má stálu výchylku
1,5424° vzhľadom na normále na rovnakú rovinu. Rovina mesačnej orbity vykonáva
rýchlu precesiu (čiže jej prienik s ekliptikou rotuje v smere hodinových
ručičiek) počas 6793,5 dní (18,5996 rokov), z dôvodu gravitačného vplyvu zemskej
rovníkovej deformácie. V priebehu tejto periódy sa preto zdá, že sklon roviny
mesačnej orbity kolíše medzi 23,45° + 5,15° = 28,60° a 23,45° − 5,15° = 18,30°.
Súčasne sa javí, že výchylka osi mesačnej rotácie vzhľadom na normál na rovinu
obežnej dráhy Mesiaca kolíše medzi 5,15° + 1,54° = 6.69° a 5,15° − 1,54° =
3,60°. Za povšimnutie stojí, že výchylka zemskej osi tiež reaguje na tento
proces a sama kolíše o 0,002 56° na každú stranu okolo svojej priemernej
hodnoty; tento jav sa nazýva nutácia.

Body, v ktorých Mesiac pretína ekliptiku sa nazývajú „lunárne uzly“: severný
(alebo vzostupný) uzol je tam, kde Mesiac prechádza na sever ekliptiky; južný
(alebo zostupný) je tam, kde prechádza na juh. Zatmenie Slnka nastáva, ak sa
uzol stretne s Mesiacom v nove; zatmenie Mesiaca, ak sa uzol stretne s Mesiacom
v splne.

Jedna z dávnejších špekulácií – teória odtrhnutia predpokladala, že sa Mesiac
odtrhol zo zemskej kôry vplyvom odstredivej sily, zanechávajúc za sebou dnešné
oceánske dno ako jazvu. Tento koncept by však vyžadoval príliš rýchlu počiatočnú
rotáciu Zeme. Niektorí si mysleli, že sa Mesiac sformoval inde a bol zachytený
na terajšiu obežnú dráhu (teória zachytenia).

Iní dávali prednosť teórii spoločného vzniku, podľa ktorej vznikli Zem a Mesiac
zhruba v rovnakom čase z akreačného disku. Táto teória však nevie vysvetliť
nedostatok železa na Mesiaci. Ďalší navrhli, že sa Mesiac mohol sformovať z
úlomkov zachytených na obežnú dráhu po kolízii asteroidov alebo planetesimál.

V súčasnosti sa prijíma Teória veľkého impaktu, podľa ktorej Mesiac pochádza z
vyvrhnutého materiálu po kolízii formujúcej sa žeravej Zeme s planetesimálou
veľkosti Marsu (pracovne nazývanou Theia).

Geologické obdobia Mesiaca sú definované na základe datovania rôznych významných
impaktov v mesačnej histórii.

Slapové sily deformovali predtým žeravý Mesiac do tvaru elipsoidu s jeho hlavnou
osou nasmerovanou k Zemi.

Pred viac ako 4,5 miliardami rokov pokrýval povrch Mesiaca tekutý oceán magmy.
Vedci sa domnievajú, že jeden typ lunárnych kameňov, KREEP (K – draslík, REE –
rare earth elements – kovy vzácnych zemín, P – fosfor) predstavuje po chemickej
stránke zvyšok tohto magmatického oceánu. KREEP je vlastne zmes toho, čo vedci
nazývajú „nekompatibilné prvky“: tie, ktoré sa nemohli zapojiť do kryštalickej
štruktúry, zostali mimo nej a vyplávali na povrch magmy. Pre výskumníkov je
KREEP vhodným svedkom schopným podať správu o vulkanickej histórii mesačnej kôry
a zaznamenať frekvenciu dopadov komét a iných nebeských telies.

Mesačná kôra je zložená z množstva rôznych prvkov, vrátane uránu, tória,
draslíka, kyslíka, kremíka, horčíka, železa, titánu, vápnika, hliníka a vodíka.
Pri bombardovaní kozmickým žiarením vyžaruje každý prvok späť do vesmíru vlastnú
radiáciu ako gama lúče. Niektoré prvky ako urán, tórium a draslík sú
rádioaktívne a produkujú gama lúče samy od seba. Gama lúče sú však, nezávisle od
toho, čo ich spôsobuje, pre každý prvok navzájom rôzne – všetky produkujú
jedinečné spektrálne čiary, zistiteľné spektrometrom.

Kompletné globálne zmapovanie Mesiaca podľa miery výskytu týchto prvkov sa
dosiaľ neuskutočnilo. Niektoré kozmické lode ho však uskutočnili na časti
Mesiaca; sonda Galileo sa touto činnosťou zaoberala počas svojho preletu okolo
Mesiaca v roku 1992.[2] Predpokladá sa, že celkové zloženie Mesiaca je podobné
ako zemské až na nedostatok prchavých prvkov a železa.

Mesiac je pokrytý desiatkami tisíc kráterov s priemerom väčším ako 1 km².
Väčšina je stará stovky miliónov alebo miliardy rokov; neprítomnosť atmosféry,
počasia a nových geologických procesov zabezpečuje, že väčšina z nich zostane
prakticky navždy zachovaná. Krátery vznikli väčšinou v dôsledku dopadu
meteoritov, niektoré možno aj sopečnou činnosťou (v kráteri Alphonsus sú zistené
výrony oxidu uhličitého). Na južnej pologuli je vidieť najvýraznejší kráter
Tycho s rozbiehajúcimi sa svetlými lúčmi (typickými pre mladé krátery), v
oblasti morí východnej pologule aj voľnými očami vidíme kráter Kopernik, ktorého
priemer je približne 100 km.

Najväčší kráter na Mesiaci a naozaj najväčší známy kráter v slnečnej sústave
tvorí panvu South Pole-Aitken. Tento kráter sa nachádza na odvrátenej strane
blízko južného pólu, má priemer 2 240 km a hĺbku 13 km.

Tmavé a relatívne jednotvárne mesačné planiny sa nazývajú moria (po latinsky
mare, v množnom čísle maria), pretože starí astronómovia verili, že ide o moria
naplnené vodou. V skutočnosti ide o rozsiahle prastaré čadičové prúdy lávy,
ktoré vyplnili panvy veľkých impaktných kráterov. Svetlejšie vrchoviny sa
označujú ako pevniny (po latinsky terra, v množnom čísle terrae). Moria sa
nachádzajú takmer výlučne na privrátenej strane Mesiaca, na odvrátenej je iba
niekoľko rozptýlených fľakov. Vedci sa domnievajú, že asymetria v mesačnej kôre
je spôsobená synchronizáciou medzi mesačnou rotáciou a obehom okolo Zeme. Táto
synchronizácia vystavuje odvrátenú stranu Mesiaca častejším dopadom asteroidov a
meteoritov ako privrátenú stranu, na ktorej neboli moria prekryté krátermi tak
rýchlo.

Najvrchnejšiu časť mesačnej kôry tvorí nesúdržná kamenná vrstva rozdrvených
hornín a prachu nazývaná regolit. Kôra aj regolit nie sú po celom Mesiaci
rozložené rovnomerne. Hrúbka kôry kolíše od 60 km na privrátenej strane do
100 km na odvrátenej strane. Hrúbka regolitu sa pohybuje od 3 do 5 m v moriach a
od 10 do 20 m vo vrchovinách.

V roku 2004 zistil tím vedený Dr. Benem Busseym z Univerzity Johna Hopkinsa na
základe obrázkov získaných sondou Clementine, že štyri hornaté oblasti lemujúce
73 km široký kráter Peary na mesačnom severnom póle sa zdajú byť osvetlené po
celý mesačný deň. Tieto nemenované „hory večného svetla“ môžu existovať vďaka
extrémne malej výchylke mesačnej osi, ktorá na druhej strane umožňuje tiež
existenciu večného tieňa na dne mnohých polárnych kráterov. Na menej hornatom
južnom póle oblasti večného svetla nenájdeme, aj keď okraj krátera Shackleton je
osvetlený až 80 % mesačného dňa. Obrázky z Clementine boli získané, keď severná
mesačná pologuľa zažívala letné obdobie a nie je známe, či sa tieto hory v
zimnom období predsa len neschovali do tieňa.

V priebehu času Mesiac vytrvalo bombardujú kométy a meteority. Veľa z týchto
objektov je bohatých na vodu. Slnečná energia ju následne rozštiepi na jej
základné prvky vodík a kyslík, ktoré okamžite unikajú do vesmíru. Napriek tomu
existuje hypotéza, že na Mesiaci sa môžu vyskytovať významné zvyšky vody buď na
povrchu alebo uväznené v kôre. Výsledky misie Clementine naznačujú, že malé
zmrznuté kapsule ľadu (zvyšky po dopade na vodu bohatých komét) môžu byť
nerozmrazené uchované vnútri mesačnej kôry. Napriek tomu, že sa o kapsulách
uvažuje ako o malých, celkové predpokladané množstvo vody je dosť významné –
1 km³.

Iné vodné molekuly mohli poletovať pri povrchu a byť zachytené vnútri kráterov
na mesačných póloch. Vďaka veľmi miernej výchylke mesačnej osi, iba 1,5°, do
niektorých z týchto hlbokých kráterov nikdy neprenikne svetlo Slnka – je v nich
večný tieň. Clementine zmapovala ([3]) krátery na mesačnom južnom póle ([4]),
ktoré sú zatienené týmto spôsobom. Ak je na Mesiaci vôbec voda, tak by podľa
vedcov mala byť práve v týchto kráteroch. Pokiaľ tam je, ľad by sa mohol ťažiť a
rozštiepiť na vodík a kyslík v elektrárňach založených na solárnych paneloch
alebo nukleárnom reaktore. Prítomnosť použiteľného množstva vody na Mesiaci je
dôležitým faktorom pre osídlenie Mesiaca, pretože nákladnosť prepravy vody
(alebo vodíka a kyslíka) zo Zeme by podobný projekt prakticky znemožnila.

Kamene z mesačného rovníka zozbierané astronautmi z Apolla neobsahovali žiadne
známky vody. Sonda Lunar Prospector ani skoršie mapovanie Mesiaca, organizované
napríklad Smithsonovým ústavom, nepriniesli žiadny priamy dôkaz mesačnej vody,
ľadu alebo vodných pár. Pozorovania sondy Lunar Prospector však napriek tomu
naznačujú prítomnosť vodíka v oblastiach večného tieňa, ktorý by sa mohol
nachádzať vo forme vodného ľadu.

Oproti Zemi má Mesiac veľmi slabé magnetické pole. Zatiaľ čo časť mesačného
magnetizmu je považovaná za jeho vlastný (ako pásmo mesačnej kôry nazývané Rima
Sirsalis), je možné, že zrážka s inými nebeskými telesami jeho magnetické
vlastnosti posilnila. To, či teleso slnečnej sústavy bez atmosféry ako Mesiac
môže získať magnetizmus vďaka dopadom komét a asteroidov, je dlhotrvajúcou
vedeckou otázkou. Magnetické merania môžu poskytnúť tiež informácie o veľkosti a
elektrickej vodivosti mesačného jadra – tieto výsledky by vedcom pomohli lepšie
porozumieť pôvodu Mesiaca. Napríklad, pokiaľ by sa ukázalo, že jadro obsahuje
viac magnetických prvkov (ako je železo) ako Zem, ubralo by to teórii veľkého
impaktu na vierohodnosti (aj keď sú tu alternatívne vysvetlenia, podľa ktorých
by mesačná kôra mala tiež obsahovať menej železa).

Mesiac má relatívne nevýznamnú a riedku atmosféru. Jedným zo zdrojov tejto
atmosféry je odplyňovanie – uvoľňovanie plynov, napríklad radónu, ktorý pochádza
hlboko z mesačného vnútra. Ďalším dôležitým zdrojom plynov je slnečný vietor,
ktorý je rýchlo zachytávaný mesačnou gravitáciou.

Hoci ide naozaj len o zhodu okolností, uhlové priemery Mesiaca a Slnka videné zo
Zeme sú v rámci svojich zmien schopné sa navzájom prekrývať, takže je možné ako
úplné tak aj prstencové zatmenie Slnka. Pri úplnom zatmení Mesiac celkom zakrýva
slnečný disk a slnečná koróna je viditeľná voľným okom.

Pretože sa vzdialenosť medzi Mesiacom a Zemou veľmi pomaly zväčšuje, uhlový
priemer Mesiaca sa zmenšuje. To znamená, že pred niekoľkými miliónmi rokov pri
zatmení Slnka Mesiac Slnko vždy úplne zakryl a nemohlo nastať žiadne prstencové
zatmenie. Z toho ale vyplýva, že za niekoľko miliónov rokov už nebude Mesiac
schopný Slnko úplne zakryť a žiadne úplné zatmenia už nebudú.

Zatmenia nastávajú iba vtedy, keď sa Slnko, Zem a Mesiac nachádzajú v jednej
priamke. Zatmenia Slnka môžu nastať iba ak je Mesiac v nove; zatmenie Mesiaca
iba ak je v splne.

Mesiac (a tiež Slnko) sa zdajú byť väčšími, keď sa približujú k horizontu. Je to
čisto psychologický efekt (pozrite sa na Mesačné ilúzie). Uhlový priemer Mesiaca
zo Zeme je asi pol stupňa.

Rôzne svetlejšie a tmavšie zafarbené oblasti (najmä moria) tvoria vzor videný
rôznymi kultúrami ako Muž na Mesiaci, králik a bizón a pod. Krátery a horské
masívy tiež patria medzi nápadné mesačné rysy.

Počas najjasnejšieho splnu môže mať Mesiac magnitúdu asi −12,6. Pre porovnanie,
Slnko má magnitúdu −26,8.

Pre ľubovoľné miesto na Zemi kolíše najväčšia výška Mesiaca počas dňa v
rovnakých medziach ako najväčšia výška Slnka a závisí na ročnom období a
mesačnej fázy. Napríklad v zime putuje Mesiac najvyššie, ak je v splne a v splne
putuje najvyššie práve v zime.

Prvý človekom vyrobený predmet, ktorý dosiahol Mesiac, bola automatická
sovietska sonda Luna 2, ktorá na neho dopadla 4. septembra 1959 o 21:02:24 Z.
Odvrátená strana bola po prvýkrát vyfotografovaná 7. októbra 1959 sovietskou
sondou Luna 3. Luna 9 bola prvou sondou, ktorá mäkko pristála na Mesiaci a 3.
februára 1966 priniesla obrázky mesačného povrchu. Prvým umelým satelitom
Mesiaca bola sovietska sonda Luna 10 (odštartovala 31. marca 1966).

Členovia posádky Apolla 8, Frank Borman, Jim Lovell a William Anders, sa 24.
decembra 1968 stali prvými ľuďmi, ktorí na vlastné oči videli odvrátenú stranu
Mesiaca.

Ľudia po prvýkrát pristáli na Mesiaci 20. júla 1969, čím vyvrcholili studenou
vojnou inšpirované vesmírne preteky medzi Sovietskym zväzom a Spojenými štátmi
americkými. Prvým mužom, ktorý kráčal po mesačnom povrchu, bol Neil Armstrong,
veliteľ americkej misie Apollo 11. Posledným človekom, ktorý stál na Mesiaci,
bol Eugene Cernan, ktorý v rámci misie Apollo 17 kráčal po Mesiaci v decembri
1972. Pozri aj: Kompletný zoznam lunárnych astronautov.

Doštička zobrazuje dve strany planéty Zem a je podpísaná tromi astronautmi a
prezidentom USA Richardom Nixonom.

Na Mesiac bol dopravený tiež Lunochod, pohyblivý, na diaľku zo Zeme riadený
prieskumný prostriedok (osemkolesový), dopravený na Mesiac sovietskou kozmickou
sondou Luna 17 (pristál v Mori dažďov v roku 1970). Získal snímky povrchu,
skúmal chemické zloženie a mechanické vlastnosti povrchu Mesiaca.

Po poslednej sovietskej sonde Luna 24 z roku 1976 bol prieskum Mesiaca na dlhšiu
dobu obmedzený. Opätovne boli k Mesiacu nové sondy vyslané až v 90. rokoch: išlo
o prvé japonské mesačné sondy Hiten a Hagoromo a o americkú sondu Clementine.
Postupne sa záujem o kozmický prieskum Mesiaca obnovuje. Vo februári 2004 sa
americký prezident George W. Bush prihlásil k plánu na obnovenie letov k Mesiacu
s posádkou do roku 2020 (hoci neskôr bol tento plán zrušený). Európska vesmírna
agentúra rovnako ako Čínska ľudová republika majú tiež plán na skoré vypustenie
sond na prieskum Mesiaca. Európska kozmická sonda SMART 1 odštartovala 27.
septembra 2003 a na mesačnú orbitu vstúpila 15. novembra 2004. Bude sledovať
mesačný povrch a vytvárať jeho röntgenovú mapu. [5] [6] Čína deklarovala
ambiciózne plány na výskum Mesiaca a skúmanie vhodných nálezísk pre ťažbu na
Mesiaci, hľadá najmä izotop hélium 3 využiteľný ako energetický zdroj na Zemi.
[7] Japonsko a India sa tiež chystajú na Mesiac. Japonci už načrtli plány
svojich nadchádzajúcich misií k nášmu susedovi: Lunar-A [8] a Selene [9].
Japonská vesmírna agentúra (JAXA) dokonca plánuje obývanú lunárnu základňu.
Prvým pokusom Indie bol automatický orbitálny satelit Čandraján-1. Čínska sonda
Čchang-e 3 sa po dlhom období stala v decembri 2013 prvou misiou, ktorá
uskutočnila na Mesiaci mäkké pristátie.

Mesačný cyklus Mesiaca, oproti ročnému cyklu Slnka, býva v mnohých kultúrach
spájaný so ženským menštruačným cyklom. Mnohé z najznámejších mytológií majú
preto ženské mesačné božstvá, ako napríklad grécka bohyňa Selene a Phoebe a ich
olympská následkyňa Artemis, ich rímske ekvivalenty Luna a Diana, alebo trácka
Bendis. Tieto kultúry mali vo väčšine mužských bohov Slnka.

Aj keď spojenie ženskosti a Mesiaca je zreteľné, neboli výnimkou ani mužskí
bohovia Mesiaca, ako napríklad Nanna alebo Sin v Mezopotámii, Mani v germánskej
mytológii, Thoth v egyptskej, japonský boh Tsukiyomi a Tecciztecatl v aztéckej
mytológii. Tieto kultúry mali zvyčajne ženské bohyne Slnka.

Mesiac je zdrojom mnohých prác v umení a literatúre a inšpiráciou pre nespočetné
množstvo iných. Je motívom vizuálneho umenia, filmov, poézie, prózy a hudby. K
najznámejším patria Beethovenova Sonáta mesačného svitu, vedecko-fantastické
romány Cesta na Mesiac od Julesa Verna či The Moon is a Harsh Mistress (v
češtine „Měsíc je drsná milenka“) od Heinleina.

V západnej astrológii Mesiac symbolizuje princíp intuície, fantázie, podvedomej
činnosti, citového života, snivosti a obrazotvornosti. Formuje psychiku a
inšpiráciu. Ovláda všetky prírodné formy, rytmicitu orgánov. Vo všeobecnosti
Mesiac predstavuje ženský princíp, kým na druhej strane Slnko reprezentuje
mužský princíp.

V čínskej kozmológii je Mesiac identifikovaný so ženskosťou – yin. Je to najmä
preto, že ženský menštruačný cyklus korešponduje s lunárnym mesiacom, približne
28 alebo 29 dní.

5 000 rokov starý otesaný kameň v írskom Knowthi asi predstavuje Mesiac, a ak je
to pravda, tak ide o najstaršie dodnes objavené zobrazenie. V stredoveku, ešte
pred vynájdením ďalekohľadu, už niektorí ľudia rozpoznali, že je Mesiac guľa,
hoci si ešte mysleli, že je „dokonale hladký“.

V roku 1609 nakreslil Galileo Galilei do svojej knihy Sidereus Nuncius jednu zo
svojich prvých kresieb Mesiaca pozorovaného ďalekohľadom a poznamenal, že nie je
hladký, ale má krátery. Neskôr v 17. storočí nakreslili Giovanni Battista
Riccioli a Francesco Maria Grimaldi mapu Mesiaca a pomenovali mnoho kráterov
menami, ktoré poznáme dodnes.

Na mapách sa temné časti mesačného povrchu nazývali „moria“ (po latinsky mare, v
množnom čísle maria) a svetlejšie časti sú pevniny (po latinsky terra, v množnom
čísle terrae). Možnosť existencie vegetácie na Mesiaci či dokonca osídlenia
„selenitmi“ seriózne spomínali niektorí významní astronómovia až do prvých
desaťročí 19. storočia.

Ešte v roku 1835 sa veľa ľudí dalo „napáliť“ sériou článkov v denníku New York
Sun o vymyslenom objave exotických zvierat žijúcich na Mesiaci. Naproti tomu
prakticky v rovnakom čase (počas rokov 1834 – 1836) publikovali Wilhelm Beer a
Johann Heinrich Mädler svoje štvordielne kartografické dielo Mappa
Selenographica a v roku 1837 knihu Der Mond, ktorá solídnym spôsobom zdôvodnila
záver, že Mesiac nemá žiadne vodné plochy ani pozorovateľnú atmosféru.

Počas nacistického obdobia v Nemecku presadzovali nacistickí vodcovia teóriu
Welteislehre, ktorá prehlasovala, že Mesiac je tvorený pevným ľadom.

Odvrátená strana Mesiaca bola celkom neznáma až do preletu sondy Luna 3 v roku
1959. Jej rozsiahle zmapovanie bolo uskutočnené v rámci programu Lunar Orbiter v
60. rokoch 20. storočia.



https://sk.wikipedia.org/wiki/J._R._R._Tolkien

John Ronald Reuel Tolkien (* 3. január 1892 – † 2. september 1973) bol anglický
spisovateľ, autor knihy The Hobbit (v slovenčine „Hobit“) a jej pokračovania The
Lord of the Rings (v slovenčine „Pán prsteňov“), jeho najznámejšej knihy.

Bol významným jazykovedcom, znalcom anglosaštiny (starej angličtiny) a starej
nórčiny. Na Univerzite v Oxforde pôsobil v rokoch 1925 – 1945 ako profesor
anglosaštiny, v rokoch 1945 – 1959 potom ako profesor anglického jazyka
a literatúry. Spolu s najbližším priateľom C. S. Lewisom sa schádzal v
literárnom diskusnom klube Inklings (doslova „Atramentovci“).

Tolkienove dielo zahŕňa aj množstvo kníh z pozostalosti o histórii fiktívneho
sveta Stredozeme, v ktorej sa Hobit a Pán prsteňov odohrávajú. Pre neutíchajúcu
popularitu a vplyv jeho diel je Tolkien považovaný za otca modernej high
fantasy. Ostatné Tolkienove publikované fantasy diela sú rozprávky a príbehy,
ktoré pôvodne rozprával svojim deťom a netýkajú sa Stredozeme.

Tolkien sa narodil v Bloemfonteine, hlavnom meste Oranžského slobodného štátu
(dnes časti Juhoafrickej republiky), Arthurovi Tolkienovi, riaditeľovi miestnej
bankovej pobočky a jeho žene Mabel Tolkienovej (rodenej Suffieldovej).

Tolkienova rodina pochádzala zo Saska, ale žila v Anglicku už od 18. storočia.
Priezvisko Tolkien je poangličtenou verziou Tollkiehn (tj. nemecky tollkühn,
„šialene smelý“). Meno profesora Rashbolda v The Notion Club Papers (príbeh z
IX. zväzku The History of Middle-earth) je vtipnou narážkou na túto skutočnosť,
lebo v angličtine má ten istý význam. Tolkien mal iba jedného súrodenca, brata
Hilary Arthur Reuel Tolkiena, ktorý sa narodil 17. februára 1894.

Keď mal tri roky odcestoval do Anglicka spolu s matkou, ktorá si nemohla zvyknúť
na africké podnebie. Najskôr bývali u príbuzných na farme Bag End vo
Worcestershire, čo bolo pravdepodobne inšpiráciou pre názov Dno pytle v jeho
knihách. Otec však zomrel v Južnej Afrike na krvácanie do mozgu. Strata živiteľa
rodiny prinútila Tolkienovu matku krátko žiť u svojich rodičov v Birminghame, v
roku 1896 sa presťahovali do dediny Sarehole, neskôr do Worcestershire village
(teraz časti Birminghamu). Spolu s bratom trávil hodiny skúmaním starého vodného
mlynu v Sarehole a močiaru v Moseley. Zážitky z detstva boli neskôr zdrojom
inšpirácie pre scenérie v jeho knihách.

Mabel učila svojich dvoch synov, a J. R. R. bol dychtivým žiakom. Získal
rozsiahle vedomosti v botanike, ale najobľúbenejšími hodinami boli lekcie o
jazykoch. Matka ho preto veľmi skoro naučila základom latinčiny. Keď mal štyri
roky vedel čítať a hneď nato aj písať. Krátko navštevoval Školu svätého Filipa,
absolvoval Školu kráľa Edwarda v Birminghame a Exeterskú Fakultu v Oxforde.

V roku 1900 jeho matka spolu so sestrou konvertovala na katolicizmus, napriek
búrlivým protestom jej prevažne baptistickej rodiny. V roku 1904, keď mal
Tolkien 12 rokov, zomrela na cukrovku. Martýrium, ktoré podstúpila pre svoju
vieru, pociťoval po zvyšok života ako záväzok s hlbokým vplyvom na vlastnú
vieru. Tolkienov zápal pre vieru možno doložiť listami C. S. Lewisovi počas jeho
obrátenia na kresťanstvo, v ktorých vyjadril svoje kresťanské hodnoty.

Ako sirotu ho vychovával otec Francis Xavier Morgan z birminghamského Oratória
vo štvrti Edgbaston. Tunajšej architektúre dominovala 29 m vysoká budova známa
ako Perrott's Folly a blízko nej stojaca neskoršia Victoriánska veža, časť
edgbastonskej vodárne, ktoré pravdepodobne ovplyvnili predstavy rôznych temných
veží v jeho prácach.

Keď mal 16, zamiloval sa do Edith Brattovej (neskôr sa stala predlohou pre
postavu Lúthien) a napriek mnohým prekážkam sa s ňou oženil. Po celý zvyšok
života ostala jeho jedinou láskou.

Na začiatku Prvej svetovej vojny narukoval do Britskej armády k Lancashirským
strelcom (Lancashiree Fusiliers), kde slúžil ako nadporučík. Mnoho
spolubojovníkov ako aj blízkych priateľov padlo v bojoch ako napr. bitka pri
Somme. On sám bol nakoniec prepustený po tom, ako strávil väčšinu roka 1917 v
nemocnici, pretože trpel zákopovou horúčkou.

Počas uzdravovania začal pracovať na The Book of Lost Tales, sérii rozprávkových
príbehov založených na milovanej mytológii a folklóre.

Po vojne Tolkien pracoval najskôr v Oxforde na Novoanglickom slovníku (Oxford
English Dictionary). V roku 1920 sa presťahoval do Leedsu, kde na katedre
angličtiny miestnej univerzity získal titul profesora anglosaského jazyka
(1924), ale v roku 1925 sa vrátil naspäť do Oxfordu. V roku 1945 sa na
Mertonskej fakulte v Oxforde stal profesorom anglického jazyka a literatúry, kde
zostal až do svojho odchodu do dôchodku v roku 1959.

Na náhrobku v Oxforde na cintoríne Wolvercote, pod ktorým je pochovaný on aj
jeho žena, sú pri ich menách vytesané aj mená Beren a Lúthien na počesť jedného
z najväčších príbehov lásky v Stredozemi.

Tolkienov životopis vyšiel v knižnom vydaní v dvoch spracovaniach, a to J.R.R.
Tolkien – A Biography od Humphreyho Carpentera z roku 1977 a J.R.R. Tolkien: The
Man who created The Lord of the Rings od Michaela Corena z roku 2001.

Tolkien rád vymýšľal fantastické príbehy pre zábavu svojich detí. Každé Vianoce
pre nich napísal listy typickým roztraseným písmom Santa Clausa a zostavil tak
sériu krátkych príbehov – neskôr zozbieranú a publikovanú ako The Father
Christmas Letters.

Tolkien nikdy neočakával, že jeho vymyslené príbehy budú zaujímať viac než iba
úzku skupinu ľudí. Na naliehanie bývalého študenta publikoval knihu The Hobbit
(1937) (v slovenčine Hobit), ktorú pôvodne napísal iba pre svoje deti. Aj keď
bola určená deťom, kniha si získala aj dospelých čitateľov a stala sa takou
populárnou, že nakladateľ, firma Allen & Unwin, požiadal Tolkiena o napísanie
pokračovania. To ho inšpirovalo k vytvoreniu jeho najznámejšieho diela, ktorým
sa stal výpravný trojdielny román The Lord of the Rings (1954 – 55) (v
slovenčine Pán prsteňov). Tolkien k jeho napísaniu potreboval takmer 10 rokov,
počas ktorých bol neustále povzbudzovaný v klube Inklings, najviac však svojím
najbližším priateľom C. S. Lewisom, autorom kníh o Narnii.

V 60-tych rokoch sa Pán prsteňov stal veľmi populárny najmä medzi študentmi a od
tej doby ho nezmenšujúci sa okruh jeho obdivovateľov radí medzi najpopulárnejšie
romány 20. storočia, a to ako podľa odhadovaného počtu priaznivcov tak aj podľa
počtu predaných výtlačkov. Pán prsteňov bol čitateľmi na britskom TV kanáli 4 a
reťazcom kníhkupectiev firmy Waterstone zvolený za najvýznamnejšiu knihu 20.
storočia. V roku 1999 zákazníci internetového kníhkupectva Amazon.com v
hlasovaní vybrali Pána prsteňov ako najvýznamnejšiu knihu tisícročia.

Keď začínal písať prvú kapitolu Pána prsteňov, myslel si, že bude rozprávať
rozprávky pre deti podobne ako v Hobitovi, ale s postupom času príbeh stále
temnel a stával sa vážnejším. Aj keď je Pán prsteňov pokračovaním Hobita,
obracia sa skôr na staršie publikum, na pozadí hlavného deja rozohráva úryvky
ďalších príbehov a vykresľuje tak fascinujúcu atmosféru neodhalených tajomstiev
starobylej histórie sveta Stredozeme. Mytológia tohto sveta je ďalej rozvinutá v
knihe The Silmarillion (v slovenčine Silmarillion) a mnohých ďalších, ktoré z
pozostalosti vydal syn Christopher. Tolkien výrazne ovplyvnil žáner fantasy,
ktorého obľuba po úspechu Pána prsteňov významne stúpla.

Tolkien bol profesionálnym lingvistom a jazyky a mytológie, ktoré študoval,
priamo ovplyvňovali jeho tvorbu. Napríklad mená trpaslíkov v Hobitovi boli
prevzaté zo severskej mytológie z básne Voluspa, časti eposu Edda. Naproti tomu
niektoré zápletky (napr. zlodej, ktorý ukradne pohár z dračieho pokladu) prevzal
zo staroanglickej epickej básne Beowulf. Tolkien bol uznávaným znalcom Beowulfa
a publikoval na túto tému niekoľko vedeckých prác. Skôr nepublikovaný preklad
Beowulfa od Tolkiena zostavil Michael Drout.

Tolkien pracoval na histórii Stredozeme až do svojej smrti. Jeho syn Christopher
Tolkien s pomocou spisovateľa fantasy Guya Gavriela Kaya usporiadal niektoré
materiály do ucelenej podoby a vydal ich ako The Silmarillion (1977) (v
slovenčine Silmarillion). Christopher Tolkien v ďalších rokoch pokračoval vo
vydávaní materiálu použitého pri vytváraní Stredozeme. Diela z pozostalosti ako
The History of Middle-earth (doslova „História Stredozeme“) alebo Unfinished
Tales (doslova „Nedokončené príbehy“) obsahujú nedokončené, opustené,
alternatívne alebo odporujúce si verzie príbehov, pretože Tolkien pracoval na
svojej mytológii desaťročia a neustále jednotlivé príbehy prepisoval, upravoval
a rozvíjal. Iba Silmarillion sa pokúša udržať naozajstnú konzistenciu s Pánom
prsteňov a to iba vďaka rozsiahlym úpravám Christophera Tolkien — aj keď on sám
tvrdí, že tam ešte veľa nezrovnalostí ostalo. (Dokonca ani Hobit nie je celkom v
súlade s Pánom prsteňov, aj keď pri druhom vydaní (1951) bola jedna kapitola
podstatne zmenená).

Knižnica Marquetteho univerzity v Milwaukee (Wisconsin, USA), obsahuje veľa
Tolkienových pôvodných rukopisov, poznámok a listov; iné pôvodné materiály
zostávajú v Oxfordskej Bodleiho knižnici. Marquetteho univerzita vlastní
rukopisy a korektúry Pána prsteňov, Hobita, rukopisy mnohých „nižších“ kníh ako
Farmer Giles of Ham a materiály od Tolkienových obdivovateľov, zatiaľ čo
Bodleiho knižnica má materiály k Silmarillionu a Tolkienove vedecké práce.

Filológia, štúdium jazykov, bola Tolkienova prvá univerzitná láska a jeho
zaujatie jazykovedou ho inšpirovalo k vytvoreniu takmer 15-tich umelých jazykov
(najznámejšie z nich sú dva elfie jazyky v Pánovi prsteňov: quenijčina a
sindarčina). Neskôr prepracoval celú kozmogóniu a históriu Stredozeme ako
pozadie pre vývoj týchto jazykov.

Okrem hlbokej znalosti anglosaštiny (starej angličtiny) a starej nórčiny Tolkien
hovoril s rôznou mierou plynulosti viac ako tuctom európskych jazykov, začínajúc
waleštinou, galčinou, románskymi jazykmi ako francúzštinou, španielčinou a
taliančinou rovnako aj ostatnými germánskymi jazykmi (ranými formami nemčiny a
holandčiny ako napríklad starou saštinou) a baltskými a slovanskými jazykmi
(litovčinou a ruštinou). Vo svojej osobnej korešpondencii sa zmienil, že zvuk
fínskeho jazyka znel jeho ušiam najľubozvučnejšie a stal sa inšpiráciou pre
quenijčinu, najdôležitejší z ním vytvorených jazykov.

Popularita jeho kníh mala malý, ale trvalý dopad na použitie anglického jazyka
vo fantasy literatúre, evidentné je najmä používanie neštandardných foriem slov
'elf' a 'trpaslík' (štandardné tvary elfs a dwarfs boli vytlačené jeho elves a
dwarves).



https://sk.wikipedia.org/wiki/Incoterms

Incoterms (pôvodne z angl. International Commercial Terms - medzinárodné
obchodné podmienky) je súbor medzinárodných pravidiel na výklad najčastejšie
používaných obchodných podmienok (dodacie doložky) v zahraničnom obchode.
Ojedinele sa používajú aj pri vnútroštátnych obchodných transakciách.

Existujú tieto vydania Incoterms: 1936, 1953, 1967, 1976, 1980, 1990, 2000,
2010. V súčasnosti platia Incoterms 2010. Vypracúva ich Medzinárodná obchodná
komora (MOK, po angl. ICC), slovenský preklad vydáva Slovenská obchodná a
priemyselná komora - Incoterms 2000 (ICC Publication No. 560) vydala ako knihu
pod názvom Incoterms 2000, Pravidlá MOK na výklad obchodných podmienok v
Bratislave v roku 1999. Kniha obsahuje aj pôvodný anglický text.

Určujú v podstate miesto a spôsob prechodu rizika (za stratu tovaru a podobne) a
podmienky (colné odbavenie, prevzatie tovaru atď.), vyplývajúce z dodacích
doložiek uvedených v kúpno-predajnej (nie prepravnej) zmluve, teda riziká a
podmienky vo vzťahu medzi predajcom a kupujúcim, pri medzinárodnom obchode.
Doložka Incoterms má vždy podobu niekoľkopísmenovej skratky (napr. DAF). V
ideálnom prípade sa do zmluvy teda napíše napr. ....DAF Bratislava....Zmluva sa
riadi Incoterms 2000… a v praxi sa potom skratka DAF vykladá podľa textu
Incoterms 2000.

Poznámka:Za lomkou sú uvedené oficiálne slovenské preklady jednotlivých doložiek
- napr. „zo závodu“.

Vo vydaní z roku 2000, podobne ako v predošlom vydaní, obsahujú Incoterms 13
doložiek, delia sa na štyri „kategórie“ či „skupiny“ pomenované podľa prvého
písmena doložiek, ktoré do nej patria.

Tovar odvezie kupujúci priamo zo závodu predávajúceho, kupujúci zaň ďalej
zodpovedá.

Predávajúci musí zabezpečiť prepravnú zmluvu, bez toho aby prijal na seba riziko
straty či poškodenia tovaru.

Predávajúci musí znášať všetky náklady a riziká spojené s celou trasou prepravy
tovaru.



https://sk.wikipedia.org/wiki/Gladiator

Gladiator je slovenská rocková skupina, ktorú v roku 1989 spolu s Georgiom
Babulicom založili bratia Miko, Maroš a Dušan Hladký. Členovia skupiny
pochádzajú z Alekšiniec. Žánrovo sa prikláňali k metalu, medzi ich najväčšie
hudobné vzory patrili skupiny Metallica a Sepultura.

Po dvoch rokoch úspešného účinkovania na amatérskych koncertoch a festivaloch
kapela dostala v roku 1991 od českého hudobného vydavateľstva Zeras ponuku na
nahratie debutového albumu. Videoklip ku skladbe „Profitable Losses“ (1992) z
tohto albumu, ktorý vyšiel pod názvom Designation, bol prvým slovenským hudobným
videoklipom, ktorý bol vysielaný v programoch americkej hudobnej stanice MTV.

Po tomto úspechu skupine vychádza hneď v nasledujúcom roku 1993 v slovenskom
vydavateľstve Škvrna Records druhý thrash metalový album s názvom Made Of Pain.
Videoklip ku skladbe „My World“ bol znovu vysielaný na MTV, ale aj na nemeckom
hudobnom kanáli VIVA. Skladba „My World“ je zároveň prvou, ktorá sa objavila na
priečkach slovenských hitparád.

V prvej polovici 90. rokov vrcholí vo svete popularita hudobného štýlu grunge,
ktorého najvýznamnejšími predstaviteľmi boli skupiny Nirvana, Pearl Jam,
Soundgarden a Alice In Chains. Tento žáner bol blízky aj členom skupiny
Gladiator. Bol pre nich inšpiráciou pre nové melodické nápady, a preto sa
rozhodli pre zmenu ich thrash metalového štýlu. Táto skutočnosť ovplyvnila ich
nasledujúce nahrávky, ktoré vyšli na treťom albume z roku 1994 pod názvom Third
Eye. Album však mal aj napriek zmene hudobného štýlu dobrú predajnosť. Skladba
„In Your Head“ sa stala hitom na Slovensku aj v zahraničí. Okrem Slovenska
skupina koncertovala aj v Nemecku a Francúzsku. V tomto roku odchádza zo skupiny
jeden z bratov – Dušan, ktorého na poste gitaristu nahrádza Rastislav Krčmárik.

Štvrtý album skupiny, ktorý vyšiel pod názvom Dogstime (1996), získal päť
nominácií na cenu Grand Prix Slovensko 1997, slovenskú obdobu Grammy. Album
získal dve ocenenia: Videoklip roka 1996 za skladbu „Sweet Little Mouse“,
videoklip ku ktorej vytvoril režisér Karol Vosátko, a zvukár Ján Došek získal za
tento album ocenenie Zvuk roka 1996. V tomto roku sa opäť menil gitarista
skupiny – na miesto Rastislava Krčmárika prichádza Rastislav Toman. V roku 2000
bola skupina nominovaná v kategóriách Skupina roka 1999, Interpret roka 1999 a
Album roka 1999 – za album … viem, kde boh spí (1999).



https://sk.wikipedia.org/wiki/Florencia

Florencia (tal. Firenze) je mesto v centre Toskánska v strednom Taliansku. Leží
na rieke Arno a má približne 375 000 obyvateľov. Je hlavným mestom regiónu
Toskánsko a krátky čas (1865 – 1871) bolo hlavným mestom Talianskeho kráľovstva.
Florencii dlho vládla (1434 – 1494, 1512 – 1527 a 1530 – 1737) rodina Medici.

Okrem centra obchodu a financií stredovekej Európy je kolískou renesancie a
talianskych klasikov ako sú Dante, Petrarca a Boccaccio. Je známa svojím
bohatstvom umenia a architektúry. Z tohto dôvodu je už od 19. storočia prezývaná
„talianske Atény“

Dnes možno vo Florencii navštíviť a obdivovať majstrovské kúsky umelcov ako
Botticelli, Michelangelo a Leonardo da Vinci v svetovo preslávených múzeách, v
nádherných kostoloch, alebo dokonca pri prechádzkach mestom. Dnešná Florencia
láka turistov z celého sveta, ktorí tu okrem histórie majú možnosť ochutnať
vynikajúcu taliansku kuchyňu a najlepšie talianske vína. Podľa Euromonitor
International bola 72. najnavštevovanejším mestom v roku 2009 s 1 685 000
návštevníkmi

Od roku 1982 je historické centrum Florencie zapísané do Zoznamu kultúrneho
dedičstva UNESCO. Magazín Forbes mesto zaradil medzi najkrajšie mestá sveta.

Florencia je aj významným medzinárodným módnym a talianskym hospodárskym centrom
. V roku 2008 mala 17. najvyšší hospodársky zisk v Taliansku.

Florencia bola založená v roku 59 pred Kr. na pravom brehu rieky Arno rímskymi
vojakmi – veteránmi Julia Caesara a získala názov Colonia Florentia – Kvitnúca.
Sídlo typu vojenského tábora malo obdĺžnikový tvar so štyrmi bránami na každú
svetovú stranu. Hradby prechádzali dnešným Piazza del Duomo na severe, Piazza
della Signoria na juhu, Via dei Tornabuoni na západe a Via del Proconsolo na
východe.

Do roku 150 bolo v meste vybudované fórum (na mieste dnešného Piazza della
Repubblica), kapitol, chrám, kúpele, akvadukt a amfiteáter. Ekonomický rozvoj
antického mesta bol spojený s blízkosťou cesty Via Cassia vedúcej z Ríma do
severného Talianska. Nová kolónia mala spojenie s vtedajšími etruskými mestami a
po Arne tiež so Stredozemným morom. Vďaka tomu sa z Florencie stalo v prvých
dvoch storočiach významné obchodné stredisko.

V meste sa začali usadzovať obchodníci prichádzajúci z východu, ktorí priniesli
do kraja v 3. storočí kresťanstvo. Nová viera sa spočiatku šírila pomaly.
Významnejší nástup nastal až po roku 393, kedy sa do Florencie uchýlil sv.
Ambróz, vyhnaný z Milána. Ambróz zasvätil roku 393 najstarší kostol na severnom
predmestí sv. Vavrinca (San Lorenzo) a ustanovil tu biskupa. To znamená, že sa
San Lorenzo stala pôvodnou florentskou katedrálou. Na prelome 4. a 5. storočia
vznikol ďalší kostol na ľavom brehu Arna – Santa Felicita (niekedy býva
považovaný za najstarší kostol v meste). Po smrti prvého biskupa roku 433 bolo
biskupské sídlo prenesené do Baptisteria San Giovanni, ktoré sa potom stalo na
dlhé roky florentskou katedrálou.

Po páde západorímskej ríše bola za barbarských vpádov spustošená Florencia i
celé Toskánsko a nastal tu hospodársky a politický úpadok. Ku krátkemu rozmachu
došlo za vlády Byzancie v rokoch553 – 569. Langobardi, ktorí prišli do severného
Talianska v roku 568, mali o zničené Toskánsko záujem iba z obranného hľadiska
proti južnejším dŕžavám Byzantíncov. Toskánsko sa v tej dobe stalo vojvodstvom,
rozčleneným na menšie podvojvodstvá. Najvýznamnejším strediskom bola Lucca,
ktorú Langobardi zrejme dobyli ako prvé toskánske mesto. Okrem Luccy
prosperovala zrejme i Pisa ako obchodný, námorný a oporný bod. Ostatné toskánske
mesta vrátane Florencie boli zanedbávané. V 6. storočí žilo v meste sotva tisíc
obyvateľov, v 7. storočí ich počet ešte viac poklesol.

Toskánsko a Florencia sa začali znovu vzmáhať v 8. storočí potom čo v roku 774
dobyl Langobardskú ríšu Karol Veľký. Došlo tu k rozvoju remesiel, obchodu,
poľnohospodárstva a miest. V polovici 9. storočia bola založená Toskánska marka
s centrom v Lucce; prvý raz je v prameňoch zmienená k roku 934. V tej dobe tu už
panovali feudálne pomery a mestá boli v moci feudálnej vrchnosti, najmä
biskupov. V roku 1032 získali markgrófstvo grófi z Canossy. Posledná členka rodu
Matilda Toskánska sa stala toskánskou markgrófkou v roku 1076 po smrti svojho
otca a brata a presídlila z Luccy do Florencie. Povesť mesta ako obľúbeného
sídla markgrófky začala stúpať a Florencia sa znovu začala premieňať na kvitnúce
obchodné stredisko. V spore pápeža Gregora VII. s cisárom Henrichom IV. poskytla
Florencia podporu markgrófke Matilde, ktorá bola horlivou prívrženkyňou pápeža.
Rivalita cisárov a pápežov naďalej významne poznamenala dejiny Florencie.
Matilda odkázala svoje dŕžavy pápežovi. Toskánske mestá vrátane Florencie
využila po jej smrti (1115) zápas medzi cisárstvom a Vatikánom a počas 12.
storočia sa z moci feudálnych pánov emancipovala. Vo Florencii bolo dôležitým
obdobím pre formovanie samosprávy 13. storočie.



https://sk.wikipedia.org/wiki/Coldplay

Coldplay je britská rocková skupina, ktorú v roku 1996 založil hlavný vokalista
Chris Martin a hlavný gitarista Jonny Buckland na University College
London (UCL). Skupina vystupovala pod menom Pectoralz, ale po príchode
basgitaristu Guya Berrymana zmenili ich názov na Starfish. Will Champion sa
pripojil k skupine ako bubeník, zadný vokalista a multi-inštrumentalista.
Manažér Phil Harvey je často považovaný za neoficiálneho piateho člena. V roku
1998 sa skupina premenovala na Coldplay, pred vydaním EP:
Safety (1998), Brothers & Sisters ako singel v roku 1999 a The Blue Room v tom
istom roku.

Skupina začala žať úspech po vydaní singlu „Yellow“ v roku 2000, po ktorom
nasledoval ich debutový album Parachutes, ktorý bol nominovaný na Mercury Prize.
Ich druhý album A Rush of Blood to the Head (2002), mal ohlas u kritikov a
vyhral viacero cien, vrátane NME's Album roka. Ich ďalším albumom bol X&Y, ktorý
sa stal svetovo najpredávanejším albumom roku 2005. Stretol sa väčšinou s
pozitívnym ohlasom, ale niektorí kritici sa vyjadrili, že to bolo horšie ako ich
predchádzajúci album. V roku 2008 vydali svoj štvrtý album s názvom Viva la Vida
or Death and All His Friends. Produkoval ho Brian Eno a znovu sa stretol s
veľkým množstvom pozitívnych ohlasov. Tento album obdržal 7 nominácií Grammy
Awards a vyhral na 51. ročníku Grammy Awards. 24. októbra 2011, vydali svoj
piaty album Mylo Xyloto, ktorý obdržal zmiešaný aj pozitívny ohlas a dostal sa
na popredné priečky 34 krajín. Stal sa tiež najpredávanejším rockovým albumom
roku 2011 v Spojenom kráľovstve. 16. mája 2014, vydali svoj šiesty album s
názvom Ghost Stories, ktorý bol na prvých priečkach v iTunes Store vo viac ako
100 krajinách. 4. decembra 2015, vydala skupina svoj siedmy album, A Head Full
of Dreams.

Počas svojej kariéry vyhrala skupina množstvo hudobných cien, vrátane 8 Brit
Awards, 3-krát sa stala víťazom Best British Group, obdržala 5 MTV Video Music
Awards a v neposlednom rade vyhrala 7 Grammy Awards z 25 nominácií. Coldplay
predali celosvetovo viac ako 80 miliónov nahrávok.

Tento článok je čiastočný alebo úplný preklad článku Coldplay na anglickej
Wikipédii (číslo revízie nebolo určené).



https://sk.wikipedia.org/wiki/Agnieszka_Radwa%C5%84sk%C3%A1

Agnieszka Radwańská, poľ. Agnieszka Radwańska (* 6. marec 1989, Krakov, Poľsko)
je súčasná poľská profesionálna tenistka, ktorá ako vôbec prvá Poľka vyhrala
turnaj WTA v dvojhre (2007). 7. júla 2008 bola po prvýkrát v kariére
klasifikovaná v TOP 10 rebríčku WTA na 10. mieste. Počas svojej kariéry vyhrala
17 turnajov WTA v dvojhre a 2 turnaj vo štvorhre. Jej mladšia sestra Urszula sa
tiež venuje tenisu.

V roku 2005 vo finále wimbledonskej juniorky porazila Rakúšanku Tamiru Paszekovú
a stala sa tak víťazkou v juniorskej kategórii. O dva roky neskôr ju napodobila
jej mladšia sestra Urszula, ktorá wimbledonskú juniorku vyhrala v roku 2007.

V roku 2007 ako prvá Poľka vyhrala turnaj na okruhu WTA, konkrétne Nordea Nordic
Light Open (kategória Tier IV) v Štokholme (Švédsko).

V roku 2008 pridala ďalšie tri turnajové tituly a to na Pattaya Open (Thajsko)
(kategória Tier IV), v Istanbule (Turecko) (kategória Tier III) a v Eastbourne
(Spojené kráľovstvo) (kategória Tier II). Na Australian Open 2008 ako prvá Poľka
dosiahla štvrťfinále na grandslamovom turnaji v otvorenej ére tenisu (prvou
Poľkou vôbec bola v 30. rokoch 20. storočia tenistka Jadwiga Jędrzejowska).

Ďalší národný rekord zlomila, keď zarobila na odmenách (24. mája 2008) viac ako
1 000 000 USD, čo sa zatiaľ žiadnej inej krajanke nepodarilo.

Na French Open 2008 vypadla v 4. kole (1/16) s Jelenou Jankovićovou 3-6, 6-7
(3). Vo Wimbledone 2008 skončila vo štvrťfinále na rakete Sereny Williamsovej
0-6, 4-6, a tá sa tak stala prvou hráčkou, ktorá porazila obe sestry v priebehu
jediného turnaja.

Jej mladšou sestrou je talentovaná poľská profesionálna tenistka Urszula
Radwańská (nar. 7. decembra 1990 v Krakove), ktorá vyhrala niekoľko turnajov
Grand Slamu v juniorskej kategórii, v konečnom rebríčku ITF v roku 2007 bola
klasifikovaná ako juniorská svetová jednotka a stala sa juniorskou majsterkou
sveta. Vo Wimbledone 2008 vypadla v druhom kole so Serenou Williamsovou.



https://sk.wikipedia.org/wiki/Wi-Fi

Wi-Fi (alebo Wi-fi, WiFi, Wifi, wifi) je súbor štandardov umožňujúci elektrickým
zariadeniam pripojiť sa na bezdrôtovú lokálnu siete LAN (WLAN) v súčasnosti
založených na špecifikácii IEEE 802.11. Wi-Fi bolo navrhnuté pre bezdrôtové
zariadenia ale dnes sa najčastejšie používa na pripojenie k internetu. Umožňuje
osobe so zariadením s bezdrôtovým adaptérom (PC, notebook, PDA, mobil)
pripojenie k internetu v blízkosti prístupového bodu (access point). Oblasť
pokrytá Wi-Fi signálom sa nazýva hotspot.

Názov Wi-Fi je slovná hračka k „Hi-Fi“ (high fidelity – „vysoká vernosť“), čo by
sa dalo interpretovať ako skratka wireless fidelity – „bezdrôtová vernosť“.
Názov však v skutočnosti skratkou nie je a vznikol len ako marketingová náhrada
pre "IEEE 802.11 štandard". Wi-Fi Alliance, ktorá je držiteľom ochrannej značky
Wi-Fi, ju definuje ako "WLAN založenú na IEEE 802.11 štandardoch", čo s
bezdrôtovou vernosťou nemá nič spoločné.

Wi-Fi bolo vynájdené v roku 1991 vo firme NCR Corporation / AT&T (neskôr Lucent
& Agere Systems) v meste Nieuwegein, Holandsko. Prvé bezdrôtové produkty
(pôvodne určené pre pokladničné systémy) prišli na trh pod názvom WaveLAN s
rýchlosťami 1 Mbps/2 Mbps. Vic Hayes (vynálezca Wi-Fi, nazývaný „otec Wi-Fi“) sa
so svojím tímom podieľal na návrhu štandardov IEEE 802.11b, 802.11a a 802.11g. V
roku 2003 Vic odišiel z Agere Systems do dôchodku. Agere Systems bol pod silným
tlakom konkurencie, hoci ich produkty boli špičkovej kvality, zákazníci
požadovali lacnejšie Wi-Fi riešenia. Chipset 802.11abg all-in-one od Agere
(kódové označenie: WARP) nikdy neuspel na trhu. Agere Systems sa rozhodli
opustiť Wi-Fi trh na konci roka 2004. Veľkú zásluhu na masovom rozšírení Wi-Fi
nesie firma Apple, ktorá ako prvá predstavila v roku 2001 svoj iBook G3 s Wi-Fi.

Typická Wi-Fi zostava obsahuje jeden alebo viac prístupových bodov (AP z
anglického slovného spojenia „access point“) a jedného alebo viacerých klientov.
AP vysiela svoj SSID (Service Set Identifier, sieťové meno) prostredníctvom
paketov nazývaných beacons (signály, majáky), ktoré sú vysielané väčšinou
každých 100 ms rýchlosťou 1 Mbps (najnižšia rýchlosť Wi-Fi). To zaručuje, že
klient prijímajúci signál z AP, môže komunikovať rýchlosťou aspoň 1 Mbps. Na
základe nastavení (napr. podľa SSID) sa klient môže rozhodnúť, či sa k AP
pripojí. Ak sú napr. v dosahu klienta dva prístupové body s rovnakým SSID,
klient sa podľa sily signálu môže rozhodnúť, ku ktorému AP sa pripojí. Wi-Fi
štandard ponecháva pripojovacie kritériá a roaming (prechod medzi hotspotmi)
úplne na klienta. Toto je sila Wi-Fi, ale zároveň to znamená, že jeden
bezdrôtový adaptér môže dosiahnuť podstatne lepší výkon ako druhý. Vo Windows XP
existuje vlastnosť nazývaná nulová konfigurácia (zero configuration), ktorá
umožňuje používateľovi vidieť všetky dostupné siete a pripojiť sa ku
ktorejkoľvek z nich „za behu“. V budúcnosti budú bezdrôtové adaptéry viac
riadené operačným systémom. Hoci sa Wi-Fi prenáša vzduchom, má rovnaké
vlastnosti ako neprepínaný ethernet. Dokonca sa môžu objaviť aj kolízie podobne
ako v neprepínaných ethernetových sieťach. 802.11 používa ako metódu prístupu na
médium povinne DCF (CSMA/CA).

Existujú predpovede, že Wi-Fi a súvisiace technológie nahradia mobilné telefónne
siete (napr. GSM). Tomu bránia najmä: chýbajúci roaming a autentifikačné funkcie
(pozri 802.1x, SIM karty a RADIUS), malá šírka prenosového pásma a obmedzený
dosah Wi-Fi. Je pravdepodobnejšie, že WiMax bude konkurovať ďalším mobilným
telefónnym protokolom ako sú GSM, UMTS alebo CDMA. Wi-Fi je však ideálny na VoIP
aplikácie v podnikových sieťach LAN alebo v prostredí SOHO (small office and
home). Hoci sa prvé zariadenia objavili už koncom 90-tych rokov, trh explodoval
v roku 2005. Firmy Zyxell, UT Starcomm, Samsung, Sony Ericsson, Nokia, Hitachi a
ďalšie ponúkajú VoIP Wi-Fi telefóny za dostupné ceny.

Komerčné Wi-Fi služby sú dostupné na miestach ako internetové kaviarne,
reštaurácie a letiská na celom svete (nazývané Wi-Fi-kaviarne), hoci pokrytie je
v porovnaní s mobilnými telefónmi nesúvislé:

Mnohé obce a mestá sa spojili s lokálnymi komunitnými skupinami, aby pomohli
rozšíriť bezplatné Wi-Fi siete. Niektoré komunitné skupiny vybudovali svoje
Wi-Fi siete len vďaka dobrovoľným príspevkom a individuálnemu úsiliu. Pre viac
informácií pozri bezdrôtová komunitná sieť, kde sa nachádza aj zoznam
bezplatných Wi-Fi sietí, ktoré sa dajú nájsť na celom svete.

OLSR je jeden z protokolov používaný na vybudovanie bezplatných sietí. Niektoré
siete používajú statické smerovanie, iné sa úplne spoliehajú na OSPF. Väčšina
sietí využíva open source softvér alebo dokonca zverejňujú svoje nastavenia pod
open source licenciou.

Niektoré menšie krajiny či obce a mestá už poskytujú bezplatné Wi-Fi hotspoty a
internetový Wi-Fi prístup pre svojich obyvateľov. Medzi príklady patria Tonžské
kráľovstvo alebo Estónsko, ktoré už vybudovali vo svojich krajinách veľké
množstvo bezplatných Wi-Fi hotspotov.

Viacero univerzít poskytuje bezplatný WiFi prístup do internetu pre svojich
študentov, návštevníkov a kohokoľvek v kampuse. Podobne niektoré komerčné firmy
ako napr. Panera Bread poskytujú bezplatný Wi-Fi prístup svojim sponzorom.
McDonald's Corporation tiež poskytuje Wi-Fi prístup nazývaný 'McInternet'.
Spustil ho najprv vo svojej vlajkovej lodi v Oak Brook, Illinois a teraz je
dostupný vo viacerých pobočkách v Londýne.

Ešte existuje tretia podkategória sietí, ktoré vybudovali niektoré komunity
(napr. univerzity), kde sa služba poskytuje bezplatne členom a hosťom komunity
(napr. študentom), pričom firmám a jednotlivcom zvonku sa prenajíma za peniaze.
Príkladom takej služby je Sparknet vo Fínsku. Sparknet podporuje aj OpenSparknet
– projekt, v ktorom môžu ľudia svoj vlastný prístupový bod začleniť do Sparknetu
výmenou za niektoré výhody.

Problémom WiFi v súčasnosti je jeho nekontrolované masové rozšírenie. Komerční
operátori poskytujú štandardne smerovače so vstavaným WiFi, pričom v drvivej
väčšine prípadov je Wifi v zariadení (nastavené od výrobcu) povolené a
nezaheslované. Neznalí používatelia prístroj nedokážu patrične nastaviť a stačí
im, keď pripoja internet do svojho stolného počítača. To že je tam ešte aktívna
anténa už ich pozornosti ujde. Poskytujú tak prístup k svojim počítačom a
internetu každému v dosahu WiFi. Signál prechádza stenami budov a ak účastník má
zariadenie na vyššom poschodí je signál zachytiteľný až do kilometra. Na
sídliskách preto nie je problém nájsť desiatky nezabezpečených WiFi sietí.

Tento typ kódovania je už považovaný za zastaraný. V roku 2005 skupina z FBI
uskutočnila ukážku ako sa dá prelomiť WEP ochrana pomocou verejne dostupných
nástrojov za 3 minúty. WEP ochrana je lepšia ako žiadna, hoci všeobecne nie je
tak zaistená ako viac prepracovaná WPA-PSK.

Aj napriek týmto výhodám sa o WPA a TKIP uvažovalo iba ako o dočasnom riešení,
ktoré bolo užitočné do príchodu štandardu 802.11i. Operačný systém Windows XP
pridal podporu WPA v apríli roku 2003, v tom istom mesiaci boli certifikované
prvé zariadenia používajúce WPA. WPA tiež poskytuje základnú podporu pre
AES-CCMP algoritmus, ktorý je preferovaný v štandarde 802.11i a v ochrane WPA2.

TKIP bol zostrojený tak aby sa dal jednoducho vložiť do nových firmvérov pre
zariadenia siete 802.11. TKIP využíva rovnaký šifrovací algoritmus ako WEP.
Štandardne však používa 128bitový kľúč a na rozdiel od WEP obsahuje dynamické
dočasné kľúče. TKIP pracuje s automatickým kľúčovým mechanizmom, ktorý mení
dočasný kľúč každých 10 000 paketov. Ďalšou veľkou výhodou TKIP je Message
Integrity Check (MIC), teda kontrola integrity správ. MIC je podstatne lepšie
zabezpečenie integrity správ než dovtedy používaný jednoduchý kontrolný súčet
CRC. MIC znemožňuje útočníkom zmeniť správy po prenose.

Šifra využíva symetrický kľúč. Ten istý kľúč je použitý aj pre dešifrovanie.
Dĺžka kľúča môže byť 128, 192 alebo 256 bitov. Metóda šifruje dáta postupne v
blokoch s pevnou dĺžkou 128 bitov. Šifra sa vyznačuje vysokou rýchlosťou
šifrovania. V súčasnej dobe nebol uverejnený známy prípad prelomenia tejto
metódy ochrany dát.

PEAP nie je šifrovací protokol. PEAP len autentifikuje klientov v sieti. Na
autentizáciu používa verejné kľúčové certifikáty. Potom sa vytvára šifrovaný
SSL/TLS tunel medzi klientom a autentizačným serverom. Táto metóda bola
vytvorená vďaka Cisco, Microsoft a RSA Security.

Bol vytvorený firmou Cisco. Microsoft nikdy nepridala do svojho operačného
systému podporu pre PEAPV1. Hlavne aj preto je len zriedka používaný.

Bezpečnosť TLS (predtým oficiálne a teraz neoficiálne SSL – Secure Sockets
Layer) protokolu je veľmi silná. Používa tzv. PKI (Public key infrastructure –
infraštruktúru verejných kľúčov) na ochranu komunikácie pre RADIUS autentizačný
server. Napriek tomu, že je tento protokol zriedka rozšírený, je považovaný ako
jeden z najbezpečnejších štandardov EAP. Univerzálne podporovaný všetkými
výrobcami wireless hardvéru a tiež Microsoftom.

Je to EAP protokol ktorý rozšíril EAP-TLS. Bol vytvorený firmami Funk Software a
Certicom. Síce nie je natívna podpora od operačného systému Microsoft Windows je
široko podporovaný cez všetky platformy. Na používanie je potrebné nainštalovať
malý program, napr. SecureW2. EAP-TTLS ponúka veľmi dobrú ochranu. Klientsky
počítač nepotrebuje byť autentifikovaný cez certifikačnú autoritu- prihlásenie s
PKI certifikátom na server, ale stačí klasické spojenie server – klient. Toto
výborne zjednodušilo procedúry nastavovania, pretože v tomto prípade nie je
potrebné aby boli nainštalované certifikáty na každom klientovi.

Wi-Fi je obchodná známka Wi-Fi Alliance (predtým Wireless Ethernet Compatibility
Alliance), obchodnej organizácie, ktorá testuje a certifikuje zhodu zariadení so
štandardmi 802.11x.

Opatrenia na zamedzenie neautorizovaných používateľov sú: potlačenie vysielania
service set identifier (SSID) prístupového bodu, povolenie prístupu do siete len
počítačom so známymi MAC adresami, ako aj rôzne kryptovacie štandardy. Staršie
prístupové body často nepodporujú primerané bezpečnostné opatrenia na ochranu
pred útočníkom vyzbrojeným paketovým snoričom (packet sniffer) a schopnosťou
prepínať MAC adresy. Rekreačný prieskum prístupových bodov iných ľudí sa stalo
známe ako wardriving a zanechanie graffiti, ktoré popisuje dostupné služby, ako
warchalking.

Na druhej strane je obvyklé neúmyselné použitie cudzích Wi-Fi sietí bez
autorizácie. Operačné systémy ako napr. Windows XP a Mac OS X sa (v závislosti
od nastavenia sieťových parametrov) automaticky pripájajú do dostupnej
bezdrôtovej siete. Používateľ, ktorý naštartuje prenosný počítač v blízkosti
prístupového bodu, môže zistiť, že sa pripojil do siete bez viditeľného
znamenia. Navyše používateľ, ktorý sa chcel pripojiť do jednej siete, sa
namiesto toho môže pripojiť do inej, ktorá má silnejší signál. V kombinácii s
automatickým nastavením iných sieťových parametrov (pozri DHCP a Zeroconf) to
môže spôsobiť, že bezdrôtoví používatelia odošlú citlivé údaje na nesprávne
miesto, ako to popisuje Chris Meadows v RISKS Digest z februára 2004.

Európa, Francúzsko, Španielsko a Japonsko majú prijaté svoje vlastné frekvenčné
kanály.



https://sk.wikipedia.org/wiki/Platobn%C3%A1_karta

Platobná karta je platobný prostriedok bezhotovostného platobného styku, ktorý
majiteľovi umožňuje vyberať hotovosť (z bankomatu, na pobočke banky), a uhrádzať
platby za tovary a služby (pomocou platobného terminálu, imprintera). Ide o
plastovú kartu štandardizovanej veľkosti vybavenú magnetickým kódom (pásikom)
alebo čipom. Vydavateľom platobnej karty je banka, resp. iná finančná
inštitúcia.

Základným identifikačným prvkom platobnej karty je jej jedinečné výrobné číslo,
ktoré je uvedené na prednej strane, v dolnej polovici karty. Pod týmto číslom je
uvedená platnosť karty v tvare „MM/RR“ a meno držiteľa karty. Na prednej strane
sa dnes už bežne nachádza aj čip, v ktorom sú uvedené identifikačné údaje karty.
Na rozdiel od magnetického prúžku sú dáta v chipe menej náchylné na poškodenie.

Na zadnej strane karty sa nachádza magnetický prúžok, v ktorom sú uvedené
identifikačné údaje karty. Pod magnetickým prúžkom sa nachádza pole určené na
vzorový podpis držiteľa karty. V prípade, že vydavateľ karty umožňuje použitie
karty pri platbách cez internet, nachádza sa na zadnej strane na podpisovom poli
aj kontrolné číslo, tzv. CVC kód (z angl. Card Verification Code), resp. CVV kód
(z angl. Card Verification Value). Posledné trojčíslie slúži ako dodatočný
ochranný prvok pred zneužitím karty pri internetovej platbe.

Zdroj: časopis TREND Pozn. 1: počet kreditných kariet vrátane American Express
(15.530 kusov) Pozn. 2: počet debetných kariet Maestro vrátane predplatených
kariet (9.454 kusov) Pozn. 3: počet kreditných kariet vrátane Diners Club White
(1.094 kusov) Pozn. 4: počet debetných kariet Maestro vrátane predplatených
kariet (1.220 kusov darčekových a BMK kariet)



https://sk.wikipedia.org/wiki/Karol_IV._(Sv%C3%A4t%C3%A1_r%C3%ADmska_r%C3%AD%C5%A1a)

Karol IV. Luxemburský (* 14. máj 1316, Praha – † 29. november 1378, Praha), bol
luxemburský gróf (1346 – 1353), moravský markgróf (1333 – 1349), rímsky kráľ
(korunovaný 26. novembra 1346 v Bonne a 25. júla 1349 v Aachene), český kráľ (od
26. augusta 1346, korunovaný 1. septembra a 2. septembra 1347 v Prahe),
lombardský kráľ (korunovaný 6. januára 1355 v Miláne), rímskonemecký cisár
(korunovaný 5. apríla 1355 v Ríme) a arelatský kráľ (korunovaný 4. či 18. júna
1365 v Arles).

Narodil sa ako najstarší syn (pokrstený 30. mája 1316 menom Václav) českého a
poľského kráľa Jána Luxemburského a českej kráľovnej Elišky Přemyslovny. Už od
útleho detstva bol jeho život vystavený strádaniu a príkoriam. Dva mesiace po
synovom krste sa musel jeho otec zúčastniť vojenského ťaženia na pomoc rímskemu
kráľovi Henrichovi VII. Po jeho odchode ho matka, v obave o synovu bezpečnosť,
zverila do ochrany svojho prívrženca Viléma Zajíca z Valdeku na hrade Křivoklát.

Pod vplyvom lží a intríg vedených proti jeho matke ho jeho otec v treťom roku
Václavovho života (spolu so súrodencami) Eliške odňal a držal ho na hrade Loket
a neskôr na Křivokláte. Tu, strážený, bol nútený žiť niekoľko rokov.

Ako sedemročného ho dal otec odviezť na dvor francúzskeho kráľa Karola IV.
Pekného jednak na výchovu, jednak – a to hlavne – aby bol vzdialený z krajiny
a nemohol by tak prípadne byť zvolený domácimi veľmožmi za vzdorokráľa. Svoju
matku Václav viac nikdy nevidel.

Počas svojho francúzskeho pobytu prijal 15. mája 1323 sviatosť birmovania. Podľa
starobylej obyčaje si za svoje birmovné meno zvolil meno svojho kmotra, kráľa
Karola IV. Od toho času používal výlučne meno Karol. V neskoršom veku mu
pripisoval mimoriadny symbolický význam spočívajúci v tom, že obe svoje mená,
krstné Václav i birmovné Karol, spájal so splynutím oboch tradícií, tvoriacich
základ jeho politiky, českej svätováclavskej a francúzskej tradície Karola
Veľkého.

V prvom roku svojho pobytu vo Francúzsku býval Karol na hrade v
Saint-Germain-en-Laye pri Paríži, ktorý bol častým vidieckym sídlom francúzskych
kráľov. Karol IV. Pekný mu určil za vychovávateľa učeného klerika Jána
z Viviers. Vo vlastnom životopise spomínal Karol po rokoch na dobu strávenú pri
dvore kráľovského strýka vo Francúzsku ako na šťastný úsek svojho života. Od
roku 1325 sa vzdelával priamo na kráľovskom dvore až do kráľovej smrti 1.
februára 1328.

Karolovou smrťou skončilo pre mladého princa obdobie blahobytu. Novým kráľom sa
stal Filip VI. z Valois, ktorý napriek tomu, že bol princovým príbuzným (bol
nevlastným bratom Karolovej manželky Blanky z Valois) neprechovával k českému
princovi vrelý vzťah. Odoprel mu naďalej veľkoryso prispievať na pobyt pri
dvore. Karol bol nútený starať sa o seba viac sám. Riešenie videl v intenzívnom
vzdelávaní na parížskej univerzite Sorbonne. V rokoch strávených štúdiom na
preslávenej škole treba hľadať zrod základných rysov Karolovho bystrého
politického uvažovania. Predovšetkým roky strávené vo Francúzsku a jeho
kultúrnom prostredí zanechali na Karolovej osobnosti nezmazateľnú stopu
prejavujúcu sa počas celého ďalšieho života.

O dĺžke Karolovho štúdia na parížskej univerzite sa záznamy rôznia. Dôležité
však je, že hlavným zmyslom nielen samotného štúdia na univerzite, ale i celého
francúzskeho pobytu bola Karolova príprava k štátnickému poslaniu. K tomu
smerovali i mnohé Karolove stretnutia a diplomatické rokovania s významnými
osobnosťami francúzskeho politického a duchovného života. Zvlášť zblíženie
s jednou osobnosťou malo na Karolov ďalší život mimoriadny význam. Bol ním jeden
z radcov francúzskeho kráľa, opát benediktínskeho kláštora vo Fécamp, Pierre
Roger des Rosières. Uhladený a vzdelaný prelát s diplomatickým nadaním sa
čoskoro stal Karolovým oddaným priateľom a otcovským radcom.

V roku 1330 Ján Luxemburský odvolal svojho syna z Francúzska do Luxemburska, kde
ho mal zastupovať pri správe grófstva a súčasne získavať prvé skúsenosti
v praktickej politike. Po takmer ročnom pobyte ho otec povolal do Talianska.
Potreboval tu svojho správcu novozískaných signorií v Lombardii, Emilii a
Toskánsku, ktorými chcel doplniť rodové panstvo Luxemburgovcov a zvýšiť svoje
mocenské postavenie v Európe. Týmto činom uviedol Karola na mocenské kolbisko.

Karolovo talianske správcovstvo sa často pod vplyvom okolností menilo na
vojvodcovstvo. Odpor proti luxemburskej moci vrcholil v množiacich sa
sprisahaniach a rebéliách (napr. povstanie v Miláne na čele s predákom milánskej
signorie vojvodom Azzone Viscontim). Pod vplyvom daných okolností prišiel Ján
Luxemburský k presvedčeniu o neudržateľnosti severotalianskeho panstva. Karol sa
v roku 1333 rozhodol pre návrat do Čiech, uvedomiac si mimoriadny význam českého
kráľovstva pre rodové záujmy Luxemburgovcov.

Pobyt pri kráľovskom dvore a účasť na otcových vojnových ťaženiach a jednaniach
v ríši a v Taliansku boli nanajvýš vhodnou prípravou pre budúcu dráhu vladára.
Vzdelaním, ktoré v Paríži dostal a ktoré si neustálym štúdiom prehlboval, ďaleko
prevyšoval európskych panovníkov. Slovom a písmom ovládal latinčinu, nemčinu,
francúzštinu, taliančinu a češtinu, ktorú sa však po rokoch pobytu v cudzine
musel znova učiť, než mohol vo vlastnom životopise s hrdosťou vyhlásiť, že vraví
svojou rečou opäť ako každý iný Čech. Styky s poprednými osobnosťami parížskej
Sorbonny a pápežského dvora v Avignone ho uviedli do základov teologického
a filozofického myslenia doby. Vybraná kultúra poklasickej gotiky parížskeho
dvora mu bola vzorom, ktorý však dokázal obohacovať s vyhraneným vkusom
a poznatkami z ciest po Nemecku a Taliansku.

Po svojom návrate do Čiech ho otec v roku 1334 menoval moravským markgrófom
a zveril mu vládu v Čechách ako svojmu nástupcovi. Súčasne tento titul znamenal
trvalý a nedeliteľný podiel na vláde kráľa Jána Luxemburského v Čechách.
V Karolovom poňatí moci je však badať zásadný rozdiel medzi ním a otcom. Na
rozdiel od Jána Luxemburského, pre ktorého české prostredie ostávalo stále
cudzie a nevyspytateľné, pociťoval Karol potrebu splynúť s rodnou krajinou
a pochopiť ju.

Vo svojom životopise (Vita Caroli) spomína Karol na svoj príchod na Pražský
hrad, na spustošený palác svojho pradeda Přemysla Otakara II., ktorý ani nebol
vhodný na bývanie. Po krátkom pobyte v meste presídlil Karol do domu hradného
grófa na Hrade a začal prestavbu kráľovského paláca. Je očividné, že vzorom mu
bol palác francúzskych kráľov Ile de la Cité v Paríži, kde istý čas vyrastal.
Počas prvých mesiacov roku 1334 sa hrad stal aspoň čiastočne obývateľným
a upraveným natoľko, že mohol z Luxemburska pozvať svoju mladú manželku Blanku
z Valois i s prvorodenou dcérou Margarétou.

Predovšetkým však Karol usiloval o nápravu pomerov v krajine, odstraňoval
následky otcovej rozmarnosti, vyplácal korunné majetky dané otcom do zálohy.
Činnosť mladého markgrófa nebola po vôli tým, ktorí ťažili z dobrodružnej a
ľahkomyseľnej povahy jeho otca. Často kvôli tomu dochádzalo medzi nimi
k roztržkám, ktoré viedli dokonca k tomu, že Ján i pod vplyvom krivých obvinení
na čas zbavil svojho syna vlády. Karol opustil Čechy a utiahol sa k svojmu
bratovi Jánovi Henrichovi do Tirolska. Do Čiech sa vrátil až v roku 1338.
V posledných rokoch Jánovho panovania bol Karol už opäť vladárom a zúčastnil sa
i otcových vojenských ťažení.

Ešte v roku 1344 začal Karol práce na systematickom budovaní novokoncipovaného
českého štátu. Jedným z prvých zámerov, ktorý sa mu podaril zrealizovať, bolo
vymanenie Čiech z cirkevnej právomoci ríšskeho episkopátu. Prakticky od vzniku
pražského biskupstva v roku 973 bola problémom jeho podriadenosť mainzskému
arcibiskupovi, čo viedlo k pokusom o rozdelenie a oslabovanie panovníckej moci
a obmedzovanie suverenity českého panovníka. Šťastnou zhodou náhod 7. mája 1342
na Petrov stolec pod menom Klement VI. zasadol kardinál Pierre Roger des
Rosières. Karol sa s novým pápežom dohodli na povýšení pražského biskupstva na
arcibiskupstvo. Týmto aktom bola predovšetkým posilnená prestíž kráľovskej moci.

K zriadeniu samostatnej cirkevnej provincie prišlo bulou Klementa VI. z 30.
apríla 1344. Bula obsahovala i klauzuly o zriadení olomouckého a litomyšlského
biskupstva. Vznik novej, samostatnej českej cirkevnej provincie bol Karolovým
prvým veľkým politickým úspechom na jeho ceste k moci v českých krajinách.
S ohľadom na osudy přemyslovských kráľov, otcove vnútropolitické neúspechy
i vlastné skúsenosti bolo Karolovi jasné, že proti odstredivej sile českej
šľachty, ktorá nemienila trpieť silnú panovníkovu moc, musí vo vnútri krajiny
hľadať silného spojenca, ktorým mohla byť jedine cirkev.

Druhou bulou, vydanou ešte ten istý deň, pápež povýšil biskupa Arnošta
z Pardubíc na arcibiskupa. Posledným aktom bolo 5. mája 1344 udelené právo
českých arcibiskupov korunovať českých kráľov. 22. novembra 1344 bol Arnošt
z Pardubíc slávnostne uvedený do úradu.

Zvláštnou bulou potom v roku 1346 upravil pápež pomery českej kráľovskej koruny,
najmä jej neodcudziteľnosť, a potvrdil korunovačný poriadok českých kráľov.

Od začiatku štyridsiatych rokov 14. storočia bol Karol favoritom pápežskej kúrie
na hodnosť rímskeho panovníka proti Ľudovítovi IV. Bavorskému.

Cisár Ľudovít Bavorský sa totiž svojou protipápežskou a protiluxemburskou
politikou dostával do konfliktov s pápežskou kúriou v Avignone i českým kráľom.
Pápež Klement VI. stojaci za záujmami Luxemburgovcov začal dôrazne požadovať
zosadenie Ľudovíta z cisárskeho trónu. Vzťahy sa vyhrocovali a dospeli do
štádia, kedy pápež dal v apríli 1346 cisára i celý rod Wittelsbachovcov do
kliatby a vyzval ríšskych kurfirstov, aby sa od Ľudovíta Bavorského odvrátili.
Súčasne navrhol za nového rímskeho kráľa moravského markgrófa Karola. Vstupom do
zápasu o rímsku korunu prenikol Karol prvý raz výrazne do celoeurópskeho
politického diania. Dejiny českého štátu sa od tej chvíle viac ako pred tým
stali neoddeliteľnou súčasťou stredoeurópskych a neskôr i európskych dejín.

11. júla 1346 sa v meste Rhens na Rýne konalo zasadnutie kurfirstov. Hlasmi
piatich z nich bol Karol zvolený sa nového rímskeho kráľa. Korunovácia sa konala
26. novembra v Bonne, lebo tradičné korunovačné mestá Aachen a Kolín nad Rýnom
ostávali zatiaľ na strane cisára Ľudovíta Bavorského. Karolova korunovácia v
Aachene bola možná 25. júla 1349.

Dôležitým medzníkom v Karolovom živote bol 26. august 1346. V tento deň spolu
s otcom na čele svojich vojenských oddielov obhajovali záujmy francúzskeho kráľa
Filipa VI. vo vojne proti Angličanom. Pri dedine Kreščak (Crécy, dnes
Crécy-en-Ponthieu) na severe Francúzska sa v podvečerných hodinách strhla bitka,
v ktorej bolo zle vedené francúzske vojsko porazené. V boji zahynul výkvet
francúzskeho rytierstva a šľachty; svoju smrť tu našiel i český kráľ Ján
Luxemburský. Karol bol ľahko ranený. V súlade s poslednou vôľou kráľa Jána
z roku 1340 i s rozhodnutím českého snemu sa Karol stal po otcovej smrti novým
českým kráľom.

Karolova úspešná voľba rímskym kráľom a jeho následný nástup na český trón ho
postavili pred neľahkú úlohu – predovšetkým musel dosiahnuť plné uznanie v ríši
proti žijúcemu cisárovi Ľudovítovi Bavorskému – teda úlohu protikráľa. Prvým
krokom na uskutočnenie tohto cieľa bolo všestranné upevnenie vlastnej moci.
Predchádzala mu slávnostná korunovácia českým kráľom 2. septembra 1347 na
Pražskom hrade, ktorú vykonal po prvý raz v dejinách českého štátu, český
metropolita Arnošt z Pardubíc. V korunovácii videl Karol nielen dovŕšenie svojho
úsilia o potvrdenie svojej zvrchovanej moci, ale i nástup k svojmu plnému
uznaniu v ríši. Skôr ako prišlo k rozhodujúcemu mocenskému stretu, cisár Ľudovít
Bavorský na poľovačke 14. októbra 1347 tragicky zahynul. Smrť Karolovho rivala
znamenala koniec jeho problémom s uznaním v ríši. Situáciu sa ešte snažil
zvrátiť cisárov najstarší syn Ľudovít, ktorý tým, že nemal najmenšie vyhliadky
na vlastnú kandidatúru, snažil sa postaviť voči Karolovi konkurenta. Podarilo sa
mu zaistiť zvolenie anglického kráľa Eduarda III. Eduard realisticky zvážiac
svoje vyhliadky však čoskoro na ríšsky trón rezignoval a dokonca 24. 6. 1348
uzavrel s Karolom spojenectvo. Wittelsbachovská strana sa však nevzdávala a
ďalšieho protikandidáta našla v bezvýznamnom vojvodovi Günterovi zo
Schwarzburgu. V januári 1349 dosiahla i jeho zvolenie. Karolovou reakciou bolo
zvolanie ríšskych kurfirstov do Kolína nad Rýnom, kde vyhlásil, že iba jeho
hodnosť rímskeho kráľa je legitímna. Napriek tomu bol presvedčený, že o svojom
nároku bude musieť rozhodnúť silou.

Súčasne Karol oslabil svojich protivníkov novým dynastickým sobášom. Po náhlej
smrti svojej prvej manželky Blanky z Valois (1. 8. 1348) sa nečakane oženil
s dcérou rýnskeho falcgrófa Rudolfa Annou, pochádzajúcou z vedľajšej vetvy
wittelsbachovskej dynastie.

K samotnému boju však nedošlo, pretože Günter zo Schwarzburgu v tomto roku pri
vojnových prípravách nečakane zomrel. Boj o ríšu bol s konečnou platnosťou
rozhodnutý a Karol mohol byť odteraz uznávaný ako jediný rímsky panovník.
Potvrdenie víťazstva spečatil svojou druhou korunováciou v tradičnom
korunovačnom meste Aachen 25. júla 1349.

26. marca 1348 sa začalo spoločné zasadanie ríšskeho a českého snemu – prvý
generálny snem. Pod vedením Karola IV. 7. apríla 1348 prijal viacero zásadných
rozhodnutí. Boli potvrdené privilégiá Českého kráľovstva, ako „obzvlášť
vznešeného článku Ríše rímskej“, v origináli ipsum regnum Boemie Romani regni
membrum fore nobilius. Prvý raz bol použitý pojem „krajiny Českej koruny“, čím
bolo odstránené staré chápanie krajiny ako osobného majetku panovníka.
V budúcnosti mala krajina kráľa, nielen kráľ krajinu. Ku krajinám Českej koruny
patrilo České kráľovstvo, Moravské markgrófstvo, Olomoucké biskupstvo, Opavské
vojvodstvo, aj sliezske kniežatstvá a Horná Lužica; od roku 1368 Dolná Lužica
a od roku 1373 Brandenbursko.

7. apríla 1348 Karol vydal zakladaciu listinu vysokého učenia (studium generale)
v Prahe (Karolovej univerzity), prvej univerzity v zaalpskej oblasti strednej
Európy (súhlas s jej zriadením udelil Karolovi pápež Klement VI. bulou vydanou
v Avignone ešte 26. 1. 1347).

Začiatok päťdesiatych rokov sa pre Karola niesol v znamení osobných kríz.
28. 12. 1351 mu zomrel ani nie dvojročný prvorodený syn Václav a 2. 2. 1353
i jeho matka, Karolova druhá manželka Anna Falcká. Jej smrťou sa Karol ocitol
pred nutnosťou postarať sa o nový sobáš. Jeho voľba bola jedným z neočakávaných
politických ťahov. Karolovou treťou manželkou sa 27. 5. 1353 stala dcéra
svídnického vojvodu Henricha II. a jeho manželky Kataríny, Anna. Fakt, že s ňou
Karol počítal ako s nevestou pre svojho prvorodeného syna dosvedčuje jeho zámer
s rozširovaním rodových území prostredníctvom dynastických sobášov. Tento sobáš
prispel okrem územného zisku (Svídnicko a sliezske krajiny) i k novému zblíženiu
s uhorským kráľom Ľudovítom I. Veľkým z Anjou (dvojnásobný príbuzenský
vzťah – dcéra Margaréta bola Ľudovítovou manželkou a matka Anny Svídnickej bola
Ľudovítovou sestrou).

Tri mesiace (6. január 1355) pred svojou cisárskou korunováciou bol v Miláne
korunovaný lombardskou kráľovskou korunou. Na deň svojej cisárskej korunovácie,
5. apríla 1355, v svätopeterskej bazilike prijal z rúk pápežského legáta
kardinála Pierra de Colombiers cisársku korunu a hold predstaviteľov rímskej
ríše. Spolu s Karolom bola korunovaná i jeho manželka Anna Svídnická. Nový cisár
vykonal predpísané sľuby a rozjasanými ulicami Ríma prišiel k Lateránskej
bazilike na slávnostnú hostinu.

V súvislosti s Karolovou cisárskou korunováciou je dôležité si uvedomiť, že prvý
raz a súčasne naposledy v dejinách českého štátu potomok slávneho rodu
Přemyslovcov stál na najvyššom a najuctievanejšom spoločenskom stupni. Až od
tohto okamihu sa Karol oficiálne nazýval Karolom Štvrtým (Karolus Quartus divina
favente clemencia, Romanorum imperator semper augustus et Boemie rex.), čím sa
prihlásil za pokračovateľa a dediča diela Karola Veľkého, prvého cisára
obnovenej rímskej ríše.

Obdobie po prijatí cisárskeho titulu znamenalo pre cisára upevňovanie si svojej
moci, ktorú musel neraz obhajovať i tvrdou rukou (napr. potlačený pokus o odboj
Rožmberkovcov), a súčasne prípravu právnych zásad, podľa ktorých sa mala
v budúcnosti riadiť voľba rímskeho kráľa. Na jeseň 1355 tak vznikol prvý ucelený
ríšsky ústavný zákon, ktorý určil spôsob voľby rímskeho panovníka zborom
siedmich ríšskych kurfirstov, jediných oprávnených voličov. Návrh zákonníka,
obsahujúceho dvadsaťtri článkov, bol schválený na norimberskom ríšskom sneme
10. januára 1356. Ostávajúcich sedem článkov nadobudlo platnosť na nasledujúcom
sneme v Métach, 25. 12. 1356. Kodifikácia základných ríšskych štátoprávnych
noriem, ktoré Karol nazval jednoducho Naša cisárska kniha, bola od roku 1400
pomenovaná podľa cisárskej pečate Zlatá bula Karola IV. z roku 1356. Ustanovenia
tohto právneho kódexu, patriaceho k najvýznamnejším ríšskym listinám v období
neskorého stredoveku, ostali v platnosti až do konca existencie Svätej rímskej
ríše v roku 1806.

Ďalším prelomovým obdobím pre Karola IV. bol rok 1362. 11. júla pri pôrode
tretieho dieťaťa zomrela jeho tretia manželka. Zanechala mu dve deti, štvorročnú
Elišku a ročného Václava (budúceho kráľa Václava IV.). Pokiaľ sobáš s Annou
Svídnickou predznamenal Karolovou politiku rozširovania zväzkov krajín
patriacich Českej korune, potom štvrté manželstvo bolo jej dôsledným
pokračovaním. Štyridsaťsedemročný cisár si 21. mája 1363 v Krakove vzal za
manželku iba šestnásťročnú dcéru pomoranského vojvodu Bogislava Alžbetu
(Elišku). Necelý mesiac po svadbe, 18. júna, bola Alžbeta v Prahe korunovaná
českou kráľovnou, keď tri dni predtým bol českým panovníkom korunovaný i jeho
syn Václav.

28. októbra 1362 zasadol na Petrov stolec pod menom Urban V. opát
benediktínskeho kláštora sv. Viktora v Marseille Guillaume de Grimoard. Od
svojho zvolenia nadviazal s rímskym cisárom priateľské vzťahy. Karol IV. už na
jeho predchodcu Inocenta VI. naliehal, aby preniesol svoje sídlo opäť do Ríma.
Inocentov sľub, že presídli z Avignonu do Ríma, zmarila pápežova smrť. Nový
pápež rovnako prisľúbil preniesť pápežskú kúriu, len čo tomu dovolia podmienky
(stavebné úpravy v Ríme a zabezpečenie bezpečnosti pápežovho sprievodu
i samotného sídla). Zároveň žiadal cisára aby rázne zakročil proti tlupám
žoldnierov, ktoré sužovali Francúzsko a Taliansko a bránili pápežovi vrátiť sa
podľa cisárovho priania z Avignonu do Ríma. Na ríšskom sneme, konanom koncom
augusta 1366 v Kolíne nad Mohanom bolo rozhodnuté, že cisár podnikne rímsku
jazdu so silným vojskom s cieľom zaistiť pápežovi bezpečnú cestu do Ríma. 21.
októbra 1368 Urban V. prišiel do Ríma a cisár Karol IV. ho slávnostne uviedol do
svätopeterského chrámu. Karolov plán na opätovné ustanovenie Ríma ako sídla
hlavy rímskokatolíckej cirkvi a tým zmenšenie pápežovej závislosti na Francúzsku
k upevneniu vlastného postavenia v Taliansku, však nevyšiel. Z dôvodu
pretrvávajúcich nepokojov v krajine sa pápež rozhodol začiatkom júna 1370 pre
opustenie Ríma. Karolov neúspech tohto kroku dovŕšila pápežova smrť v decembri
toho roku.

Posledných desať rokov Karolovho života sa nieslo v znamení úsilia o dokončenie
konsolidácie českého štátu a zabezpečenie dovtedajších luxemburských dŕžav
a rímskeho cisárstva do budúcna s prihliadnutím na otázky nástupníctva a určenie
dedičských podielov. V záujme naplnenia týchto cieľov, najmä s ohľadom na
zachovanie integrity štátnych a rodových dŕžav, Karol opäť zasiahol
diplomatickou cestou. Napäté vzťahy s bavorskými Wittelsbachovcami sa rozhodol
zmierniť sobášom svojho syna, mladého kráľa Václava IV. s dcérou bavorského
vojvodu Albrechta I., Johannou.

Ďalší cieľ, ktorý si Karol vytýčil, bolo získanie ríšskych kurfirstov pre
myšlienku voľby Václava IV. rímskym kráľom. Po siahodlhých jednaniach
sprevádzaných viacerými ústupkami a sľubovanými privilégiami zo strany cisára
jednotlivým kurfirstom, sa mu tento cieľ podarilo naplniť, keď 10. 6. 1376 bol
vo Frankfurte nad Mohanom Václav zvolený a 6. 7. 1376 v katedrále v
Aachene korunovaný rímskou kráľovskou korunou.

Karol IV. bol celkom ženatý štyrikrát. Jeho prvou manželkou sa 15. mája 1323
(ešte počas jeho francúzskeho pobytu) stala Blanka z Valois, s ktorou mal dve
dcéry:

Druhou manželkou sa 4. alebo 11. marca 1349 stala Anna Falcká, s ktorou mal iba
jedného syna:

Tretí raz sa oženil 27. mája 1353 s Annou Svídnickou. Narodili sa im tri deti
(pri pôrode tretieho dieťaťa – syna – Anna zomrela):

Jeho poslednou manželkou sa 21. mája 1363 stala Alžbeta (Eliška) Pomoranská,
s ktorou mal šesť detí:

Doba Karolovho panovania bola súčasne vyvrcholením stáročného vývoja českého
feudálneho štátu. Gotika zdomácnená v českom prostredí a premenená do
neopakovateľnej podoby, ovplyvnila a obohatila slohový vývoj okolitých
i vzdialenejších území. Praha sa stala hlavným mestom ríše a Pražský hrad,
veľkoryso obnovovaný a budovaný, bol najskvelejšou rezidenciou svojej doby. Už
Karolovi súčasníci oceňovali jeho význam pre krajinu – v pohrebnej reči v deň
jeho pohrebu – 16. decembra 1378 – bol cisár Karol IV. prvý raz nazvaný „Otcom
vlasti“. Takto ho nazval jeho priateľ Vojtech Raňkov, profesor na francúzskej
Sorbonne. Medzi jeho najväčšie zásluhy patrí:



https://sk.wikipedia.org/wiki/K%C4%BEak_(vrch_v_Malej_Fatre)

Kľak (1 351,6 m n. m.) je výrazný hôľnato-skalnatý vrchol na hlavnom hrebeni
južnej časti Lúčanskej Malej Fatry.

Vrchol Kľaku je výborný vyhliadkový bod s kruhovým výhľadom na všetky okolité
pohoria. Vďaka nezameniteľnému vzhľadu je vrch rozpoznateľný a viditeľný od
Rajeckých Teplíc až po Bystričany. Na vrchole je umiestnený kríž, pri ktorom sa
konajú časté organizované stretnutia turistov. Pod vrcholom, na súčasnej zelenej
turistickej trase, bola v minulosti umiestnená horská chata. Dôkazom sú ostatky
základov a dobová fotografia z roku 1947 umiestnená na skale.

Vrcholom Kľaku vedie vyhľadávaný turistický chodník, vedúci z Fačkovského sedla
ďalej na sever hlavným hrebeňom pohoria. Pod vrcholom vo výške 990 m n. m. je
Kľacký vodopád.

Kľak sa nachádza v centre rovnomennej NPR Kľak, ktorá zaberá svahy okolo
bralnatého dolomitového vrcholu v nadmorskej výške 1 050 – 1 351 m. Na podloží
vápencov a dolomitov je vyvinutá hnedá lesná pôda tzv. rendzinová a ojedinele aj
surová pôda karbonátová. V rezervácii sa chráni vzácna a zachovalá vápencová
vegetácia na vrchole kopca a zachovalé lesné spoločenstvá okolo vrcholu.

NPR Kľak patrí do katastrálneho územia obcí Fačkov a Vrícko. Chránené územie
bolo vyhlásené v roku 1966 rozhodnutím Komisie SNR pre školstvo a kultúru č. 30,
z 25. mája 1966 a úpravou Komisie pre ŠaK č. ŠaK 6527/1966-osv./6 z 10. júna
1966. Rozloha územia je 85,71 ha s 5. stupňom ochrany prírody.

V zmiešaných lesoch Kľaku dominuje buk, potom jedľa, smrek, javor horský a
jarabina. V rezervácii sa vyskytuje mnoho chránených druhov rastlín, ako horec
Clusiov, soldanelka karpatská, kortúza Matthiolova, ľalia zlatohlavá, vemenník
dvojlistý, jelení jazyk celistvolistý a i. V roku 1813 tu zbieral, skúmal a
pozoroval rastliny významný švédsky botanik Göran Wahlenberg. Z dravého vtáctva
sa tu vyskytuje sokol myšiar a orol skalný.



https://sk.wikipedia.org/wiki/Johnny_Depp

Johnny Depp (celým menom John Christopher Depp II) (* 9. jún 1963, Owensboro,
Kentucky, USA) je americký filmový herec, scenárista, režisér a hudobník známy
stvárnením nezvyčajných a excentrických postáv ako Jack Sparrow vo filmovej
sérii Piráti Karibiku, Raoul Duke vo filme Strach a hnus v Las Vegas a Sam v
snímke Benny & Joon alebo Willy Wonka z filmu Charlie a továreň na čokoládu.

Depp sa zvýraznil v hlavnej úlohe televízneho seriálu 21 Jump Street, vďaka
ktorému sa z neho rýchlo stal tínedžerský idol. Samotný Johnny sa s takým
označením nestotožňoval a preto sa zameral na filmové úlohy, ktoré mu sedeli
lepšie. Na začiatku filmovej kariéry si zahral titulnú postavu vo filme
Nožnicovoruký Edward a neskôr mu priniesli úspech roly ako Ichabod Crane v
Ospalej diere, Jack Sparrow vo filmovej sérii Piráti Karibiku, Willy Wonka vo
filme Charlie a továreň na čokoládu, a samozrejme úloha Šialeného klobučníka vo
filme Alica v krajine zázrakov.

Spolupracoval s režisérom a blízkym priateľom Timom Burtonom na siedmich
filmoch, jedným z posledných sú Sweeney Tood: Diabolský holič z Fleet Street, za
ktorý získal Zlatý glóbus v kategórii Najlepší herec, a taktiež na filme Alica v
krajine zázrakov. Depp stvárňuje aj skutočné postavy ako napríklad Edwarda Wooda
ml. vo filme Ed Wood, Joshepa D. Pistoneho v snímke Donnie Brasco a Georgea
Junga v Blow. Najnovšie sa divákom predstavil ako bankový lupič John Dillinger
vo filme Verejní nepriatelia od režiséra Michaela Manna.

Johnny Depp bol trikrát nominovaný na Academy Award za najlepšieho herca v
hlavnej úlohe, štyrikrát na Screen Actors Guild Awards (raz toto ocenenie vyhral
za filmový hit Piráti z Karibiku: Prekliatie Čiernej perly) a osemkrát na
ocenenie Zlatý glóbus.

Narodil sa v Owensborno, v Kentucky. Jeho matka, Betty Sue Palmer, bola
čašníčkou a otec, John Christopher Depp starší, bol inžinier. Má jedného brata,
Dannyho, a dve sestry, Christie (jeho osobná manažérka) a Debbie. Má
cherokeeský, nemecký a írsky pôvod. S rodinou sa neustále sťahovali. Žil aj na
Floride, kde navštevoval strednú školu. V roku 1978 sa rodičia rozviedli a
Johnny ako dieťa v dôsledku stresu, riešenia rodinných problémov a vlastnej
neistoty trpel sebapoškodzovaním. Má osem jaziev na ľavej ruke. V interview z
roku 1993 vysvetlil svoje zranenia: "Moje telo je svojim spôsobom denník. Je to
niečo, čo robia námorníci, určité chvíle v živote, keď sám seba označíte, či už
nožom, alebo u profesionálneho tetovača."

Ako dvanásťročnému mu mama kúpila prvú gitaru, od ktorej sa stal doslova
závislý, začal hrať v rôznych garážových kapelách. V sedemnástich odišiel zo
školy, pretože chcel byť rockovým hudobníkom. Neskôr založil rockovú kapelu "The
Kids"; ich najväčším úspechom bolo, keď robili predskokana Iggymu Popovi. Ale
kapela sa ešte pred oficiálnym nahrávaním platne rozpadla. Keď sa jeho rodičia
rozviedli, rád experimentoval aj s drogami. Prestal, až keď jeho dlhoročný
priateľ zomrel na predávkovanie pred jeho barom.

V roku 1983 sa dvadsaťročný Johnny oženil Lori Anne Allisonovou. Počas
manželstva pracovala ako filmová maskérka a Johnny vystriedal viacero náhodných
prác. Istý čas si zarábal ako reklamný predavač atramentových pier cez telefón.
Neskôr ho Lori zoznámila s Nicolasom Cagom, a ten mu poradil, aby sa stal
hercom. Dokonca mu "dohodil" svojho agenta. O dva roky sa Depp a Allison
rozviedli.

V roku 1994 Johnnyho Deppa zatkla a vypočúvala polícia, pretože údajne spôsobil
vážne škody v hotelovom apartmáne v New York City. Od roku 1998 kedy sa rozišiel
s britskou modelkou Kate Mossovou žije s francúzskou herečkou a speváčkou
Vanessou Paradis, ktorú stretol počas natáčania svojho filmu Deviata brána. V
1999 bol opäť zatknutý za bitku s papparazim, ktorá sa odohrala pred
reštauráciou počas večere s Paradis.

V rokoch 1994 a 1997 nahral piesne s vtedajšou najväčšou skupinou, Oasis na
slide gitare. Nahral s nimi piesne Fade Away (Warchild Version) a Fade In-Out.

S Vanessou Paradis má dve deti. Dcéra Lily-Rose Melody sa narodila 27. mája 1999
a syn John "Jack" Christopher Depp III prišiel na svet 9. apríla 2002. V roku
2007 jeho dcéra prekonala ťažkú chorobu (infekciu), ktorá začala spôsobovať
zlyhanie obličiek, výsledkom bol dlhý pobyt v nemocnici. Ale skoršie zdroje
uviedli, že išlo a otravu krvi.

V súčasnosti má Johnny domy v Los Angeles a vo Francúzsku. Svoj "hlavný" dom má
na juhu Francúzska a taktiež apartmán v Paríži, kde prebýva s rodinou, keď práve
nenatáča nejaký film. Vlastní klubovňu Viper Room v Los Angeles. Bojí sa
klaunov.

Jeho herecký debut prišiel v roku 1984, keď dostal rolu vo filme Nočná mora v
Elm Street. V roku 1987 ho jeho agent presvedčil, aby prijal úlohu v televíznom
seriáli 21 Jump Street, ktorá mu zabezpečila úspech hlavne v radoch
dospievajúcej mládeže. Johnny účinkoval v tomto seriáli tri roky (1987 – 1990).
Za tým nasledovalo účinkovanie vo filme Nožnicovoruký Edward (1990), ktorý mu
otvoril brány z televízneho do filmového štúdia.



https://sk.wikipedia.org/wiki/Henrich_VIII.

Henrich VIII. Tudor (* 28. jún 1491, Londýn, Anglicko – † 28. január 1547,
Londýn) bol anglický kráľ od 21. apríla 1509 až do svojej smrti. Taktiež bol aj
Írskym lordom (neskôr sa stal írskym kráľom) a robil si nároky aj na francúzsky
trón. Bol druhým panovníkom z rodu Tudorovcov, jeho predchodcom bol jeho otec,
kráľ Henrich VII.

Henrich VIII. bol veľmi významným panovníkom. Takmer počas celej svojej vlády
brutálne potláčal vplyv protestantskej reformácie v Anglicku (toto politické
hnutie malo korene v 14. storočí pod vedením Jána Viklefa) a najznámejším sa
stal pre svoje politické boje a konflikty s Vatikánom. Tieto spory nakoniec
viedli k tomu, že sa Anglicko odtrhlo od katolíckeho náboženstva (teda od
pápežskej autority) a prešlo na protestantské, z ktorého tým, že sa vyhlásil za
hlavu cirkvi, vznikla anglikánska cirkev. Hoci prostý ľud ani cirkev s jeho
rozhodnutím nesúhlasili, tvrdo si svoje rozhodnutie presadzoval, aj za cenu
popráv každého, kto sa odmietol podrobiť novým pravidlám. Dôsledkom toho sa tiež
vo veľkom rušili anglické kláštory. Podpora anglickej reformácie začala jeho
nástupcom, zbožným protestantom Eduardom VI. a Alžbetou I., zatiaľ čo Henrichova
dcéra Mária I. dočasne obnovila pápežskú autoritu v Anglicku. Henrich VIII.
taktiež dozeral na právne spojenie Anglicka a Walesu. Známym sa stal aj svojimi
šiestimi manželstvami, pričom dve zo svojich manželiek dal popraviť.

Tudorovci boli rod, ktorý vládol v Anglicku v rokoch 1485 až 1603. Zaviedli do
Anglicka pokoj po mnohých ťažkých rokoch vojny. Jedna z najvýznamnejších a
najťažších vojen bola tzv. Vojna ruží, ktorá trvala až tridsať rokov. Bola to
vojna medzi Lancasterovcami, ktorí mali symbol červenej ruže, a Yorkovcami so
symbolom bielej ruže. Napokon si kráľ Henrich VII. z rodu Lancasterovcov zobral
za manželku dcéru vodcu Yorkovcov. Ruže spojili na znak spojitosti a mieru. Tak
vznikla tzv. Tudorovská ruža.

Henrich VIII. sa narodil v greenwichskom paláci ako tretie dieťa Henricha VII. a
Alžbety z Yorku. Z jeho súrodencov prežili detstvo len traja – Artur Tudor,
waleský princ, Margaréta Tudorová, neskoršia manželka škótskeho kráľa Jakuba
IV., a Mária Tudorová, neskoršia manželka francúzskeho kráľa Ľudovíta XII.

Henrich VII., jeho otec, miloval zábavu, a tak na kráľovskom dvore nemohli
chýbať rôzni akrobati, šašovia, kúzelníci a hudobníci. Jeho dvor sa stal
vychýreným strediskom kultúry a vzdelaných osobností. Princ Henrich zbožňoval
hudbu a vyrástol z neho dokonalý hudobník. Už v desiatich rokoch hral na
nástrojoch ako píšťala, harfa, lutna a bubny. Bol veľmi energický, pekný a
múdry. Vynikal v latinčine, matematike, astronómii, kozmológii. Bol i úžasným
atlétom, lukostrelcom, poľovníkom a priaznivcom bojových hier. Taktiež hrával
hru veľmi podobnú dnešnému tenisu.

Henrich dostal vynikajúce vzdelanie od najlepších učiteľov. Plynulo hovoril po
latinsky, francúzsky a španielsky. Ako sa očakávalo, trón mal zdediť jeho starší
brat, princ Artur, a Henrich bol pripravený na život v kostole.

V roku 1493, keď mal Henrich dva roky, bol vymenovaný za konštábla (vrchného
veliteľa vojska zastupujúceho kráľa) na zámku Dover a wardenského lorda na
Cinque Ports. V roku 1494 získal titul yorkského vojvodu. Následne bol
vymenovaný za anglického grófa maršala a írskeho lieutenantského lorda.

Henrichov starší brat, následník trónu, Artur Tudor si už vo veku 15 rokov
zobral za ženu španielsku princeznú Katarínu Aragónsku. Neskôr spolu odcestovali
na hrad Ludlow. O niekoľko mesiacov Artur aj Katarína vážne ochoreli vysoko
nákazlivým ochorením vírusového pôvodu, ktorému v priebehu niekoľkých epidémií
podľahlo niekoľko tisíc ľudí. Pätnásťročný Artur nakoniec chorobe podľahol a
zomrel 2. apríla 1502. Niektorí historici sa však domnievajú, že zomrel na
tuberkulózu alebo mor. Katarína skoro tiež zomrela, no podarilo sa jej uzdraviť
a stala sa vdovou. Arturov brat Henrich, vojvoda z Yorku, nebol povýšený na
waleského princa pokiaľ nebolo isté, že Katarína nečaká Arturove dieťa, ktoré by
tento titul zdedilo.

Arturova smrť posunula všetky jeho povinnosti na mladšieho brata Henricha, ktorý
sa tak stal waleským princom. Henrich VII. obnovil záujem o uzavretie
manželského spojenectva medzi Anglickom a Španielskom. Navrhol teda zosobášiť
Henricha a Katarínu Aragónsku, vdovu po Arturovi a najmladšiu dcéru Ferdinanda
II. Aragónskeho a Izabely I. Kastílskej.

Aby sa Henrich mohol oženiť s bratovou vdovou potreboval, kvôli veľmi blízkemu
príbuzenskému vzťahu, povolenie od pápeža. Katarína prisahala, že manželstvo s
princom Arturom nebolo naplnené. Napriek tomu Anglicko aj Španielsko súhlasilo,
že dodatočné pápežské povolenie by bolo vhodné a odstránilo by všetky
pochybnosti o legitímnosti manželstva.

Nedočkavosť Kataríninej matky, kráľovnej Izabely, urýchlilo rozhodnutie pápeža
Júliusa II. udeliť výnimku a vydal pápežskú bulu. A tak 14 mesiacov po Arturovej
smrti sa Katarína zasnúbila so svojím niekdajším švagrom, Henrichom. No už v
roku 1505 Henrich VII. stratil záujem o spojenectvo so Španielskom a mladý princ
Henrich vyhlásil, že zásnuby sa uskutočnili bez jeho súhlasu. Ďalšie
diplomatické rokovania ohľadom navrhovaného manželstva prebiehali až do smrti
Henricha VII., teda do roku 1509, keď zomrel na tuberkulózu, a tak sa Henrich
VIII. stal kráľom. Následne boli dňa 11. júna 1509 osemnásťročný Henrich a
dvadsaťštyriročná Katarína zosobášení a 24. júna 1509 boli vo Westminsterskom
opátstve korunovaní.

Dva dni po korunovácii dal Henrich VIII. zatknúť dvoch otcových neobľúbených
ministrov, sira Richarda Empsona a Edmunda Dudleyho. Boli bezdôvodne obvinení z
vlastizrady a následne boli v roku 1510 popravení. Tento čin začal Henrichovu
krutovládu a mal slúžiť ako výstraha pre všetkých, ktorí by mladému kráľovi
stáli v ceste. Henrichovým prvým ministrom sa stal kardinál Thomas Wolsey,
ktorého roku 1515 menoval za Lorda kancelára a predsedu kráľovskej rady, čím
došlo k tomu, že kráľovskú politiku viedol kardinál. Neskôr mu pápež udelil
doživotnú hodnosť legáta a on sa stal najvyššou cirkevnou autoritou v Anglicku.

Henrich bol všestranne vzdelaný človek a kráľovský dvor bol za jeho vlády
centrom vedy a umenia. Henrich sa tiež zaraďoval medzi vynikajúcich hudobníkov,
autorov a básnikov. Jeho najznámejšie hudobné diela sú Zábava s dobrou
spoločnosťou (Pastime with Good Company) alebo The Kynges Ballade. Bol taktiež
vášnivým hráčom kociek a vynikal aj v športe, obzvlášť v rytierskych súbojoch,
poľovačke a tenise.

V tom čase bol známy aj pre svoje zanietenie pre kresťanstvo. V roku 1521 vydal
polemiku Obrana siedmich sviatostí, ktorou útočil na Martina Luthera. V tzv.
Šiestich článkoch bola určená smrť každému, kto by bol proti transsubstanciácii
(pretváranie, premieňanie podstaty) a iným cirkevným dogmám. Za to mu pápež Lev
X. v októbri 1521 udelil titul obranca viery (lat. defensor fidei). Vystúpil
tiež proti Tyndalovmu anglickému prekladu biblie (v tom čase bolo totiž zakázané
prekladať bibliu do anglického jazyka).

V roku 1511 povolal pápež Július II. tzv. Cambraiskú ligu proti Francúzsku. Táto
nová aliancia okrem Španielska a Rímskonemeckej ríše zahŕňala aj Anglicko.
Henrich sa rozhodol využiť túto príležitosť ako zámienku na rozšírenie jeho
dŕžav v severnom Francúzsku. V novembri 1511 uzavrel westminsterskú zmluvu so
Španielskom, ktorá zaručovala vzájomnú pomoc proti Francúzsku. Začal sa
pripravovať na vstup do vojny. V roku 1513 zaútočil Henrich na Francúzsko a jeho
vojsko porazilo francúzsku armádu v spurskej bitke. Jeho švagor, Jakub IV.,
škótsky kráľ, zaútočil na Anglicko na príkaz francúzskeho kráľa Ľudovíta XII.,
ale nepodarilo sa mu dostať Henrichove jednotky z Francúzska. Škótska armáda
bola 9. septembra 1513 katastrofálne porazená v bitke na Floddenskom poli. Medzi
mŕtvymi bol aj škótsky kráľ a táto bitka ukončila krátku škótsku účasť vo vojne.

18. februára 1516 porodila kráľovná Katarína prvé Henrichovo dieťa, princeznú
Máriu, ktorá neskôr vládla Anglicku ako kráľovná Mária I. Pred Máriou priviedla
na svet aj dvoch synov, pričom obidvaja sa volali Henrich, cornwallský vojvoda,
no obaja synovia (jeden sa narodil v roku 1511 a druhý v roku 1514) zomreli
niekoľko týždňov po svojom narodení.

Napriek všeobecnej mienke nemal Henrich veľa mimomanželských vzťahov. Podľa
záznamov mal len dve milenky (vynímajúc ženy, s ktorými sa neskôr oženil), ktoré
boli oficiálne potvrdené, a tými boli Alžbeta (Bessie) Blountová a Mária
Boleynová.

Alžbeta Blountová porodila Henrichovi nemanželského syna, Henricha FitzRoya.
Malý chlapec získal v júni 1525 titul richmondský vojvoda, vďaka čomu si mnohí
vtedajší ľudia mysleli, že Henrich VIII. vyhlási syna za legitímneho. V roku
1533 sa Henrich FitzRoy oženil s Máriou Howardovou, sesternicou Anny Boleynovej.
Zomrel tri roky po svadbe bez potomkov. V čase jeho smrti sa kráľ pokúšal
zaobstarať zákon, ktorý by umožnil jeho ďalšiemu nemanželskému synovi zdediť
trón a stať sa tak kráľom.

Mária Boleynová bola sestra Anny Boleynovej, ktorá sa neskôr stala Henrichovou
manželkou. Mária bola Henrichovou milenkou niekedy v rokoch 1519 až 1526 a podľa
niektorých špekulácií Máriine dve deti, Katarína a Henrich, boli deťmi kráľa
Henricha VIII.. Jeho otcovstvo v týchto prípadoch však nikdy nebolo potvrdené a
kráľ to tiež nepotvrdil, ako to spravil pri nemanželskom synovi Henrichovi
FitzRoyovi.

V roku 1510 sa začalo povrávať, že kráľ má ďalší mimomanželský vzťah s jednou zo
sestier Eduarda Stafforda, tretieho buckinghamského grófa, buď s Alžbetou alebo
s Annou Hastingsovou. Jeho ďalšou milenkou bola v roku 1535 buď Margaret
Sheltonová alebo jej sestra Mária Sheltonová.

Postupom času začal byť Henrich VIII. netrpezlivý – jeho manželka Katarína mu
nedokázala priviesť na svet dediča trónu, ktorého si z celého srdca želal.
Všetky Katarínine deti, okrem dcéry Márie, zomreli krátko po pôrode. Henrich si
však želal mužského dediča, aby tak zabránil súpereniu o korunu. Podobné boje o
korunu totiž spôsobili tridsaťročnú vojnu ruží, ktorú ukončil až Henrichov otec,
Henrich VII., keď sa stal kráľom. Trón nechel prenechať ani dcére Márii, lebo
prvá žena na anglickom tróne, cisárovná Maud, v snahe obhájiť svoje práva na
trón, spôsobila dvadsaťročnú občiansku vojnu, čo malo na krajinu katastrofálne
následky.

V roku 1525 sa Henrichova netrpezlivosť ešte viac vystupňovala aj pod vplyvom
toho, že stretol charizmatickú mladú ženu z manželkinho sprievodu, Annu
Boleynovú. To, že si ju všimol, ovplyvnili dva faktory. Anna síce bola len
priemernej výšky a s nevýrazným dekoltom a povráva sa tiež, že na jednej ruke
mala o jeden prst viac, ale mala dokonalé vzdelanie a neuveriteľný sexepíl
podtrhnutý jej celkovým výzorom. Tmavá olivová pokožka, k tomu čierne husté
vlasy, dlhý elegantný krk a výnimočne tmavé, takmer čierne oči, ktoré mužov
doslova fascinovali, ju robili netypickou pre tú dobu. A druhým faktorom, nie
menej podstatným, bola aj snaha predovšetkým otca Anny, dostať ju do pozornosti
kráľa a " vyryžovať" na tom vlastný politický kapitál. Už to raz skúsil so
svojou prvou dcérou Máriou, milenkou Henricha v čase jeho manželstva s
Katarínou. Vtedy však neuspel. Inštruovaná Anna pod jeho vplyvom dlho a cielene
kráľovskému dvoreniu odolávala. Na rozdiel od svojej sestry Márie, odmietala sa
stať iba kráľovou milenkou. Povedala: " Buď kráľovná alebo nič". Časom však jej
zaťatosť poľavovala, príležitosť chopila a dotlačila Henricha k rozhodnutiu
manželstvo s Katarínou anulovať.

Henrich vyzval priamo Svätú stolicu, nezávisle od kardinála Thomasa Wolseyho,
ktorý držal v tajnosti jeho plány s Annou. Namiesto neho bol za pápežom
Klementom VII. poslaný Viliam Knight a ten pápežovi predložil návrh na
anulovanie manželstva s Katarínou. Ako dôvod uviedol, že pápež Július II., ktorý
vydaním svojej buly povolil toto manželstvo, rozhodol na základe nepravdivých
tvrdení, pretože Katarínine krátke manželstvo s Arturom malo byť naplnené.
Henrich tiež v žiadosti o rozvod žiadal o povolenie znovu sa zosobášiť s ďalšou
ženou. To jasne ukazovalo jeho plány zosobášiť sa s Annou.

Vzhľadom na to, že pápež bol v tom čase väzňom cisára Karola V., Viliam Knight
mal veľké problémy, keď sa chcel k pápežovi dostať, a tak sa mu podarilo získať
len podmienečné povolenie pre nové manželstvo. Henrich teraz nemal inú možnosť
ako poveriť celou záležitosťou kardinála Wolseyho. Wolsey spravil všetko, aby
zabezpečil rozhodnutie v kráľov prospech, pripravil dokonca cirkevné stretnutie
v Anglicku so zástupcom pápeža. Pre Katarínu Aragónsku to bol veľký šok. Na jej
stranu sa postavili nielen mnohí šľachtici v Anglicku, ale aj drvivá väčšina
šľachticov a kráľovských rodín v ostatnej Európe. Karol V. bol proti anulovaniu
tetinho manželstva, ale nie je jasné ako veľmi dokázal ovplyvniť rozhodnutie
pápeža. Je však zrejmé, že Henrich pochopil, že by bolo úplne nepravdepodobné,
aby mu pápež povolil rozvod s Katarínou, ktorá bola tetou cisára Karola V..
Pápež zakázal Henrichovi vstúpiť do nového manželstva pred rozhodnutím v Ríme,
nie v Anglicku. Vinu za to mal niesť Wolsey. Anna Boleynová presvedčila kráľa,
že bol zradca a nakoniec bol v roku 1529 prepustený z verejného úradu. Po svojom
prepustení kardinál prosil Annu, aby mu pomohla naspäť získať moc, no ona
odmietla. Preto začal plánovať tajné sprisahanie, ktorého cieľom bolo násilne
odviesť Annu do exilu a ohľadom tohto plánu začal komunikovať s kráľovnou
Katarínou a pápežom. No sprisahanie bolo odhalené a Henrich nariadil Wolseyho
zatknutie. Ak by v roku 1530 Wolsey nebol zomrel na chorobu, bol by popravený za
zradu. Jeho nástupca, sir Thomas More, spočiatku spolupracoval s kráľovou novou
politikou, kritizoval Wolseyho v parlamente a tvrdil, že teológovia z Oxfordu a
Cambridgeu sú toho názoru, že manželstvo Henricha a Kataríny je protiprávne. No
keď Henrich začal popierať pápežovu autoritu, Moreove obavy a pochybnosti
rástli.

O rok neskôr bola kráľovná Katarína vykázaná z kráľovského dvora a miestnosti, v
ktorých dovtedy žila, kráľ pridelil Anne Boleynovej. Po Wolseyho odchode Anna
získala veľkú moc pri menovaní členov vlády a taktiež v politických otázkach.
Keď zomrel canterburyský arcibiskup Viliam Warham, Anna na túto pozíciu
vymenovala svojho rodinného kňaza, Thomasa Cranmera. Vďaka zásahu francúzskeho
kráľa bolo toto vymenovanie schválené Rímom a pápež Klement udelil Cranmerovi
pallium.

Zmenšovanie moci a vplyvu Ríma v Anglicku prebiehalo pomaly. V roku 1532 Thomas
Cromwell, ktorý podporoval Annu, priniesol parlamentu na schválenie niekoľko
dokumentov vrátane Požiadavky proti obyčajom (Supplication against the
Ordinaries) a Podrobenie duchovenstva (the Submission of the Clergy), ktoré
uznali kráľovu zvrchovanosť nad cirkvou. Po týchto dokumentoch Thomas More
odstúpil z funkcie tajomníka. Vďaka tomu sa Henrichovým hlavným ministrom stal
Cromwell.

Henrich sa v zime v roku 1532 zúčastnil stretnutia v Calais s francúzskym
kráľom, na ktorom získal podporu francúzskeho kráľa Františka I. – ten podporil
jeho rozhodnutie pre ďalšie manželstvo. Hneď po Henrichovom návrate na hrad
Dover v Anglicku, teda koncom januára 1533, sa s Annou tajne zosobášil. Anna už
bola totiž tehotná a Henrich bol presvedčený, že čaká syna. Druhá, oficiálna,
svadobná hostina sa konala 25. januára 1533. To, že manželstvo s Katarínou
nebolo oficiálne anulované, nebolo pre neho podstatné. Udalosti vtedy nabrali
rýchly spád – 23. mája 1533 Thomas Cranmer, ktorý predsedal špeciálnemu súdu,
ktorý bol zvolaný v Dunstable Priory, vyhlásil kráľovo manželstvo s Katarínou
Aragónskou za neplatné. O päť dní neskôr, 28. mája 1533, prehlásil Cranmer
Henrichovo manželstvo s Annou Bolenyovou za právoplatné.

Katarína bola formálne zbavená titulu anglickej kráľovnej a následne bola 1.
júna 1533 v londýnskom Toweri Anna korunovaná. Nová kráľovná Anna začala 7.
septembra 1533 predčasne rodiť a porodila dcéru, ktorá dostala na počesť
Henrichovej matky, Alžbety z Yorku, meno Alžbeta.

Parlament neakceptoval pápežovo rozhodnutie a potvrdil manželstvo Henricha a
Anny Zákonom o nástupníctve (Act of Succession) v roku 1533. Katarínina dcéra,
lady Mária, bola prehlásená za nemanželské dieťa a naopak – Annini potomkovia
boli vyhlásení za riadnych nástupcov. Najdôležitejší v tomto vyhlásení bol odsek
odmietajúci akúkoľvek „cudziu moc, princa alebo vladára“. Všetci ľudia v
kráľovstve boli povinní uznať tento zákon prísahou a tí, ktorí to odmietli, boli
doživotne uväznení. Akýkoľvek spisovateľ akejkoľvek literatúry prehlasujúci, že
manželstvo bolo neplatné, bol ihneď vinný z vlastizrady a bol potrestaný smrťou.

Medzitým mala Dolná snemovňa zakázané vykonávať všetky nariadenia Ríma a
vymáhala tresty za praemunire (čo je podľa anglického práva špeciálny názov pre
trestný čin, kedy daný človek poslúcha cudzí súd alebo orgány, čím spochybňuje
zvrchovanosť koruny) proti všetkým, ktorí v Anglicku súhlasili s pápežskými
bulami. Dolná snemovňa tiež bránila cirkvi vydávať akékoľvek predpisy bez
kráľovho súhlasu. Nakoniec pápež exkomunikoval Henricha a Thomasa Cranmera,
vyhlásil arcibiskupov dekrét o rozvode za neplatný a manželstvo s Annou označil
za nezákonné a pápežov nuncius (čo je pápežov diplomatický zástupca v postavení
veľvyslanca) bol z Anglicka odvolaný a diplomatické vzťahy medzi Rímom a
Anglickom sa prerušili. Následne bolo v Anglicku schválených niekoľko ďalších
zákonov. Zákon o vymenovávaní cirkevných predstaviteľov (The Ecclesiastical
Appointments Act) z roku 1534 určoval, že duchovenstvo bolo volené biskupmi,
ktorí boli menovaní panovníkom. Zákon o zvrchovanosti (The Act of Supremacy) z
roku 1534 uzákoňoval, že kráľ bol najvyššou hlavou cirkvi v krajine a Zákon o
velezrade (The Treasons Act) z roku 1534 hovoril, že každý, kto sa dopustí
velezrady, čo znamenalo, že neuzná dané postavenie kráľa, bude potrestaný
smrťou. Reakciou na exkomunikáciu bolo prijatie zákona, tzv. Peter's Pence Act,
podľa ktorého Anglicko „nie je podriadené Bohu, ale jeho Milosti“, teda kráľovi.

Cirkev v Anglicku bola teraz pod Henrichovou kontrolou, nie pod kontrolou Ríma.
Protestanti stále čelili prenasledovaniu, najmä kvôli námietkam voči Henrichovmu
rozvodu. Mnohí utiekli do zahraničia, kde sa stretávali s ďalšími problémami a
ťažkosťami, vrátane vplyvného Viliama Tyndalea, ktorý bol nakoniec upálený na
Henrichov príkaz.

Akýkoľvek nesúhlas s Henrichovou náboženskou politikou bol v Anglicku rýchlo
potlačený. Niekoľko odporujúcich mníchov bolo mučených a popravených.
Najvýznamnejšími ľuďmi, ktorí odolávali Henrichovej cirkevnej politike, boli Ján
Fisher, rochesterský biskup, a sir Thomas More, bývalý Henrichov Lord kancelár.
Obaja odmietli zložiť prísahu kráľovi. Za to boli obvinení z vlastizrady a boli
popravení na Tower Hille sťatím hlavy.

Toto potláčanie naopak prispelo k ďalšiemu odporu Angličanov, najmä počas púte,
kedy v októbri 1536 došlo k veľkému povstaniu na severe Anglicka. Henrich VIII.
sľúbil povstalcom odpustenie a pozval vodcu povstalcov, Roberta Askea, na
kráľovský banket. Tam Henrich požiadal Roberta Askea, aby zaznamenal čo sa
stalo, aby tak mal kráľ lepšiu predstavu o problémoch, ktoré by mohol zmeniť.
Robert Aske spravil tak, ako mu kráľ povedal. No toto jeho písomné stanovisko
bolo neskôr použité proti nemu ako dôkaz odporu. Kráľovo slovo nemohlo byť
spochybnené, a tak Aske oznámil povstalcom, že ich snaha bola úspešná a môžu ísť
domov. No Henrich videl rebelov ako zradcov, a tak necítil povinnosť dodržať
slovo. Povstalci si uvedomili, že kráľ svoje slovo nedodrží a ešte v tom istom
roku povstali znovu, ale vtedy bola ich sila menšia a kráľ nariadil povstanie
kruto potlačiť. Vodcovia povstania, vrátane Askea, boli uväznení a popravení za
zradu.

Kráľ a kráľovná neboli nadšení z manželského života. Kráľovský pár sa síce tešil
obdobiu pokoja a lásky, ale Anna odmietla plniť úlohu ženy podriadenej
manželovi, čo sa od nej očakávalo. Henrich nemal rád Anninu neustálu
podráždenosť a náhly hnev. Po predstieraní tehotenstva alebo po potrate v roku
1534 Henrich videl jej neschopnosť porodiť mu syna ako zradu. Už na Vianoce 1534
sa Henrich radil s Cranmerom a Cromwellom, ako by mohol opustiť Annu bez toho,
aby sa musel vrátiť ku Kataríne.

8. januára 1536 zastihla kráľa a kráľovnú správa o úmrtí Kataríny Aragónskej. Po
vypočutí správy o jej smrti sa údajne obaja obliekli do žiarivo žltých šiat,
ktorá bola v tom čase v Španielsku farbou smútku. Kráľovná Anna bola vtedy opäť
tehotná a bola si vedomá následkov, ak neporodí manželovi syna. Jej život bol v
ohrození, lebo ak by boli obe Henrichove manželky mŕtve, mohol by sa znovu
oženiť a nikto by nemohol tvrdiť, že by dané manželstvo bolo nezákonné. O mesiac
neskôr sa kráľ vážne zranil pri páde z koňa na turnaji. Keď sa o tejto udalosti
dozvedela kráľovná, v pätnástom týždni tehotenstva, dňa 29. januára 1536, keď sa
konal aj pohreb Kataríny Aragónskej, potratila – dieťa bol syn. Táto udalosť
znamenala koniec manželstva.

Väčšina zdrojov potvrdzuje len narodenie Alžbety v septembri 1533, možný potrat
v lete 1534, ďalší potrat chlapca v štvrtom mesiaci tehotenstva v januári 1536.
V čase, keď sa Anna zotavovala z posledného potratu, Henrich vyhlásil, že
manželstvo je výsledkom čarodejníctva.

Päť mužov, vrátane Anninho brata, bolo zadržaných na základe obvinenia z incestu
a zrady. Boli obvinení, že mali pomer s kráľovnou. 2. mája 1536 bola zatknutá aj
Anna a uväznili ju v londýnskom Toweri. Tiež bola obvinená z cudzoložstva,
incestu a velezrady. Aj keď dôkazy neboli presvedčivé, bola uznaná vinnou a
odsúdená na trest smrti, spolu s ďalšími obžalovanými. Poprava jej brata,
Georgea Boleyna, a ďalších mužov sa konala 17. mája 1536. O dva dni neskôr, 19.
mája 1536, bola o ôsmej hodine rannej na Tower Green popravená aj kráľovná. Na
jej žiadosť bola popravená podľa francúzskeho zvyku – kľačala a kat jej sťal
hlavu jediným seknutím meča.

Jeden deň po Anninej poprave sa kráľ Henrich zasnúbil s Janou Seymourovou, ktorá
bola dvorná dáma kráľovnej Anny. Ich svadba sa konala o desať dní neskôr vo
Whitehalle. Jana Seymourová bola vyhlásená za kráľovnú 4. júna toho istého roku.
Korunovaná však nikdy nebola. Henrich VIII. naznačil, že je ochotný ju
korunovať, ak mu porodí syna – dediča trónu.

Približne v rovnakom čase Henrich schválil Waleský zákon (The Laws in Wales Act)
z roku 1535, ktorým schválil pripojenie Walesu a vytvoril tak jednotný národ
Anglicka a Walesu. V roku 1536 nasledoval ďalší zákon, Zákon o nástupníctve (The
Act of Succession), ktorým Henrich ustanovil deti, ktoré by mu porodila Jana
Seymourová, za dedičov trónu a obe svoje dcéry, Lady Máriu a Lady Alžbetu,
vyhlásil za nelegitímne, čím im zamedzil akýkoľvek nárok na trón. V roku 1537
porodila Jana kráľovi syna, princa Eduarda, budúceho kráľa Eduarda VI. Pôrod bol
veľmi ťažký a dvanásť dní po pôrode, 24. októbra 1537, Jana zomrela na následky
infekcie v Greenwich Palace. Po Janinej smrti veľmi dlhú dobu smútil celý dvor
spolu s Henrichom. Henrich pochoval Janu ako „pravú manželku“, jedinú, ktorá mu
dala mužského dediča. Po svojej smrti sa nechal Henrich pochovať vedľa nej.

V roku 1536 začal Thomas Cromwell rozpúšťať kláštory. Najskôr menšie, potom
okolo roku 1538 väčšie a do jesene 1539 boli zatvorené úplne všetky. Spolu to
bolo asi 560 inštitúcií. Ich majetky pripadli kráľovi. Z hľadiska vtedajšej
situácie to bolo nevyhnutné, a to z troch dôvodov: kláštory boli späté s Rímom,
čo bolo v rozpore so zákonmi o vplyve pápeža, Henrich VIII. potreboval zvýšiť
množstvo peňazí v kráľovskej pokladnici a musel si pomocou prísľubu podielu
zabezpečiť lojalitu politicky vplyvných osôb. Zrušenie kláštorov vyvolalo aj
niekoľko negatívnych javov. Spustila sa vlna legálneho vandalizmu – ničenie
obrazov a sôch, znižoval sa počet adeptov do kňazskej služby, duchovenstvo
upadalo. Kráľ zrušil pápežské prebendy a zakázal tiež odvádzať peňažné poplatky
pápežskej kúrie, zrušil cirkevné privilégiá a prisvojil si právo menovať
biskupov. Nakoniec, v roku 1540, schválil Henrich aj zničenie kaplniek svätých.
Rušenie kláštorov, ktoré vykonávali aj charitatívnu a zdravotnú činnosť
(špitály, nemocnice atp.) malo negatívny vplyv na chudobných, žobrákov a
všetkých, ktorí sa o seba nedokázali postarať sami. Katolícka viera a nádej,
ktorú ponúkala, rozhodnutia kráľa v tejto oblasti, silno zasiahli ľud, ktorý
často prejavoval nespokojnosť. Väčšinu verejne vyslovenej kritiky alebo odporu
kráľ a jeho úradníci kruto potlačili. Kultúrne a ľudské škody vzniknuté takýmto
zásahom bolo len ťažko nejako nahradiť.

Opáti a priori stratili svoje kreslá v Snemovni lordov. Jedine arcibiskupi a
biskupi zostali ako duchovný prvok. Duchovní lordi, ako boli označovaní členovia
cirkvi, ktorí boli členmi Snemovne lordov, však neboli v dostatočnom počte, aby
mohli výrazne zasahovať do hlasovania, a teda ani rozhodovania. Vo väčšine boli
predstavitelia šľachty.

V tom čase sa Henrich opäť rozhodol oženiť sa. Vzhľadom na to, že vtedy bola
vysoká úmrtnosť detí a on mal len jedného syna, chcel ďalším sobášom vyriešiť
tento problém. Thomas Cromwell, povýšený na prvého grófa Essexu, navrhol na
sobáš Annu Klévsku, sestru protestantského vojvodu z Kleves. Maliar Hans Holbein
mladší bol poslaný do Klévska, aby tam namaľoval pre kráľa obraz jeho budúcej
nevesty. Hoci sa hovorí, že obraz zobrazoval Annu ako veľmi peknú ženu, ale v
skutočnosti takou nebola, napriek tomu je nepravdepodobné, že by Annin obraz bol
nepresný. Holbein totiž zostal na kráľovskom dvore stále v obľube. Po tom, ako
Henrich zbadal Annin portrét a po ďalších jej opisoch, ktoré mu poskytli jeho
dvorania, súhlasil Henrich so svadbou. No po jej príchode do Anglicka zostal
Henrich veľmi prekvapený a sklamaný. Cítil sa byť podvedený, pretože Annin výzor
všetci chválili, no Henrich tvrdil, že nie je vôbec taká pekná, ako sa o nej
hovorí.

Henrich začal naliehať na Cromwella, aby našiel nejakú právnu cestu, ako by sa
dalo manželstvu vyhnúť, ale v tomto čase to nebolo možné bez toho, aby sa
ohrozilo životne dôležité spojenectvo s Nemeckom. Napriek Henrichovým obavám,
bol s Annou zosobášený 6. januára 1540 v kráľovskom paláci Placentia v
Greenwichi v Londýne arcibiskupom Thomasom Cranmerom. Henrich sa veľmi usiloval
o anulovanie manželstva. Anna musela opustiť kráľovský dvor 24. júna a 6. júla
jej Henrich oznámil, aby prehodnotila manželstvo a možnosť rozvodu. Krátko nato
bola Anna požiadaná, aby dala súhlas na anulovanie manželstva. Anna bola natoľko
inteligentná, že neprotestovala a súhlasila, a tak bolo toto manželstvo 9. júla
1540 anulované. Ako dôvod sa uviedlo Annino prvé zasnúbenie s Františkom
Lorraine.

Anna, ako bývalá kráľovná, dostala veľkorysé finančné vyrovnanie – Henrich jej
daroval palác Richmond a hrad Hever, domov Henrichových bývalých príbuzných,
Boleynovcov. Henrich a Anna zostali dobrými priateľmi a Anna sa stala čestným
členom kráľovskej rodiny a bola označovaná ako Kráľova milovaná sestra. Bola
častým hosťom na kráľovskom dvore a Henrich jej bol veľmi vďačný, že
neprotestovala proti rozvodu.

Medzitým bol Thomas Cromwell zbavený svojho postavenia kvôli tomu, že manželstvo
pripravoval, a 28. júla 1540 bol popravený v londýnskom Toweri sťatím hlavy.

Už v čase manželstva s Annou Klévskou bol Henrich zamilovaný do asi
devätnásťročnej Kataríny Howardovej, ktorá bola členkou kráľovskej družiny.

28. júla 1540, teda v deň Cromwellovej popravy, sa Henrich oženil s mladou
Katarínou Howardovou, ktorá bola sesternicou Anny Boleynovej. Kráľ Henrich bol
svojou novou manželkou úplne uchvátený. Koncom roka 1541 sa dostali na verejnosť
Katarínine milenecké vzťahy vďaka Jánovi Lascellesovi, protestantskému
reformátorovi, ktorého sestra, Mária Hallová, pracovala ako slúžka a
niekoľkokrát bola svedkyňou Kataríniných milostných románov. Henrichovi tieto
informácie sprostredkoval Thomas Cranmer, arcibiskup z Canterbury a jeden z
najbližších Henrichových poradcov. Podľa dôkazov mala mať kráľovná Katarína ešte
v čase pred sobášom s Henrichom milostný pomer s Francisom Derehamom, prípadne
aj ďalšími mužmi. Thomas Cranmer si bol vedomý, že akýkoľvek skorší vzťah s
Derehamom by pre Katarínu znamenal koniec manželstva s Henrichom. Bol však
oddaný kráľovi, a tak poslal Henrichovi 2. novembra 1541 list, v ktorom uviedol
všetky obvinenia proti jeho manželke. Henrich najprv odmietal obvineniam uveriť,
list považoval za podvod a požadoval, aby Cranmer vec ďalej preveril. Počas
niekoľkých nasledujúcich dní boli kráľovi predložené usvedčujúce dôkazy, ktoré
zahŕňali aj svedectvá jej milencov, Derehama a Culpepera (ktorý bol Henrichov
obľúbený dvoran), ktorí sa po mučení v londýnskom Toweri priznali. Ďalším
dôkazom bol ľúbostný list, ktorý sama Katarína adresovala Culpeperovi a ktorý
navyše dokazoval, že tento vzťah stále pretrvával.

Rovnako ako v prípade Anny Boleynovej sa Katarína Howardová technicky
cudzoložstva nedopustila, pretože manželstvo bolo oficiálne (kvôli jej
predchádzajúcim vzťahom) neplatné od začiatku. No tento fakt opäť ignorovali a
Katarínu 13. februára 1542 popravili. V čase popravy mala iba 18 až 21 rokov
(jej dátum narodenia nie je jasný).

Henrichovou poslednou manželkou bola bohatá vdova Katarína Parrová, ktorú si
vzal v roku 1543. Katarína nebola rovnakého náboženstva ako Henrich – ona
zastávala reformovanie, ale Henrich zostával konzervatívcom. Toto jej správanie
takmer viedlo k jej poprave, ale zachránila sa, keď ukázala svoju poddajnosť a
viac sa do náboženských vecí nestarala. Pomohla tiež zlepšiť Henrichov vzťah s
jeho dvoma dcérami, ktoré mal z prvých dvoch manželstiev. V roku 1544
parlamentný zákon schválil, aby boli princeznám Márii a Alžbete opäť uznané
práva na trón, ale až po princovi Eduardovi. Ten istý zákon umožnil, aby Henrich
určil ďalších nástupcov na trón vo svojej poslednej vôli.

Krutosť a násilná Henrichova povaha sa zhoršovali s jeho zvyšujúcim sa vekom a
zhoršujúcim sa zdravím. Príkladom je aj vlna politických popráv, ktoré začali v
roku 1513 popravou Edmunda de la Polea, suffolkského vojvodu, a skončili v
januári 1547 Henrichom, grófom zo Surrey. Počas týchto rokov dal kráľ Henrich,
podľa istých historických zdrojov, popraviť viac ako 72 000 ľudí.

Na konci svojho života trpel Henrich výraznou nadváhou. Jeho koža bola posiata
rôznymi hnisavými rankami a vyrážkami, pravdepodobne trpel aj na lámku. Jeho
obezita bola vlastne následkom poranenia nohy v roku 1536. Bol tak prinútený
vzdať sa mnohých športových aktivít a to bol dôvod neustáleho priberania.
Obezita bola zrejme aj dôvodom jeho skorej smrti. Mal len 55, keď 28. januára
1547 zomrel vo Whitehallskom paláci. Naposledy vydýchol po zopakovaní
nasledovných slov: „Mnísi! Mnísi! Mnísi!“.

Henricha VIII. pochovali v Kaplnke svätého Juraja na Windsorskom hrade, hneď
vedľa jeho tretej manželky Jany Seymourovej.

Teória, že mal syfilis, sa začala presadzovať až niekoľko sto rokov po jeho
smrti. Iné teórie však hovoria, že rovnako ako jeho sestra, Margaréta Tudorová,
zomrel na cukrovku.

Henrich VIII. menoval vo svojej poslednej vôli šestnásť správcov, ktorí mali
vystupovať ako Eduardova rada, pokým mladý kráľ Eduard VI. nedosiahne osemnásť
rokov. Počet týchto správcov sa doplnil ešte o dvanásť členov z poradnej rady,
ktorí mohli pomáhať správcom, ak o to boli požiadaní. Konečný stav Henrichovho
závetu bol predmetom sporov. Niektorí historici sa domnievajú, že tento úzky
okruh ľudí manipuloval kráľom, aby použili jeho vôľu na rozdeľovanie moci pre
ich vlastný prospech – materiálny aj náboženský. Eduard Seymour, prvý gróf z
Hertfordshire, sa stal lordom protektorom kráľovstva, guvernérom kráľovej osoby
a vojvodom zo Somersetu.

Eduard VI. však zomrel ešte pred tým, ako dosiahol plnoletosť – zomrel vo veku
šestnásť rokov. Po ňom nastúpila na trón dcéra Mária, ktorá vládla päť rokov a
napokon Alžbeta. Všetci traja zomreli bezdetní.



https://sk.wikipedia.org/wiki/Barcelona

Barcelona je hlavné mesto Katalánska a provincie Barcelona. Má 1,6 milióna
obyvateľov (v aglomerácii však vyše 3 milióny). Leží na pobreží Stredozemného
mora na severovýchode Španielska. Po Madride je druhým najväčším španielskym
mestom.

Barcelona patrí medzi najvýznamnejšie španielske mestá; svojou polohou a
relatívnou blízkosťou pri francúzskych hraniciach je pre veľa Európanov ľahšie
dostupná ako Madrid.

Bola založená asi Feničanmi alebo Kartágincami. Potom to bola rímska kolónia. Od
3. storočia po Kr. sídlo „Barcinona“. V 4. storočí tu bolo založené biskupstvo.
Roku 415 dobytá Vizigótmi, okolo roku 717 Arabmi, roku 801 Franskou ríšou. V 10.
a 11. storočí centrum Katalánska (barcelonské grófstvo). V 12. storočí, po roku
1137 (zjednotenie Katalánska a Aragónska), to bolo centrum zjednoteného
Aragónskeho štátu a centrum stredomorského obchodu. V 13. storočí dostala
Barcelona mestské privilégiá. Po roku 1442 (únia Aragónska s Neapolskom) došlo k
úpadku mesta.

V rokoch 1803-1813 ju okupoval Napoleon. Od konca 19. storočia je mesto
najdôležitejším priemyselným centrom Španielska a centrom katalánskeho
separatizmu/národného hnutia. V roku 1909 tu vypuklo anarchistické povstanie a v
rokoch 1937-1939 bola Barcelona hlavným mestom Katalánskej republiky.

V roku 1992 sa tu konali letné Olympijské hry. Pri tejto príležitosti v meste
vzniklo viacero významných stavieb.

Srdcom Barcelony je bulvár Ramblas (Las Ramblas). Je nepochybne najživším
miestom mesta. Táto pestrá a živá ulica sa tiahne od Plaza Catalunya (námestie s
fontánami) až k prístavu (nábrežie s mólom, dominantnou vysokou sochou Krištofa
Kolumba a s Morským akváriom), bola pôvodne korytom potoka.

Barcelona je známa plejádou originálnych architektonických stavieb A. Gaudího a
jeho súčasníkov. K najznámejším patrí Gaudího chrám Sagrada Familia, symbol
mesta. Z jeho veží je nádherný výhľad na celé mesto a jeho okolie. V centre
mesta je ďalšia Gaudího známa stavba, dom Milla. V parku Guell, odkiaľ je
takisto pekný výhľad, sa nachádza múzeum Gaudího a veľa architektonických
zaujímavostí.

Z čias jej najväčšieho rozkvetu sa v meste zachovali početné gotické pamiatky. K
slávnym objektom patrí aj „Gotická štvrť“ (Barrio Gótico), ktorú tvorí súbor
stavieb ohraničený rímskymi hradbami s dominujúcou gotickou katedrálou svätej
Euálie. Medzi najdôležitejšie určite patrí budova radnice Casa de la Ciutat na
námestí Plaza Sant Jaume. El Pi je jeden z najstarších kostolov v meste (14.
stor.) a jeho veža tvorí jeden z najcharakteristickejších rysov Gotickej štvrte.
Na fasáde nás zaujme aj rozmerná rozeta. Za najlepší výtvor katalánskej gotiky
sa pokladá chrám Santa María del Mar. Staval sa v 14. storočí.

Na námestí Plaza del Rei stojí múzeum dejín mesta, v ktorého podzemí sú
vykopávky z rímskeho obdobia. Kedysi tu boli kúpele s bazénom, našli sa tu aj
vodné kanály a amfory. Na tomto námestí stojí aj Palau del Lloctinec, palác
vicekráľa zo 16. storočia. Dnes je v ňom umiestnený archív aragónskej koruny.

Kostol Santa Ana stojí dodnes akoby v ústraní, hoci neďaleko Plaza de Catalunya
(námestie s fontánami) kypí veľkomestský život. Jeho stavba trvala dve storočia
a je charakteristická tým, že zachytáva prechod od románského štýlu ku gotickej
architektúre.

Stredoveké lodenice Les Drassanes ležia neďaleko prístavu a sú najväčšie a
najzachovanejšie zariadenie tohoto druhu. Boli vybudované v 14. storočí a dnes
je v nich múzeum námornej plavby.

Mestskou štvrťou Ribera, ktorej ulice sa križujú v pravých uhloch, vedie ulica
Montcada. Existovala už v 12. storočí a bývali v nej najmocnejšie šľachtické
rodiny mesta. V palácoch Palau Aguilar a Palau del Baró de Castellet (15.
storočie) je dnes Picassovo múzeum. V barokovom paláci Dalmases (17. storočie)
sa dochovala gotická kaplnka.

V barokovom kostole La Mercé, ktorý pôvodne patril ku konventu milosrdných
bratov, sa uctieva gotická socha ochrankyne a patrónky Barcelony, Božej matky
milosrdnej.

V krypte svätej Eulálie pod hlavným oltárom sa nachádza jemne opracovaný
alabastrový sarkofág. Oltárne obrazy, ktoré predstavujú svätého Gabriela,
svätého Ambrózia, svätého Martina a premenu Krista sú najcennejšími umeleckými
pokladmi katedrály.

Kláštor Pedralbes založila roku 1326 kráľovná Elisenda de Montcada. Rýchly
postup stavebných prác spôsobil, že kostol, krížová chodba s tromi galériami a
kláštorné budovy tvoria vzácnu harmonickú jednotu. V presbytériu vedľa oltára je
náhrobok zakladateľky.

Morské akvárium v prístave je prvotriedne akvárium so skleneným tunelom pod
morskou hladinou.

Barcelona hostila Letné olympijské hry v roku 1992 a tiež sa tu hrali aj zápasy
Majstrovstiev sveta vo futbale v roku 1982. Mesto je známe aj skrz jedného z
najväčších futbalových klubov v Európe FC Barcelona, päťnásobného víťaza Ligy
majstrov. Ďalším prvoligovým klubom sídliacim v tomto meste je RCD Espanyol.

Od roku 1953 sa tu každoročne koná tenisový turnaj Torneo Godó; ktorý je
súčasťou Série ATP.



https://sk.wikipedia.org/wiki/Bagdad

Bagdad (arab. بغداد‎ – Bagdád) je hlavné a najväčšie mesto Iraku a guvernorátu
Bagdad. Leží na rieke Tigris. Po Teheráne je to druhé najväčšie mesto
juhozápadnej Ázie a zároveň aj druhé najväčšie mesto Arabského sveta po Káhire.
V roku 2011 sa počet jeho obyvateľov odhadoval na 7 216 040.

Bagdad leží v plochej krajine stredného Iraku na rieke Tigris v nadmorskej výške
34 m. Podnebie je púštne, kontinentálne s výraznými teplotnými rozdielmi medzi
dňom a nocou. Priemerná ročná teplota je 22 °C, pohybuje sa od 9 °C v januári po
34 °C v júli; ročný úhrn zrážok dosahuje iba 155 mm.

Bagdad založil na ľavom brehu Tigrisu roku 762 kalif al-Mansúr z abbásovskej
dynastie, ktorý sem preniesol svoje sídlo z Damasku. Názov však pochádza už z
dôb skoršej osady a jeho výklad je sporný – najčastejšie z perzštiny vo význame
"Bohom dané", eventuálne z aramejčiny "Ovčia ohrada". Tiež môže znamenať "Mesto
mieru" alebo "Dar kráľov".[chýba zdroj].

Mesto s charakteristickým kruhovým pôdorysom sa čoskoro stalo jedným z
civilizačných centier vtedajšieho sveta a dôležitou obchodnou križovatkou medzi
Indiou, Perziou a Európou. V Bagdade, vtedy prezývanom Madína as-Salám („Mesto
mieru“), žilo podľa niektorých odhadov až milión obyvateľov. Najslávnejšie
obdobie mesta za kalifa Hárúna ar-Rašída dodnes pripomínajú príbehy Tisíc a
jednej noci. Koniec pozície Bagdadu ako centra arabského sveta prišiel 10.
februára 1258, kedy ho vyplienilo mongolské vojsko Hülegü chána; o život vtedy
prišlo odhadom 250-tisíc ľudí. Z tejto rany sa mesto už nespamätalo a upadlo do
postavenia provinčného centra. Od roku 1534 do roku 1921 patrilo k Osmanskej
ríši. V roku 1938 sa stalo hlavným mestom Irackého kráľovstva, najprv pod
britskou správou, neskôr nezávislého, dnes Irackej republiky. Vďaka tomuto
titulu sa mesto postupne stalo sa opäť jedným z centier arabskej kultúry.

V poslednom období je mesto častou obeťou vojen a útokov, ako napríklad posledná
vojna v Iraku, pri ktorej bolo mesto vystavené intenzívnemu bombardovaniu. To sa
prejavuje aj na kvalite života v meste - v rôznych rebríčkoch kvality života sa
Bagdad spravidla ocitá na chvoste. Aj v súčasnosti je mesto opäť v ohrození, ako
sa ho snažia dobyť militanti z Islamského štátu.



https://sk.wikipedia.org/wiki/Aje_II.

Aje II. alebo Aj II. alebo Eje II. (trónne meno: Chepercheprure) bol faraón v
starovekom Egypte. Patrí do 18. dynastie a bol v poradí trinástym faraónom tejto
dynastie. Vládol v rozmedzí približne 1323 pred Kr. – 1319 pred Kr.

Na trón sa dostal cez mŕtvoly troch kráľov. Bol bratom kráľovnej Teje, manželky
Amenhotepa III., a nad ľudí z dvora sa povzniesol vďaka Tiji, ktorá bola dojkou
princeznej Nefertiti. Keďže sa o Nefertiti staral ako vlastný otec, dostal titul
„božský otec“ i ďalšie tituly „nosič vejára po kráľovej pravici“, „dozorcom nad
kráľovými dozorcami“, „skutočným pisárom kráľovým a jeho miláčikom“ a iné. Ajeho
kariéra sa začala za Achnatona. Ajeho dlhoročné skúsenosti na dvore u Achnatona
(ktorý medzi tým zomrel) prišli vhod novému kráľovi Smenchkaremu. Obidvaja si
rozumeli ešte, keď bol Smenchkare miestokráľom, ale keď sa Smenchkare odvrátil
od Atona, nepovažovali ho kňazi za dosť úprimného a tak sa ho zbavili. Na trón
sa dostal Tutanchamón, a keďže bol neplnoletý, Aje II. sa teda stal poručníkom,
regentom ba aj spolukráľom, a tak prevŕšil svojho súpera Haremheba. Aje II. dal
Tutanchamónovi hárem, detské zábavy a iné. Presídlil ho do Malkaty. Keď zrazu
ako osemnásťročný zomrel, nemal kto nastúpiť na trón, a tak nastúpil Aje II..
Ako poistku si navyše zobral vdovu po Tutanchamónovi, Anchesanamon
(Anchesenpaaton). Potom vládol necelé štyri roky. Trónne meno Ajeho je
Chepercheprure. A keď zomrel, Horemheb (Haremheb) sa zachoval horšie ako hocikto
iný. Dal zničiť všetky jeho sochy a reliéfy. Dokonca mu zničil aj hrobku.

Posledný faraón 18 dynastie bol Haremheb, ale Joseph Flavia tvrdil, že pred ním
bola kráľovná Akencheres a po nej brat Ratotis a jeho dvaja potomkovia
Akencheres I. a II.

Pochovať sa dal v Údolí opíc neďaleko Amenhotepa III. Jeho hrobka dostala
pomenovanie podľa reliéfu (zachovaného), kde sú opice (11) preto sa volá
„opičia“. Aj keď Horemheb dal zničiť jeho sochy niektoré sa zachovali. Ako
napríklad jeho busta bez koruny. Aj reliéfy patria medzi ne, kde je zobrazený
ako boh Nílu a nástenná maľba v hrobovej komore Tutanchamóna. Omnoho lepšie sa
zachovala jeho hrobka (nedokončená) v Achetatone, kde sú najlepšie Amarňanské
výtvory.



https://sk.wikipedia.org/wiki/Vladimir_I%C4%BEji%C4%8D_Lenin

Vladimir Iľjič Lenin (rus. Влади́мир Ильи́ч Ле́нин), vlastným menom Vladimir
Iľjič Ulianov (starší prepis: Uľjanov; rus. Влади́мир Ильи́ч Улья́нов; * 22.
apríl 1870 , Simbirsk (dnes Ulianovsk) – † 21. január 1924, Gorki pri Moskve)
bol ruský marxistický revolucionár a architekt moderného komunizmu – boľševizmu.
Stál na čele boľševickej revolúcie (1917) v Rusku a bol spoluzodpovedný za zmenu
Ruska na Sovietsky zväz.

Ulianov sa narodil v ruskom Simbirsku (dnes Ulianovsk) ako syn Iliu Nikolajeviča
Ulianova (1831 – 1886), ruského gymnaziálneho riaditeľa, ktorý sa usiloval o
demokratizáciu a vzdelanie pre celé ruské obyvateľstvo a vykonal veľa pre
vzdelanie neruských etník, a jeho liberálnej ženy Marije Alexandrovny Blankovej
(1835 – 1916). Prarodičia z otcovej strany boli Kalmyci, babička jeho matky bola
Volžská Nemka luteránskeho vyznania a starý otec jeho matky bol žid, tak ako i
jeho starý otec, Izraiľ Moisejevič Blank, ktorý konvertoval na pravoslávie. Sám
Lenin bol pokrstený ako pravoslávny.

Ulianov sa usilovne vzdelával v latinčine a gréčtine. Roku 1886 mu zomrel otec
na mozgovú mŕtvicu. Poručníkom rodiny sa stal Fiodor Kerenskij, otec Alexandra
Fiodoroviča Kerenského (1881 – 1970). 8. mája 1887 bol popravený jeho starší
brat Alexandr Ulianov za účasť na atentáte na cára Alexandra III. Táto udalosť
Ulianova radikalizovala a koncom roku 1887 bol po štyroch mesiacoch štúdia
vylúčený z právnickej fakulty Kazanskej univerzity pre účasť na študentských
protestoch a vypovedaný pod neverejný policajný dozor na rodinný statok
Kokuškino. Tu sa zoznámil s Hegelovými dielami, vďaka čomu získal vedomosti o
dialektickej metóde. Študoval ako samouk a v roku 1891 získal povolenie
vykonávať právnickú profesiu.

Používal mnoho pseudonymov. Krátko po svojom príchode do Petrohradu v roku 1893
sa zapojil do revolučného hnutia a štúdia marxizmu. Svoje prvé práce
nepodpisoval. Napokon začal používať svoje iniciály V. U., potom K. Tulin podľa
mesta Tula.

Roku 1895 Julij Osipovič Cederbaum (L. Martov 1873 – 1923) a Ulianov zjednotili
petrohradských marxistických socialistov do marxistickej strany Zväz boja za
oslobodenie robotníckej triedy. Obaja boli čoskoro uväznení: Ulianov v decembri
1895 a po 14 mesiacoch bol poslaný na tri roky do vyhnanstva do sibírskej dediny
Šušenskoje. O rok neskôr za ním prišla aj ľavicová aktivistka Nadežda Krupská,
ktorá sa v júli 1898 stala jeho manželkou a zotrvala s ním do konca života. V
referáte o knihe Alexandra Helphanda použil Ulianov pseudonym Vl. Iľjin. V
apríli 1899 vydal Vývoj kapitalizmu v Rusku. V roku 1900 jeho vyhnanstvo
skončilo. Cestoval potom po Rusku a ostatných krajinách v Európe. Lenin žil v
Zürichu, Ženeve, Mníchove, Prahe, Viedni a Londýne a spoločne s Martovom od roku
1900 vydával ľavicový časopis Iskra a rad spisov a kníh vzťahujúcich sa k
revolučnému hnutiu. Ulianov bol aktívnym členom Sociálnedemokratickej
robotníckej strany Ruska (SDRSR). V emigrácii vtedy žilo približne 5 000 Rusov.

Od roku 1900 používal pseudonym Petrov. V januári 1901 sa v liste nestorovi
ruského marxizmu Georgijovi Plechanovovi (1857 – 1918) podpísal ako Lenin. Nie
je vylúčené, že si toto meno zvolil ako dôkaz opozície proti nemu, keďže
Plechanov používal pseudonym Volgin, podľa rieky Volgy. Ulianov si zvolil Lenu,
ktorá je dlhšia a tečie opačným smerom. Ulianov sám nikdy neprezradil, prečo si
ho vybral. Plechanov mal v tomto období na Ulianova veľký vplyv. Okrem
priezviská Lenin používal aj meno Frei alebo Jacob Richter. Od júna 1902 sa
definitívne rozhodol pre meno Lenin, obyčajne N. Lenin či Nikolaj Lenin, pričom
prvé meno si zvolil podľa svojho starého otca.

Roku 1902 vydal svoju základnú prácu Čo robiť?, kde revidoval marxizmus. Tvrdil,
že robotnícka trieda musí byť vedená svojou avantgardou – sociálnedemokratickou
stranou. Lenin sa stal vedúcou postavou radikálne ľavicového hnutia, 30. júla –
23. augusta 1903 sa v Bruseli a Londýne konal II. zjazd SDRSR, ozajstný
zakladajúci zjazd. Ako inde v Európe sa ruskí sociálni demokrati vnútorne delili
na dve skupiny – menšinových revolucionárov (v SDRSR nazvaní boľševici) a
väčšinových reformistov (v SDRSR menševici). Vodcom boľševickej frakcie SDRSR
bol Lenin, menševikov L. Martov. Plechanov a Lev Davidovič Bronstein (Lev
Davidovič Trockij 1879 – 1940) stáli uprostred obidvoch frakcií, no častejšie sa
prikláňali k menševikom. Hlavnými sociálno demokratickými novinami bola Iskra,
ktorú vydávali Plechanov, Martov a Lenin.

Boľševici vyhrali väčšinu dôležitých hlasovaní: o vedení Iskry a o správe
straníckych financií. Lenin však vo vedení Iskry dlho neostal, už v decembri z
nej odišiel a 14. marca 1904 opustil aj vedenie SDRSR. Na IV. zjazde SDRSR (23.
apríla – 8. mája 1906 v Štokholme) bol zvolený do ústredného výboru SDRSR. Tento
zjazd zakázal pomerom hlasov 64 : 24 prepady bánk a iné lúpeže ("expropriácie"),
čo boľševici odmietli rešpektovať. Viktor Černov (vodca eserov) ho označil za
človeka "s pravdou vo vrecku", s pravdou, ktorú musí mať za každých okolností.

V roku 1907 sa Lenin z bezpečnostných dôvodov presunul do Fínska. Cestoval po
Európe a zúčastnil sa mnohých ľavicových stretnutí a aktivít. Inessa Armandová,
členka SDRSR od roku 1903, na konci roka 1906 ušla z vyhnanstva. Roku 1909 sa v
Paríži stretla s Leninom a stala sa jeho milenkou. Ich pomer trval až do roku
1920, kedy zomrela.

V januári 1912 sa konala pražská konferencia SDRSR, ktorú menševici neuznali za
právoplatnú. Odvtedy pretrvával spor o tom, kto tvorí legálne vedenie SDRSR a
roztržka medzi boľševikmi a menševikmi sa formalizovala. Keď vypukla prvá
svetová vojna a nemeckí sociálni demokrati hlasovali za vojnové úvery, európske
sociálne demokratické hnutie (II. internacionála) sa rozpadlo. Benito Mussolini
bol za podporu vojny vylúčený z talianskej socialistickej strany, Lenin
prehlásil: "Odo dneška už nie som sociálny demokrat, som komunista." Sociálnych
demokratov, ktorí podporovali vojnu, nazval "sociálnych chauvinistov". Ako svoj
cieľ vyhlásil transformáciu imperialistickej vojny v občiansku. Hoci celú vojnu
pobýval vo Švajčiarsku a zúčastnil sa aj Zimmerwalskej konferencie v roku 1915.

Keď 8. marca 1917 začala februárová revolúcia, ktorá vyústila do zvrhnutia cára
Mikuláša II. (15. 3. (2. 3. S. K.) 1917 cár abdikoval), Lenin sa 16. apríla (3.
apríla podľa juliánskeho kalendára) 1917 vrátil zo Švajčiarska do Petrohradu. Je
potvrdené z mnohých strán, že Lenin sa zo Švajčiarska dostal do Petrohradu s
pomocou Nemeckého cisárstva. Lenin cestoval spoločne s ostatnými ruskými
sociálnymi demokratmi (menševikmi aj boľševikmi) v uzatvorenom vlaku. Cisár
Viliam II. očakával, že Lenin paralyzuje bojaschopnosť ruskej armády a ukončí
vojnu na východnom fronte. V Leninovi potom videl len relatívne bezvýznamnú
osobu, ktorá krátko potom stratí moc.

Okamžite po návrate Lenin publikoval Aprílové tézy, ktoré u vtedajšej vládnucej
triedy vyvolali ohromné pobúrenie. Plechanov ich označil za delírium. V júni
prešli boľševici do konfrontácie s koaličnou dočasnou vládou (od 18. 5. (5. 5.
S. K.)). Vláda reagovala trojdenným zákazom všetkých demonštrácií. Dňa 11. júna
1917 menševik Irakli Cereteli označil boľševikov za kontrarevolucionárov. Keď sa
zrútila júlová Brusilova haličská ofenzíva, boľševici sa pokúsili o puč, no, bol
neúspešný a Lenin sa musel skrývať vo Fínsku. Nemohol sa zúčastniť ani VI.
zjazdu na prelome júla a augusta 1917, kde sa boľševici definitívne etablovali
ako samostatná strana: Sociálnodemokratická robotnícka strana Ruska (boľševikov)
– SDRSR(b), keď sa zlúčili s mežrajoncami (межрайонцы), ktorými bol Lev Trockij,
Adolf Joffe, Anatolij Lunačarskij, Mojsej Urickij, David Riazanov, M. M.
Volodarskij, Lev Karachan a Dmitrij Manuilskij. V podzemí Lenin napísal knihu
Štát a revolúcia, v ktorej sa vyslovil pre vládu robotníckych rád ("sovietov").
Lenin sa do Petrohradu vrátil v októbri 1917. Využil oslabenie Kerenského vlády
a začal intenzívne pripravovať povstanie, ktoré nakoniec pod heslom aprílových
téz "všetku moc Sovietom" uskutočnil Trockij na svoje narodeniny 7. novembra
1917 ("Veľká októbrová socialistická revolúcia").

8. novembra 1917 je Lenin zvolený za predsedu rady ľudových komisárov
(Sovnarkom). 9. novembra 1917 Sovnarkom vydal dekrét o tlači, ktorý zlikvidoval
slobodu tlače. Počas 10 dní boli zastavené všetky nezglajchštachované noviny. 5.
12. 1917 bola ustavená tajná polícia – Zvláštna komisia pre boj s
kontrarevolúciou a sabotážou (Чрезвычайная комиссия по борбе с
контрреволюцией, »чрезвычайка«, чека). Od 1. februára 1918 bol v Rusku zavedený
gregoriánsky kalendár – po 31. 1. 1918 nasledoval 14. 2. 1918. Na VII. zjazde
bola 6. 3. 1918 SDDSR(b) premenovaná na KSR(b).

Tvárou v tvár nemeckej ofenzíve, Lenin usiloval o okamžité podpísanie mierovej
zmluvy. Iní boľševickí vodcovia, ako napríklad Bucharin, a ľaví eseri obhajovali
pokračovanie vojny ako prostriedok podnecujúci revolúciu v Nemecku. Trockij,
ktorý viedol vyjednávanie, obhajoval kompromis v podobe mierovej zmluvy len v
prípade nulových územných nárokov oboch strán. Trockij odmietol zmluvu podpísať.
Po neúspešnom vyjednávaní Nemecko začalo rozsiahlu ofenzívu, v ktorej dôsledku
stratilo Rusko rozsiahle územia na západe. V dôsledku týchto udalostí došlo k
posilneniu Leninových pozícií v boľševickej strane a v marci 1918 Lenin nariadil
svojim emisárom prijať nemecký návrh na ukončenie vojny (tzv. Brestlitovský
mier), aby tak splnil sľub, ktorý pomohol jeho strane k moci a zároveň sa mohol
sústrediť na domáce problémy. IV. zjazd sovietov mierovú zmluvu 15. marca 1918
ratifikoval 724 : 394 hlasmi. Ľaví eseri s mierovou zmluvou nesúhlasili, a preto
boli vyhodení z vlády. 6. júla 1918 zavraždili nemeckého veľvyslanca Mirbacha.

12. júna 1918 bol zavraždený cárov brat Michal. 16. júna 1918 bol obnovený trest
smrti. Lenin to obhajoval takto: „Ak nemôžeme zastreliť bielogvardského
sabotéra, aká je to potom veľká revolúcia?“ 17. júla 1918 bola na základe
rozhodnutí Lenina a Trockého zavraždená celá cárova rodina: cár, jeho manželka a
všetkých päť detí, ďalej osobný lekár rodiny a služobníctvo, ktoré im ostalo.
Lenin tak dal prednosť tajnej poprave pred verejným súdom. 30. augusta 1918 Fany
Kaplanová postrelila Lenina a v ten istý deň bol zavraždený šéf petrohradskej
Čeky Mojsej Urickij. Poďla Olega Vasiljeva bol atentát na Lenina púhou
kamuflážou slúžiacou ako zámienka k rozpútaniu červeného teroru. Všeci väznení
členovia dočasnej vlády boli verejne popravení: minister spravodlivosti
Ščeglovitov, minister vnútra Chvostov, minister vnútra Protopov, náčelník
policajného oddelenia Beleckij a arcidiakon Vostrogov. Ich účelom bolo „zasiať
strach do sŕdc nepriateľov revolúcie“. Na druhej strane bol zavraždený ľudový
komisár tlače, propagandy a agitácie Volodarskij.

V roku 1919 vznikla z Leninovej iniciatívy Komunistická internacionála, ktorá
mala slúžiť k rozšíreniu revolúcie do ďalších krajín. Červená armáda prenikla do
susedných krajín a jej úspešné ťaženie Poľskom dávalo nádej na spojenie nielen s
maďarskou, ale aj s nemeckou a francúzskou revolúciou. Krátko pred bitkou pri
Varšave poslal Lenin odkaz talianskym komunistom, že je potrebné bezodkladne
pripraviť revolúciu v Taliansku, ktorá by uľahčila Červenej armáde cestu do
Talianska a do Ríma potom, čo bude sovietizované Česko-Slovensko, Poľsko a
Maďarsko. Tieto plány ale prišli navnivoč potom, čo bola Červená armáda pri
Varšave porazená. Lenin sám bol tým veľmi rozhorčený, nič menej bral to len ako
odklad nevyhnutného. Pevne veril, že čo nevyšlo teraz, vyjde neskôr, pretože je
to vedecky predpovedaná nutnosť.

V roku 1921 nechal Lenin brutálne potlačiť vzburu kronštadských námorníkov a
niekoľko roľníckych povstaní. Potom vydal sériu rozkazov, ktoré urobili z popráv
bez súdu štandardnú metódu. V roku 1922 vydal smernice na boj s cirkvou. V
smerniciach nariadil odstrániť z kostolov všetky cenné veci a vyzval pritom k
vyvraždeniu kňazov. (z Leninových inštrukcií Čeke: "Čím väčšie množstvo
reakcionárskych kňazov a reakcionárskej buržoázie bude v tejto záležitosti
zastrelených, tým lepšie.") Keď sa objavili protesty proti popravám a krutému
zaobchádzaniu, Lenin poznamenal: "Nech si psy buržoáznej spoločnosti poštekávajú
a kňučia nad utratením každého nežiaduceho šteňaťa. My vytíname veľký starý
prales."

V ekonomickej politike presadzoval elektrifikáciu Ruska a prestavbu priemyslu.
Ako úspešný možno zhodnotiť projekt elektrifikácie, rozbehnutie
spriemyselňovania, efektívnejšieho využívania poľnohospodárskej pôdy, no najmä
dramatické zlepšenie života miliónov ľudí, ktorí žili pred revolúciou v
neľudských podmienkach. Lenin nakoniec vyhlásil novú ekonomickú politiku (NEP)
(povolenie podnikania), aby zabránil úplnému zrúteniu ekonomiky.

Ulianov sa v mladosti nakazil syfilisom. Prvé ťažkosti sa prejavili v roku 1920.
Progresívna paralýza Lenina od jesene 1921 vyradila z politiky. Od 26. mája 1922
bol oficiálne chorý, pre verejnosť s "mozgovou mŕtvicou". V júni–decembri 1922
sa jeho stav normalizoval, no potom ho postihol ďalší záchvat. Na prelome
decembra 1922 a januára 1923 spísal tzv. závet (list zjazdu), v ktorom
oznámkoval jednotlivých členov politbyra a pokúsil sa (neúspešne) odstaviť
Stalina. 10. marca 1923 stratil Lenin príčetnosť, z čoho sa plne neprebral až do
svojej smrti. Zomrel 21. januára 1924. Leninovo telo bolo nabalzamované a dodnes
je vystavované v Leninovom mauzóleu.

V niektorých bodoch opravil marxistické učenie, pričom sa domnieval, že tieto
opravy nie sú duchu marxizmu cudzie a že anticipujú jeho praktické pôsobenie v
podmienkach 20. storočia. Kritizoval empiriokriticizmus, špeciálne filozofiu
Ernesta Macha a jeho ruských prívržencov.

Lenin vo svojom diele ,,Imperializmus, najvyšší stupeň kapitalizmu“ prezentuje
imperializmus ako dôsledok kapitalistického zriadenia. Píše tam, že výstavba
železníc je použitá ako nástroj útlaku, v kolóniách a polokolóniách.
Imperializmus je kapitalizmom úpadku, predvečerom sociálnej revolúcie.
Nadprodukcia a obrovské zisky dovolili vznik triedy robotníckej buržoázie.
Rozdelenie sveta kapitalistickými veľmocami bolo v roku 1916 ukončené.
Imperializmus vznikol ako vývoj a priama postupnosť základných vlastností
kapitalizmu. Imperializmus však porušuje jednu z hlavných vlastností
kapitalizmu, z voľného kapitalistického trhu sa transformuje na kapitalistické
monopoly – imperializmus teda definuje ako monopolistický stupeň kapitalizmu,
ktorý vyrastá z voľného trhu, ale zároveň ho ničí za účelom dosiahnutia vyššieho
spoločensko-ekonomického poriadku:



https://sk.wikipedia.org/wiki/Martin_Schulz

Martin Schulz (* 20. december 1955, Hehlrath, Nemecko) je nemecký politik,
poslanec Európskeho parlamentu za Sociálnodemokratickú stranu Nemecka, od roku
2004 predseda socialistov v Európskom parlamente. V súčasnosti predseda
Európskeho parlamentu.

V roku 1984 sa stal poslancom v meste Würselen v Severnom Porýní-Vestfálsku. V
rokoch 1987 – 1998 v tom istom meste zastával funkciu primátora.

Politická činnosť zahŕňala postup na priečkach funkcií v rámci
Sociálnodemokratickej strany Nemecka (SPD). V 1974 pristúpil z mládežníckej
sociálnodemokratickej organizácie „Jusos“. V rokoch 1991 – 1999 bol členom
straníckej rady SPD. V 1995 sa stal členom oblastného vedenia v regióne
stredného Rýnu (Mittelrhein), v nasledujúcom roku bol vybraný na predsedu
vedenia strany v Aachene. V 1999 sa stal členom celoštátneho vedenia strany.

17. januára 2012 vystriedal na poste predsedu Európskeho parlamentu Jerzyho
Buzka. 17. januára 2017 ho vystriedal Antonio Tajani. Pri voľbe nového predsedu
EP sa rozpadla parlamentná koalícia Európskej ľudovej strany (EPP) a PES, pričom
novú tvorí EPP a ALDE.



https://sk.wikipedia.org/wiki/Marilyn_Monroe

Marilyn Monroe, vlastným menom Norma Jeane Mortensonová (* 1. jún 1926, Los
Angeles, Kalifornia, USA – † 5. august 1962, Los Angeles) bola americká filmová
herečka, známa ako sexuálny symbol 50. rokov 20. storočia.

Väčšinu svojho detstva strávila v pestúnskej starostlivosti a v sirotinci, v
roku 1946 podpísala zmluvu s filmovým štúdiom Twentieth Century-Fox a venovala
sa modelingu. Po kariére modelky sa z nej stala filmová hviezda, stelesňovala
veľké množstvo oslňujúcich žien vo filmoch ako Páni majú radšej blondínky.
(1953) a Niekto to rád horúce (1959). Marilyn bola trikrát vydatá, prvýkrát s
Jamesom Doughertym, druhýkrát s bejzbalovou legendou Joeom DiMaggiom, tretíkrát
so spisovateľom Arthurom Millerom. Jej záhadná smrť, políciou a úradmi
"upravená" a klasifikovaná ako samovražda, z nej spravila novú ikonu: celebritu,
ktorá sa stala obeťou vlastnej krásy a slávy. Rôzne teórie dodnes tvrdia, že za
úmrtím herečky nebola samovražda, ale vražda v dôsledku mileneckých afér s
bratmi Kennedyovcami, prípadne, že ju dala zlikvidovať mafia.

V rodnom liste nemanželskej Normy Jean Baker bol ako otec uvedený pekár Edward
Morteson, ktorý zomrel, keď mala tri roky. Po skutočnom, biologickom otcovi
pátrala po celý život. Jej mama Gladys Baker pracovala v štúdiách Columbia ako
strihačka. Dlhé mesiace trávila v psychiatrických liečebniach. Keď mala Norma
osem rokov, matku hospitalizovali natrvalo a ona sa ocitla najskôr v pestúnskej
rodine a neskôr v sirotinci.

Počas vojny pracovala v továrni, kde kontrolovala padáky a maľovala trupy
lietadiel a tu ju objavil vojenský fotograf David Conover. Práve jeho zábery
otvorili herečke cestu na výslnie. V roku 1949 s ňou fotograf Tom Kelly nafotil
sériu aktov.

Keď podpísala zmluvu s 20th Century Fox, zmenila si meno na Marilyn Monroe. Prvá
zmluva jej zaručovala 125 dolárov týždenne. Za film Niekto to rád horúce (o
jedenásť rokov neskôr), už dostala 4 milióny dolárov.

Marilyn ťažko zvládala tlak a požiadavky filmových štúdií. Trpela depresiami.
Bola závislá na tabletkách.

Krátko po rozvode tretieho manželstva mala ľúbostný vzťah najprv s prezidentom
Johnom F. Kennedym, neskôr, od jari 1962, s jeho bratom, generálnym prokurátorom
a ministrom spravodlivosti USA Robertom F. Kennedym. Pre nedisciplinovanosť s
ňou 20th Century Fox rozviazalo zmluvu, no krátko pred jej smrťou s ňou uzavrelo
zmluvu novú, pre Marilyn oveľa výhodnejšiu. 4. augusta 1962 pred polnocou našli
Marilyn v jej dome vo štvrti Brentwood (Los Angeles) mŕtvu. Špekuluje sa, že jej
smrť, spôsobená veľkým množstvom barbiturátov, nebola samovražda, ako sa uvádza
v oficiálnych životopisných materiáloch o MM. Ako prezrádzajú knihy a rôzne
štúdie z posledných rokov, Marilyn Monroe s veľmi veľkou pravdepodobnosťou
zavraždili, a to buď injekciou so zmesou barbiturátov, alebo použitím klystíru.
Podľa týchto štúdií bol vrahom jej posledný milenec, z radov amerických
politikov.

Marilyn v roku 1947 uzavrela so štúdiom 20th Century Fox Zmluvu na natočenie 5
filmov. Jej prvý film ktorý natočila sa volal Scooda Hoo! Scooda Hay! a Marilyn
z neho bola vystrihnutá a štúdio s ňou ukončilo zmluvu. Neskôr dostala zmluvu v
štúdiu Columbia Pictures na film Ladied of the Chorus. Neskôr sa Marilyn
zoznámila s filmovým agentom Johnym Hydom, ktorý zariadil Marilyn novú zmluvu v
20th. Century Fox. Marilyn bola viacej slávna a bohatšia. Jej filmy začali
dosahovať veľký úspech až nakoniec od roku 1952 začala dostávať hlavné role vo
filmoch a hlavne muzikáloch ako napríklad Páni majú radšej blondínky. Marilyn
posledný film ktorý nikdy nedotočila sa vola Something´s got to give a film bol
katastrofou pre celé štúdio a aj pre Marilyn. Neskôr bola prepustená. Marilyn na
protest nafotila akty aby ukázala štúdiu o čo prišlo. Štúdio začalo vážne
rokovať a kvôli ešte väčšej finančnej strate bol šéf Darryl Zanuck zo štúdia
prepustený a nahradil ho Peter Lewettes. Štúdio poslalo Marilyn prosbopis v
ktorom stálo, aby sa film začal znovu točiť s výmenou režiséra. V novej zmluve
stálo aj 3-krát vyšší honorár za filmy ktoré Marilyn natočí. Marilyn ale
nestihla novú zmluvu podpísať a 2 týždne na to zomrela.

Prvú hlavnú rolu dostala už v roku 1948 vo filme, ktorý ale nebol slávny. V roku
1952 dostala ponuku hrať hlavnú úlohu vo filme Niagara slávneho režiséra Henryho
Hathawaya. Film bol natočený farebnou technológiou Technicolor. Marilyn sa
začala dostávať na predné strany časopisov ako Life. O rok neskôr účinkovala vo
filme Páni majú radšej blondínky po boku Jane Russelovej, ktorá jej pomáhala sa
učiť text a poznali sa už zo strednej školy. Pri tomto filme sa ukázali prvé
náznaky Marilynho psychického stavu. Film Ako sa vydať za milionára bol natočený
veľkolepým formátom CinemaScope, ktorý umožnil širokouhlý formát videa. Kvôli
častejšiemu zabúdaniu textu, a neskorému príchodu Marilyn, bol film uvedený do
kín až ako druhý v poradí CinemaScope. Marilyn sa počas toho roku stále viacej
zoznamovala s Joeom DiMaggiom, s ktorým sa o rok zobrala. Štúdio ponúklo Marilyn
ďalší film s názvom River of No Return, kde nemala hrať hlúpu blondínku. Film
počas natáčania utrpel škodu vo výške 2 miliónov dolárov. Marilyn si údajne
zlomila nohy pri jednom kaskadérskom kúsku a preto bolo natáčanie pozastavené.
Film sa stal v priebehu týždňa po premiére prepadákom a štúdio stiahlo
publicitné tabule a plagáty z kín. Otto Preminger bol zo štúdia prepustený a
Marilyn prehlásila pre novinárov, že v horšom filme hrať nemohla. Po ďalších
menej známych filmoch ako Nie je nad showbiznis a Autobusová zastávka dostala
možnosť hrať vo filme Niekto to rád horúce.

Počas ďalších rokov v 20th Century Fox začala navštevovať psychiatrov a byť na
nich závislá. Filmy ako Milujme sa, či Princ a tanečnica sa natáčali pod veľkým
tlakom, a scenáre sa každý deň prepisovali. Neskôr chcela Marilyn odísť preč z
Los Angeles, ale štúdio si ju nemohlo dovoliť stratiť a tak jej rýchlo našli
ďalšiu úlohu vo filme s názvom Something´s got to give. Film mal režírovať
George Cukor, ktorý už s Marilyn jeden film režíroval, a dosť sa bál
komplikácii. Prípravy začali ešte v roku 1961, ale natáčať sa začalo až v júni
1962. Prvý natáčací deň sa Marilyn na scéne neukázala z dôvodu detoxikácie.
Medzitým sa natáčali scény bez Marilyn. O mesiac neskôr sa Marilyn ukázala v
štúdiu s horúčkou. Netrvalo dlho a skolabovala. Štúdio začalo trpieť finančnou
stratou kvôli finančným nákladom na film Kleopatra. Marilyn bola zo štúdia
vylúčená a nahradiť ju mala iná herečka. Neskôr ale zistili, že z filmu by nič
nebolo a tak skúsili Marilyn dať novú zmluvu s väčším platom.



https://sk.wikipedia.org/wiki/Islamsk%C3%BD_%C5%A1t%C3%A1t_(militantn%C3%A1_organiz%C3%A1cia)

Islamský štát (skrátene IS), známy aj ako Islamský štát v Iraku a Levante (skr.
ISIL), resp. Islamský štát v Iraku a Sýrii (skr. ISIS) je sunnitská militantná
teroristická organizácia, ktorá od roku 2014 ovláda rozsiahle časti Iraku a
Sýrie, na ktorých území vyhlásila kalifát.

Počiatok organizácie sa datuje k roku 2002 a siaha k teroristovi Abú Mus’ab
az-Zarkáwímu a ku jeho organizácii Al-Káida v Iraku, ktorá sa odštiepila z
pôvodnej teroristickej siete Al-Káidy. V roku 2006 sa organizácia premenovala na
Islamský štát v Iraku. Po ich pripojení sa k rebélii proti Sýrskemu prezidentovi
Baššár al-Asadovi v roku 2013 zmenila organizácia meno na Islamský štát v Iraku
a Levante (ISIL), niekedy označovaný aj ako Islamský štát v Iraku a Sýrii.
Lídrom organizácie je od roku 2010 Abú Bakr al-Bagdádí. Počas sýrskej občianskej
vojny získala od apríla 2013 organizácia kontrolu nad rozsiahlymi časťami Sýrie
a v lete 2014 sa po rýchlej ofenzíve rozšírila aj do susedného Iraku. Po dobytí
Mosulu v júni 2014 prijala organizácia nový názov Islamský štát a vyhlásila na
dobytých územiach kalifát.

Organizácia operuje najmä v Iraku a Sýrii. Organizácia sá hlási k novej ére
medzinárodného džihádu, pričom jej cieľom je obnova kalifátu založeného na
striktnej interpretácii islamského práva šaríja. Organizácia patrí k sunitskému
islamu a ostro vystupuje proti vyznavačom šiitskeho islamu a iných náboženstiev.
Od roku 2013 do súčasnosti získala v Sýrii organizácia rozsiahlu kontrolu nad
provinciami Rakka, Idlib, Deir ez-Zor a Aleppo, pričom mesto Rakka prehlásila za
hlavné mesto svojho kalifátu. Od roku 2014 vedú príslušníci organizácie úspešnú
ofenzívu aj proti regulárnej štátnej armáde v Iraku, keď dobyli strategické
mestá Al-Fallúdža, Mosul a Tikrít. V Sýrii má organizácia približne 50 000
bojovníkov a v Iraku 100 000 pričom v oboch štátoch rýchlo naberajú na sile..
Mnoho bojovníkov tejto organizácie pochádza zo zahraničia, vrátane Európy,
Ruska, Číny a USA.

K Islamskému štátu sa neskôr začalo hlásiť aj viacero ďalších radikálnych
džihádistických organizácii po celom svete, predovšetkým v Líbyi a v Nigérii
(Boko Haram).

Organizácia je známa páchaním brutálnych teroristických útokov a vojnových
zločinov, vrátane masových popráv zajatých vojakov a civilistov. Na dobytých
územiach sa organizácia dopúšťa všeobecného porušovania ľudských práv a brutálne
utláča všetky náboženské skupiny, ktoré nevyznávajú ich striktnú verziu islamu,
pričom rozsiahle násilnosti spáchala hlavne voči šiitom, jezídom, kresťanom, ale
aj opozične sa staviacim sunnitom. Tieto aktivity dosiahli v Sýrii a Iraku
takého rozsahu, že OSN a ľudsko-právne organizácie obviňujú IS z páchania
etnických čistiek a genocídy.

IS má tiež na svedomí ničenie kultúrneho a historického dedičstva v Sýrii a
Iraku, pričom jej členovia zničili mnoho pamiatok chránených organizáciou
UNESCO, vrátane historických miest Nimrúd, Hatra a Palmýra.

Organizácia uskutočňuje na internete a sociálnych sieťach rozsiahle
propagandistické aktivity, vrámci ktorých pravidelne zverejňuje videozáznamy zo
svojich zločinov, vrátane brutálnych popráv zajatcov a ničenia pamiatok.



https://sk.wikipedia.org/wiki/Hongkong

Hongkong (anglicky Hong Kong; po čínsky: 香港 – kantonská výslovnosť Heung Gong,
mandarínska Siang-kang, v preklade "Voňavý prístav") je jedna z dvoch osobitných
administratívnych oblastí Číny a do roku 1997 od Číny nezávislé územie
spravované Spojeným kráľovstvom. V súlade s čínsko-anglickou Spoločnou
deklaráciou z 19. decembra 1984 sa Hongkong vrátil Číne o polnoci 30. júna 1997
a stal sa osobitnou administratívnou oblasťou Číny, pričom sa dodržiava princíp:
jedna krajina, dva systémy. Základ ekonomiky Hongkongu tvorí zahraničný obchod,
valutovo-finančné operácie, elektronický, spracovateľský, ľahký a textilný
priemysel, ktorý pracuje predovšetkým na export. Je tu veľký námorný prístav a
uzlové letisko. Dynamika rozvoja všetkých stránok života umožnila priradiť
Hongkong k tzv. mladým tigrom Ázie, ktoré sa podľa základných parametrov
činnosti približujú k rozvinutým krajinám, ktoré majú vysokú životnú úroveň
obyvateľstva.

Podľa archeologických výskumov ľudia žili v oblasti dnešného mesta Hongkong už
približne pred 5 000 rokmi. Dokazujú to rôzne neolitické artefakty a kamenné
gravúry. Počas vlády dynastie Chan (206 pred Kr. po 260 pred Kr.) bolo územie
Hongkongu osídlené Číňanmi. Počas vlády dynastie Tchang (618 – 907) sa tento
región začal využívať ako prístav. Prvé výraznejšie osídlenie regiónu nastalo
počas dynastie Jüan (1261 – 1368), aj keď ešte stále išlo o okrajový región,
ktorého obyvateľstvo sa živilo predovšetkým rybolovom a chovom perlorodiek.

Väčšie osídlenie pobrežia Južnej Číny je známe z moreplavby portugalského
moreplavca Fernaa Piresa de Andrade z roku 1517. V roku 1699 prostredníctvom
Východoindickej spoločnosti na územie Číny prišli Briti, ktorý výrazne
ovplyvnili nasledujúce dejiny mesta. Po začatí dovozu ópia, ktoré viedlo k prvej
ópiovej vojne a po nasledovnom obsadení hongkonského teritória Britmi v roku
1841 sa v roku 1843 Hongkong stal oficiálnou britskou kolóniou. Britské
kráľovstvo si z vojenských strategických dôvodov a z dôvodov zabezpečenia
obyvateľstva kolónie pitnou vodou v roku 1898 od Číny na 99 rokov prenajalo 235
ostrovov a ďalšie časti položené severne (tzv. New Territories). Vďaka
liberalizácii obchodu, presadenej po prvej ópiovej vojne, sa z Hongkongu
vyvinula významná liberálna zóna pre obchod vo Východnej Ázii. Medzi rokmi
1851 – 1931 sa počet obyvateľov zvýšil z 33 000 na 879 000, z čoho 95 % tvorili
Číňania.

Krátko po vypuknutí druhej svetovej vojny sa britský Hongkong vzdal
nepriateľskému Japonsku. Po vojne bolo mesto z väčšej časti zdevastované a
schudobnené. Po vyhlásení Čínskej ľudovej republiky sa zo Šanghaja do Hongkongu
presťahovalo veľa firiem. Po zrušení ekonomického embarga zo začiatku 1950 rokov
sa z Hongkongu stala jedna z navyspelejších ekonomík sveta. V 80. rokoch 20.
storočia čínsky vodca Teng Siao-pching predstavil doktrínu Jedna krajina, dva
systémy, ktorá umožnila deklaráciu medzi Čínskou ľudovou republikou a Spojeným
kráľovstvom, podľa ktorej sa 1. júla 1997 z Hongkongu stal špeciálny
administratívny región tzv. Special Administrative Region (SAR) pod správou
Číny.

V roku 1997 zasiahla Hongkong Ázijská finančná kríza, ktorá zastavila
hospodársky rast mesta. V tom istom roku zasiahla mesto epidémia vtáčej chrípky.
Epidémia SARS roku 2003 paralyzovala život v meste a zanechala za sebou 299
obetí. Život pod čínskou správou sprevádza množstvo protestov. Snaha vlády o
tajné presadenie zákonom proti rozvracaniu viedla roku 2003 k masovým protestom,
ktoré napokon priniesli rezignáciu prvého miestneho predsedu vlády, Tung
Chee-hwa.

Dlhodobé spory o interpretáciu Basic Law, hongkonskej miniústavy, vyústili v
septembri 2014 v protesty známe ako Dáždnikové hnutie. 79 dní trvajúceho
protestu vo forme obsadenia hlavných dopravných tepien v centre mesta sa
zúčastnilo približne 50 000 ľudí, získal celosvetovú pozornosť a priamo či
nepriamo sa dotkol takmer každého obyvateľa mesta.

Budova múzea leží blízko zastávky MRT Che Kung Temple. Vstupné zahŕňa všetky
výstavy a stojí 10 hongkonských dolárov (2013) s výnimkou stredy, kedy je vstup
bez poplatkov. Múzeum funguje pod záštitou regionálneho štátneho kultúrneho
úradu Leisure and Cultural Services Department spadajúceho pod hongkonskú vládu
a na viacerých poschodiach ponúka šesť stálych výstav, ktoré boli nadizajnované
firmou Reich+Petch. Týmito výstavami sú sieň so zameraním na spracovanie dejín
hongkonských severných oblastí New Territories Heritage Hall, galéria pre deti
Children's Discovery Gallery na nádvorí múzea, sieň so zameraním na exhibíciu s
témou kantonskej opery Cantonese Opera Heritage Hall, výstava čínskych
umeleckých diel T. T. Tsui Gallery of Chinese Art, ktorá vystavuje medzi inými
aj artefakty z múzea Tsui Museum of Art a výstavná sieň Chao Shao-an Gallery.

V roku 2013 bola na najvyššom poschodí múzea nainštalovaná exhibícia, ktorá
predstavovala život a celoživotné pôsobenie svetoznámeho herca, učiteľa a umelca
bojových umení Bruce Leeho. Vo vstupnej hale na schodoch stála jeho zlatá socha
v nadživotnej veľkosti. V prvej vstupnej chodbe exhibície sa na zrkadlové steny
premietala videoinštalácia Bruce Leeho životného kréda: "Pohybuj sa ako
voda – buď tichý ako zrkadlo". Na druhom poschodí prebiehala expozícia
predstavujúca život a pôsobenie slávneho hongkonského módneho dizajnéra dámskej
módy Eddieho Laua. Tento miestny rodák začiatkom 1970 rokov študoval módne
dizajnérstvo v Londýne, kde uskutočnil svoju prvú módnu prehliadku. Essie Lou je
nielen dizajnérom spojeným s Hongkongom, ale aj zakladateľom myšlienky
zakomponovania dizajnu do regionálnej hudby a miestneho sveta šoubiznisu. Eddie
Lau pre múzeum sprístupnil svoje archívy módnych návrhov, fotografií a kostýmov
z módnych prehliadok. Tieto obsahujú jeho návrhy svetoznámych kolekcií, uniformy
pre Cathay Pacific Airways a Dragonair a taktiež haute couture, teda šitie na
mieru pre svetové celebrity ako Pak Suet-sin, Michelle Yeoh, Liza Wang and
Eunice Lam. Na prízemí múzea sa v roku 2013 nachádzala expozícia venujúca sa
svetoznámej kantónskej opere. Steny lemovali pestrofarebné rekvizity a kostýmy.
Od vchodu bola výstava zoradená podľa časovej postupnosti od jej počiatkov až po
dnešok. Významné postavenie účinkujúcich sa v opere odzrkadľuje v náročnosti
kostýmov.

Svojou polohou v bezprostrednej blízkosti významnej hongkonskej turistickej
atrakcie, podľa hollywoodskeho vzoru založenej promenády so zapracovanými
zlatými hviezdami prominentov Avenue of Stars, je múzeum Hong Kong Museum of Art
dobre dostupné. Vstupné 10 hongkonských dolárov (cca 1 euro) zahŕňa všetky
výstavy umiestnené na piatich poschodiach. V súčasnosti (2013) múzeum ponúka,
okrem piatich stálych výstav, rozsiahlu expozíciu zbierky 4 000 kusov prevažne
juhočínskych starožitností zo všetkých umeleckých epoch, prehľadne usporiadanú
od raného obdobia až po obdobie moderny. Do zbierky starožitností patria rôzne
predmety každodennej, obradnej aj náboženskej povahy z oblasti hrnčiarstva a
keramiky od neolitu až po exponáty 20. storočia. Medzi vystavenými objektmi sú
ďalej práce dekoratívneho charakteru, bronzové predmety, predmety z jadeitu,
lakované, emailové a sklené predmety, drevorezby a umelecké spracovanie bambusu,
slonoviny, rohu nosorožca, ako aj textil, kostýmy a nábytok. Každý z vystavených
predmetov sa počas celých storočí dobre zachoval, väčšinou kvôli tomu, že bol
zakrytý zeminou.

Zbierka múzea sa zväčša skladá z veľkorysých darov obyvateľstva a niekoľkých
pozostalostí zberateľov, ktoré boli múzeu za posledných 30 rokoch odkázané.
Medzi najkrajšie a najcennejšie vystavené predmety patrí reliéfová rezba šálky z
jedného kusu rohu nosorožca z obdobia dynastie Čching (17. až 20. storočie) v
svetlo- a tmavohnedých farebných odtieňoch, znázorňujúca deviatich dospelých
šupinatých drakov, chytajúcich horiace perly uprostred oblakov a brál, ktorí
obopínajú šálku v kruhu, šplhajúc sa hore cez okraj šálky, čím zároveň tvoria
jej ucho. Títo draci, ktorí sa na podobných rezbách šálok z rohov používali
výnimočne zriedkavo, majú štyri pazúry, čo indikuje, že túto šálku používal
cisár a pripisovali sa jej afrodiziakálne a liečivé vlastnosti.

Ďalším zaujímavým exponátom je váza s ornamentmi žltej farby podobná mešcu. Na
jej hrdle je vyformovaná hodvábna stuha. Biele sklené telo vázy je pomaľované a
vyzdobené nápadnými emailovými kresbami, ktoré imitujú textúru hodvábu a súkna.
Na jej spodku je ďalej imitovaný brokát s jemnými vzormi typických čínskych
rastlín a kvetov ako pivoniek, ibišteku, kvietkov marhúľ a granátových jabĺk,
všetko namaľované dohromady. Medzi vetvami a kvetmi nájdeme motívy drakov, ktoré
harmonizujú s okolitým florálnym vzorom. Táto váza predstavuje výnimočné dielo
sklenárstva, ktoré sa v Číne začalo rozširovať v 17. storočí.

Na rozdiel od západných krajín, ktorých umelecké dejiny sú popretkávané mnohými
zmenami štýlov a foriem, je čínske umenie význačné svojou prekvapivou
kontinuitou. V umení dynastie Ming (14. až 17. storočie) sa dá stále rozpoznať
charakteristická predloha dynastie Tchang (7. až 10. storočie). Maľované obrazy
z obdobia dynastie Čching (17. až 20. storočie) sú kompozíciou podobné tým z
dynastie Sung (10. až 13. storočie). Jedným z dôvodov pre tento fakt je
všeobecne rozšírený rešpekt pred tradíciou v čínskej kultúre. Tematicky sa tieto
diela často zaoberajú postulátom života v harmónii s prírodou a aj technika
maľby prezrádza vplyvy taoistickej jing-jang náuky. Popritom neustále a
opakovane nachádzame v čínskych dielach postavy taoistickej mytológie. Vplyv
budhizmu je v čínskom umení o niečo miernejší. Od 16. storočia vstúpili do
čínskych umení, hlavne prostredníctvom činnosti európskych misionárov, aj
západné vplyvy. Nositeľmi čínskeho umenia boli, najmä z finančných dôvodov,
cisársky dvor a skupiny ľudí blízke cisárskemu dvoru alebo kruhy vzdelancov.
Okrem toho tvorili, predovšetkým v literatúre a maliarstve aj vzdelanci či
bývalí úradníci, ktorí sa z protestu voči vládnucim politickým pomerom utiahli
do ústrania. V zbierke starožitností majú zastúpenie jednotlivé umelecké obdobia
a vystavené exponáty predstavujú charakteristické znaky každého z nich. Opis
týchto charakteristík je prístupný v čínskom a anglickom popise, a tiež cez
zvukového sprievodcu.

Ďalšou z rozsiahlejších je čínska zbierka moderného umenia, kaligrafie a
maliarstva The Chinese Fine Art, ktorej pôvod siaha do 60. rokov 20. storočia.
Múzeum na začiatku mnoho obrazov kúpilo, ale veľa ďalších získalo darom a
zbierka sa tak v poslednom období rozšírila o cca 5 000 exponátov. Je rozdelená
do štyroch častí: maliarske diela z provincie Kuang-tung, kaligrafia z provincie
Kuang-tung, škola Lingnan a čínske moderné umenie. Výstava poukazuje na vývoj už
spomenutých oblastí s dôrazom na vývoj čínskeho umenia 20. storočia. Mnohí
umelci z provincie Kuang-tung mali sklony k modernizácii a vyznačovali sa
osobitým, jedinečným štýlom. Umelci ako Zhang Mu, Li Jian, Su Su Renshan a
Liupeng, ktorí mali každý osobný, jedinečný štýl, boli vzorom pre ďalších
umelcov 20. storočia. Kaligrafia z provincie Kuang-tung predstavuje vývoj od
stredu obdobia dynastie Ming (14. až 17. storočie) po súčasnosť. Pri vývoji
moderného čínskeho umenia zohrala závažnú rolu tiež Lingnanská škola.
Zakladatelia lingnanskej školy, Gao Jianfu, Gao Qifeng a Chen Shuren, sú
zástancami hnutia „New Chinese Painting” a jeho teórie a praxe miešania
západných vplyvov do čínskeho umenia. Jedným z mnohých výnimočných diel
vystavených práve v tejto zbierke je zvitok typického umelca – úradníka menom Li
Jian (*1747 – †1799), ktorý celý svoj život úspešne kultivoval klasické umenia,
predovšetkým poéziu, kaligrafiu, maliarstvo a rezbárstvo. Vystavenú krajinku na
zvitku namaľoval potom, ako sa zotavil z choroby počas návštevy provincie
Kuang-tung. Jeho univerzálnosť, schopnosť vytvárať formy pomocou rôznych techník
miešajúcich štýly maliarov Shitao (*1642 – †1707) a Ni Zana (*1301 – †1374) sú
jedinečné a Li Jianovi sa preto pripisuje vytvorenie charakteristických
vlastností pre výtvarné umenie z provincie Kuang-tung.



https://sk.wikipedia.org/wiki/Bitka_o_Verdun

Bitka o Verdun niekedy tiež označovaná ako Verdunský mlynček na mäso bola jedna
z najkrvavejších bitiek prvej svetovej vojny na západnom fronte. Stáli v nej
proti sebe nemecká a francúzska armáda. Bitka trvala od 21. februára do 18.
decembra 1916 a bola najdlhšou v prvej svetovej vojne. Odohrala sa v okolí mesta
Verdun vo Francúzsku. Vyžiadala si na oboch stranách životy asi 250 000 vojakov
a pol milióna ranených.

Verdun bol jednou z najdlhších a najkrvavejších bitiek prvej svetovej vojny a
dejín vôbec. Pre Francúzsko aj Nemecko bitka znamenala stelesnenie všetkých hrôz
vojny, podobne ako bitka na Somme pre Spojené kráľovstvo a Commonwealth.

Počas bitky sa vo Francúzsku stala populárna fráza „Ils ne passeront pas“
(„neprejdú“), ktorej autorom bol francúzsky dôstojník Robert Nivelle, ale často
je chybne prisudzovaná Philippovi Pétainovi.

Mesto Verdun hralo významnú strategickú úlohu pri obrane francúzskeho
vnútrozemia pred útokmi z východu, v dôsledku svojej polohy na rieke Máse
(Meuse) po celé storočia. Podobne tomu bolo aj na začiatku 1. svetovej vojny,
keď sa po bitke na Marne nemecké vojská museli vzdať pôvodného plánu na bleskové
obsadenie nepriateľského územia. Charakter bojových operácii prinútil obidve
strany zakopať sa a prejsť k zákopovej vojne, čo spôsobilo, že ani jedna zo
strán nemohla tak ľahko dosiahnuť rýchle víťazstvo.

V roku 1915 sa Nemci pokúsili preraziť počas 2. bitky o Ypres, Briti sa o to
isté pokúsili v bitke o Neuve Chapelle a Francúzi pri Champagne. Tieto bitky
mali za následok ťažké straty na živej sile na oboch stranách. Náčelník
nemeckého generálneho štábu Erich von Falkenhayn podľa niektorých názorov
nadobudol presvedčenie, že napriek tomu, že prielom nie je ľahko uskutočniteľný,
je možné nepriateľa nechať vykrvácať. Plánoval zaútočiť na pozície, z ktorých
Francúzi nemohli ustúpiť, jednak pre ich strategickú hodnotu, ako aj pre ich
národnú pýchu. Ako cieľ budúcej ofenzívy vybral mesto Verdun-sur-Meuse,
starobylé mesto obohnané opevneniami z 17. až 19. storočia, ktoré ležalo na
spojnici nemeckých území a Paríža. Rozhodovali však aj ďalšie okolnosti, Verdun
bol z troch strán izolovaný a viedla k nemu iba jediná cesta Voie Sacrée, po
ktorej bolo beztak poddimenzované francúzske zásobovanie veľmi sťažené. Naopak
Nemcami držaná železnica, umožňovala skladať zásoby iba 12 míľ od mesta.
Očakávalo sa preto, že takáto opotrebovávacia vojna bude výhodnejšia pre Nemcov.
Neskoršie výskumy historikov však poznamenávajú, že Falkenhayn bitku pôvodne ako
opotrebovaciu nikdy nekoncipoval a za takúto ju označil až vo svojich memoároch.
Prelomenie obrany pri Verdune by otvorilo cestu do tyla frontu a mesto, ktoré
bolo súčasťou významného železničného systému by bolo pre Nemcov cennou
korisťou, ktorá by zlepšila ich postavenie.

21. februára 1916 začala 1200 nemeckých kanónov deväťhodinovú delostreleckú
prípravu, počas ktorej vypálili vyše milióna granátov, na fronte širokom len 40
km. Nasledoval útok nemeckého III., VII. a XVIII. armádneho zboru. Pri útoku
boli po prvýkrát Nemcami použité aj plameňomety. Francúzska obrana Verdunu bola
na začiatku bitky veľmi slabá. Väčšina delostreleckých zbraní, ktoré boli
súčasťou opevnení boli odstránené. Za dva dni útoku sa Nemcom podarilo obsadiť
Bois des Caures ale postúpili zatiaľ iba 5 km. Napredovanie výrazne spomaľovali
dva prápory vedené plukovníkom E. Driantom, ktoré však Nemci nakoniec zatlačili
k Samogneux, Beaumont a Ornes. Až v tomto momente si francúzske velenie
uvedomilo narastajúce nebezpečenstvo v oblasti a začalo konať.

24. februára bol francúzsky XXX. zbor nútený ustúpiť na druhú líniu obrany a bol
posilnený jednotkami XX. zboru vedeného generálom Balfourierom. Tie boli
okamžite nasadené do boja. Toho večera náčelník francúzskeho generálneho štábu,
generál de Castelnau, poradil najvyššiemu veliteľovi generálovi Joffremu aby
poslal do oblasti Verdunu 2. armádu generála Petaina. Castelnau vymenoval za
veliteľa Verdunského úseku frontu generála Pétaina a 2. armádu prikázal rýchlo
premiestniť do oblasti.

Nemecký 24. (Brandenburský) pechotný pluk zatiaľ 25. februára obsadil strednú
časť francúzskych opevnení pri Verdune - pevnosť Douaumont. Pri dedine Douaumont
sa však nemecký postup spomalil výdatným snežením ako aj húževnatou obranou 33.
pechotného pluku, ktorému Pétain dávnejšie velil. Počas týchto bojov padol do
zajatia aj kapitán Charles de Gaulle, ktorý bol v tej dobe veliteľom jednej z
rôt 33. pluku. Znížená intenzita bojov umožnila Francúzom urýchlene prisunúť do
oblasti 90 000 mužov a 23 000 ton munície zo železničného uzla v Bar-le-Duc. To
bolo možné najmä vďaka automobilovej preprave po Voie Sacrée, pretože železničná
trať vedúca do mesta bola od roku 1915 v nemeckých rukách.

Tak ako počas väčšiny ofenzív na západnom fronte sa v dôsledku postupu strácala
výhoda vlastnej delostreleckej podpory, pretože vrastali problémy s presunom
delostreleckých zbraní po zničenej krajne, k čomu sa navyše pripojilo i nevhodné
počasie. Ako Nemci postupovali hlbšie do nepriateľských pozícií, prenikali čoraz
viac do palebného poľa francúzskych kanónov dislokovaných na západnom brehu
Másy, takže na každý nový nemecký útok odpovedalo čoraz viac francúzskych diel.
Ako vojaci nemeckej 5. armády útočili pozdĺž východného brehu na juh stretali sa
zo silnou paľbou Pétainovych kanónov z druhého brehu, ktorá ich neustále
odtŕhala od ich krídel. Kvôli obsadeniu celej dediny Douaumont, ktoré bolo
zavŕšené 2. marca 1916, prišli Nemci o 4 pluky (vyše 10 000 mužov).

Po tom čo sa Nemcom nepodarilo obsadiť Verdun frontálne, obrátili svoju
pozornosť na krídla a pokúšali sa francúzske pozície obchvátiť útokmi na vrch Le
Mort Homme 6. marca a pevnosť Vaux 8. marca. Počas troch mesiacov zúrivých
zákopových bojov sa Nemcom podarilo obsadiť dediny Cumières a Chattancourt
západne od Verdunu a pevnosť Vaux, ktorej obrancovia sa vzdali 2. júna. Straty
počas týchto bojov boli na oboch stranách vysoké. Pétain sa pokúsil šetriť svoje
jednotky v obrane ale 1. mája bol povýšený a poverený velením Skupiny armád
Stred a vystriedaný viacej ofenzívnym generálom Robertom Nivellom.

Nemci zatiaľ obrátili svoju pozornosť na ďalší taktický ciel, ktorým pre nich
bola pevnosť Souville. 22. júna 1916 začali ostreľovať francúzske pozície
granátmi s difosgénom a ďalšieho dňa zaútočili s 60 000 mužmi, pričom sa im
podarilo obsadiť batériu Thiaumont a dedinu Fleury. Boje o Souville, ktorý pri
tomto útoku nezískali pokračovali do 6. septembra.

1. júla 1916 Francúzi a Angličania v severnej časti západného frontu zaútočili
na Somme a prinútili tak Nemcov stiahnuť časť svojho delostrelectva na obranu
tohto úseku. Ako boje pokračovali do jesene, nemecké jednotky sa vyčerpali a
Falkenhayn bol na poste náčelníka generálneho štábu nahradený Paulom von
Hindenburgom. Hindenburgov zástupca, hlavný ubytovateľ generál Erich Ludendorff,
čoskoro nadobudol v Nemecku veľkú moc.

21. októbra 1916 začali Francúzi pod vedením generála Nivellea protiofenzívu.
Kombinovala ťažké delostreleckú ostreľovanie a prudké útoky pechoty. Pomocou
400 mm ťažkých diel, ktoré prepravili na po železnici ostreľovali pevnosť
Douaumont, pričom ich paľbu korigovali z pozorovacích lietadiel. Pevnosť aj
vďaka tomu získali naspäť už 24. októbra. 2. novembra vyrvali Nemcom z rúk aj
pevnosť Vaux. Nasledujúca fáza ofenzívy, ktorá sa začala 11. decembra zatlačila
Nemcov takmer do svojich pôvodných pozícií.

Pre Ústredné veľmoci, ktoré neoplývali takým veľkým ľudským potenciálom ako
krajiny Dohody, by znamenala útočná operácia, pri ktorej prišli o viac vojakov
než ich nepriateľ prehru. V bojoch v okolí Verdunu Nemci Francúzom spôsobili o
niečo vyššie straty na živej sile, než sami utrpeli, ale nedosiahli pomer strát
2:1 ako pôvodne plánovali, a to aj napriek tomu, že na začiatku početne
niekoľkonásobne prevyšovali obrancov Verdunu. Obrana mesta sa pre Francúzov
stala symbolom ich sebaobetovania a odhodlania vojakov vydržať aj tie najťažšie
podmienky. Francúzske straty boli skutočne zdrvujúce, Pétain preto navrhol aby
jednotky v prvých líniách na fronte postupne rotovali, čím sa čiastočne
obnovovali ich sily. A jednotlivci tak mali možnosť sa lepšie vyrovnať s hrôzami
bojov. Rotácia jednotiek tak spôsobila, že „Verdunskej žmýkačky“ sa postupne
zúčastnilo až 70% príslušníkov francúzskej armády. Naopak boje na nemeckej
strane zasiahli len 25% nemeckých síl.

Úspech statických opevnení v bitke viedol francúzskych vojenských teoretikov k
vytvoreniu Maginotovej línie, ktorá v neskoršom období chránila
francúzsko-nemecké hranice.

Tento článok je čiastočný alebo úplný preklad článku Battle of Verdun na
anglickej Wikipédii.



https://sk.wikipedia.org/wiki/Arnold_Schwarzenegger

Arnold Alois Schwarzenegger (* 30. júl 1947, Thal bei Graz, Rakúsko) je
rakúsko-americký herec, filmový producent, aktivista, podnikateľ, investor,
spisovateľ, filantrop, politik a bývalý profesionálny kulturista. Schwarzenegger
v rokoch 2003-2011 zastával úrad guvernéra Kalifornie.

Schwarzenegger sa narodil v malej dedine Thal v Rakúsku ako Arnold Alois
Schwarzenegger. Jeho otec Gustav Schwarzenegger (17. august 1907 – 13. december
1972) bol miestny šéf polície a jeho matka Aurelia (29. júl 1922 – 2. august
1998). Jeho otec bojoval v druhej svetovej vojne. Bol člen NSDAP v roku 1938. V
hodnosti vrchný rotmajster pôsobil v jednotke poľného žandárstva nemeckej
armády. V priebehu vojny v roku 1943 bol prepustený kvôli malárii.

Arnold vyrastal v rímskokatolíckej rodine, ktorá každú nedeľu navštevovala omšu.

Gustav dával prednosť svojmu staršiemu synovi Meinhardovi (17. júl 1946 – 20.
máj 1971) pred Arnoldom. Arnold povedal o svojom otcovi, že "nemal trpezlivosť
na vypočutie alebo pochopenie jeho problémov". So svojou matkou si však rozumel
dobre a bol s ňou spolu až do jej smrti.

Dňa 20. mája 1971 zomrel Arnoldov brat Meinhard pri autonehode. Meinhard bol pod
vplyvom alkoholu a zahynul na mieste. Arnold sa nezúčastnil jeho pohrebu.
Meinhard sa mal oženiť s Erikou Knappovou, s ktorou mal vtedy 3-ročného syna
Patricka. Arnold finančne podporoval Patricka vo vzdelaní a pomohol mu a jeho
matke emigrovať do USA. Arnoldov otec Gustav zomrel o rok neskôr na mŕtvicu.

V 15 rokoch začal s posilňovaním. Vo svojich 20 rokoch získal titul Mr. Universe
a sedemkrát vyhral v súťaži Mr. Olympia. Do celosvetovej pozornosti sa však
dostal ako ikona hollywoodskych akčných filmov.

Angažoval sa aj v politike. Ako republikán, bol prvýkrát zvolený dňa 7. októbra
2003 a nahradil vtedajšieho guvernéra Graya Davisa štátu Kalifornia. Neskôr, dňa
7. novembra 2006 bol počas volieb Schwarzenegger opäť zvolený za guvernéra, kedy
porazil demokrata Phila Angelidesa. V roku 2011 sa po 25 rokoch rozišiel so
svojou manželkou Mariou Shriverovou, ktorá je členkou vplyvnej rodiny
Kennedyovcov, ako neter bývalého prezidenta USA Johna F. Kennedyho.

Tento článok je čiastočný alebo úplný preklad článku Arnold Schwarzenegger na
anglickej Wikipédii.



https://sk.wikipedia.org/wiki/Arm%C3%A9nsko

Arménsko, dlhý tvar Arménska republika (Hajastani Hanrapetuthjun), je horská
krajina v juhozápadnej Ázii, kde okolo 90 % územia leží vyššie ako 1000 metrov
nad morom (m n. m.). Väčšinu územia vypĺňa Arménska vysočina (Aragak, 4090 m n.
m.), na severe sú pásma Malého Kaukazu, na juhozápade medzihorská Arakská
rovina. Rieky Araks (tvorí hranicu s Iránom), Arba, Vorotan, jazero Sevan.
Podnebie suché, subtropické až chladné, vysokohorské. Pestujú sa obilniny,
okopaniny, bavlník, tabak, vinič, ovocie, zelenina; chov dobytka, oviec, kôz a
hydiny.

Obyvateľstvo: 90 % Arméni, Rusi, Kurdi, väčšina obyvateľov sa hlási ku
kresťanstvu (arménskej cirkvi).

Povrch Arménska je hornatý. Priemerná nadmorská výška je 1 800 m n. m. Prevažná
väčšina územia leží vo výškach nad 1 000 m. Republika sa rozprestiera v
Arménskej vysočine, obkolesenej horami Malého Kaukazu. Horské chrbty sa
striedajú s plošinami ležiacimi vo výške 1 400 - 2 000 m n. m., respektíve s
nižšie položenými rovinami. Celé územie patrí do pásma alpsko-himalájskeho
vrásnenia. Nerastné bohatstvo predstavujú hlavne medené a medeno-molybdénové
rudy, nefelíny (surovina na výrobu hliníka) a pyrity. Bohaté sú aj zásoby
stavebných surovín. Podnebie je kontinentálne a suché. Poľnohospodárska pôda sa
musí umelo zavlažovať. Hlavnou riečnou tepnou je rieka Araks, tvoriaca hranicu s
Tureckom. Významné jazero Sevan je dôležitým rezervoárom vody pre priemysel a
poľnohospodárstvo.

Arménska vysočina patrí k dávnym centrám ľudskej civilizácie. Bola trvale
osídlená od paleolitu. V najstarších písomných pamiatkach z dôb Chetitov sa
spomína národ Chajasa v 2. tisícročí pred Kr. V tomto období ovládli územie
Arménska Asýrčania. Mesto Jerevan bolo najstarším písomne doloženým mestom na
území ZSSR. Spojením arménskych kmeňov v 9. stor. pred Kr. vznikla ríša Urartu v
oblasti Vanského jazera. V tomto období boli založené mnohé opevnené mestá,
rozvíjali sa remeslá a vinohradníctvo. V 6. storočí pred Kr. Urartská ríša
zanikla po vpáde Médskych vojsk. V Malom Arménsku a v Araratskej rovine vniklo
Arménske kráľovstvo a začal sa formovať arménsky národ.

V 4. storočí pred Kr. ovládli Arménsko satrapovia Alexandra Macedónskeho –
Seleukovci. Po oslabení ich moci sa v 2. storočí pred Kr. obnovil arménsky štát,
ktorý trval až do 4. storočia nášho letopočtu. V tomto období sa rozvinul
obchod, remeslá, poľnohospodárstvo a kultúra. Arménsko ako prvá krajina v
histórii prijala roku 301 kresťanstvo. Koncom 4. storočia si Arménsko rozdelili
Rimania a Peržania. Od 7. do 9. storočia ho ovládali Arabi. Arménsky štát sa
obnovil v 9. storočí. Arméni vynikali ako obchodníci, zakladali kolónie po celej
Prednej Ázii, ale i v Kyjeve a Novgorode. Od 11. storočí ovládali krajinu
Seldžukovia, od 13. storočia Mongoli. V 17. storočí bolo Arménsko rozdelené
medzi Turecko (pripadlo mu Západné Arménsko) a Perziu (Východné Arménsko).
Národnú identitu im v tomto období pomohla udržať ich kultúra, ktorá žila
prevažne v zahraničí. Až začiatkom 19. storočia pripadla časť Východného
Arménska spolu s Východným Gruzínskom cárskemu Rusku. Ruské vojská a arménski
dobrovoľníci roku 1827 ovládli celé Východné Arménsko. Arménov žijúcich v
Turkami spravovanom Západnom Arménsku postihol ťažký osud. V rokoch 1890 – 1922
boli systematicky vyvražďovaní, pričom pri genocíde ich prišlo o život zhruba
1,5 milióna, ďalších stotisíc utieklo pred prenasledovaním do Ruska ako aj iných
krajín. Rozvíjalo sa fakticky už len Východné Arménsko.

Po prvej svetovej vojne sa dostalo na krátku dobu pod správu štátov Dohody. No
roku 1920 sa začalo komunistami podporované povstanie, ktoré vyhnalo zahraničné
vojská z krajiny a naopak na svoje územie privolalo Červenú armádu. 29. novembra
1920 bola vyhlásená sovietska vláda a o dva roky neskôr Arménsko vstúpilo do
Zakaukazskej federácie a stalo sa členom ZSSR. Arménsko v roku 1988 postihlo
silné zemetrasenie o sile 7,2 stupňa magnitúdy, v dôsledku ktorého zahynulo
najmenej 50 000 ľudí. Sovietska moc tajila následky zemetrasenia. Toho istého
roku začalo Arménsko boje so susednou Azerbajdžanskou republikou o oblasť
Náhorného Karabachu, ktoré sa ešte vyostrili po rozpade ZSSR. Od roku 1994
dodržujú obidve krajiny oficiálne prímerie. Turecko na protest proti obsadeniu
Náhorného Karabachu uzavrelo arménske hranice. Roku 1999 bol počas zasadania
parlamentu zavraždený premiér krajiny, čo následne viedlo k ekonomickej aj
spoločenskej kríze v krajine.

Pričlenenie Arménska k ZSSR malo výrazný vplyv na rozvoj priemyslu. Z krajiny sa
pomaly stal rozvinutý priemyselno-poľnohospodársky štát. Arménsko vyvážalo
stroje, textil a spotrebný tovar. Po rozpade ZSSR roku 1991 krajina zrušila
poľnohospodárske družstvá, o poľnohospodársku výrobu sa starajú drobní farmári.
Priemysel prešiel začiatkom 90. rokov obdobím stagnácie, ale nová vláda začala s
liberalizáciou ekonomiky. Tá od roku 1995 zaznamenáva rast. V krajine je napriek
tomu vysoká nezamestnanosť a chudoba. Pod jej hranicou sa nachádza až polovica
obyvateľstva.

Arménsko podporovalo snahy enklávy Arménov v Náhornom Karabachu v susednom
Azerbajdžane, čo vyústilo do vojny trvajúcej od roku 1988 do roku 1994. Vojna
spôsobila izoláciu Arménska, pretože významné arménske menšiny vo všetkých
okolitých krajinách sa taktiež pokúšajú o určitú mieru autonómie. Boje v oblasti
spôsobili, že 800 000 Azerbajdžancov opustilo svoje domovy v Náhornom Karabachu.
Takisto 230 000 Arménov bolo nútených utiecť z Azerbajdžanu.



https://sk.wikipedia.org/wiki/American_Horror_Story

American Horror Story je americký hororový seriál, ktorý vytvorili Ryan Murphy a
Brad Falchuk. tvorcovia seriálu Glee. Každá séria je samostatný príbeh a hrajú v
ňom iné postavy. Seriál vysiela americká káblová televízia FX od 5. októbra
2011. Na Slovensku sa seriál vysiela na Pluske od 16. januára 2014.

Prvá séria, ktorá má podtitul Murder House, sa odohráva v Los Angeles, v roku
2011 a zameriava sa na rodinu, ktorá sa presťahuje do domu, v ktorom strašia
jeho zosnulí bývalí obyvatelia. Druhá séria, s podtitulom Asylum, sa odohráva v
Massachusetts v roku 1964 a ukazuje príbehy pacientov ústavu pre duševne chorých
zločincov. Tretia séria, s podtitulom Coven, sa odohráva v New Orleans v roku
2013 a ukazuje klan čarodejníc, ktoré čelia tým, čo ich chcú zničiť. Štvrtá
séria, s podtitulom Freak Show, sa odohráva v meste Jupiter na Floride v roku
1952 a zameriava sa na jednu z mála posledných "American freak shows". Piata
séria, s podtitulom Hotel, sa odohráva v roku 2015 a sústredí sa na personál a
hostí mysteriózneho hotela. Šiesta séria, s podtitulom Roanoke, je nakrútená
formou reality šou, ktorá sa odohráva v Severnej Karolíne.

4. októbra 2016 bola potvrdená siedma séria na rok 2017. Ryan Murphy potvrdil,
že v siedmej sérii sa objaví v nej mnoho postáv z Freak Show. Tvorca seriálu
taktiež odhalil plány pre jednu z budúcich sérií, ktorá má byť krížencom Murder
House a Coven. 12. januára 2017 bolo oznámené, že seriál bude mať aj ôsmu a
deviatu sériu.

Motívom prvej série je nevera. Odohráva sa v roku 2011, keď sa psychiater Ben
Harmon, jeho žena Vivien a dcéra Violet presťahujú z Bostonu do Los Angeles
potom, čo Vivien potratila a Ben jej bol neverný. Harmonovci sa nasťahujú do
novo-prerobenej rezidencie a čoskoro spoznajú predchádzajúcich obyvateľov domu
Langdonovcov: Constance, jej dve deti Tate a Addie a znetvoreného Larryho
Harveya. Ben a Vivien sa snažia znovu si k sebe nájsť cestu a Violet, ktorá trpí
depresiami nájde útechu u Tate-a. Netrvá však dlho a pomaly zisťujú, že v dome
žijú duchovia všetkých, kto v dome dovtedy zomrel.

Motívom druhej série je "zdravý rozum". Dej sa odohráva v roku 1964 a sleduje
doktorov, mníšky a pacientov psychiatrickej liečebne Briarcliff, kde liečia
kriminálnikov. V liečebni pracujú napr. sestra Jude, sestra Mary Eunice,
zakladateľ liečebne Mons. Timothy Howard, strašidelný doktor Arthur Arden a
sadistický psychológ doktor Oliver Thredson. Niektorí pacienti tvrdia, že sú v
liečebni neprávom ako napr. homosexuálna reportérka Lana Winters, krivo obvinený
sériový vrah Kit Walker a vrahyňa Grace Bertrand. Pacienti nezriedka zažívajú aj
nadprirodzené javy ako napr. mimozemské bytosti a posadnutosť diablom, alebo
kruté praktiky vedy ako lobotómia alebo pokusy na ľuďoch.

Motívom tretej série je utláčanie menšín. Po Salemských súdnych procesoch
čarodejnice, čo prežili už takmer vymreli a sú znovu v nebezpečenstve. V New
Orleans sa otvorila nová škola, kde sa mladé čarodejnice môžu učiť sebaobrane.
Po dlhej dobe prichádza Najvyššia čarodejnica Fiona, aby sa uistila, že klan a
všetky jeho tajomstvá sú v bezpečí. Fionina dcéra Cordelia na škole učí.
Udalosti odhalia odveké rivalstvo medzi Salemskými čarodejnicami a kultom Voodoo
z New Orleans, a dlhodobú nenávisť medzi Voodoo kráľovnou Marie Laveau a
sériovou vrahyňou Delphine LaLaurie. Dej sa odohráva v prítomnosti s
retrospektívami z 19-teho a 20-teho storočia. Ďalšie motívy okrem utláčania
čarodejníc je samotné čarodejníctvo, Voodoo praktiky, rasizmus a vzťahy medzi
matkami a dcérami.

Motívom štvrtej série je nespravodlivosť. Príbeh sa odohráva v roku 1952 v
mestečku Jupiter v štáte Florida, kde sa Elsa Mars (Jessica Langová) snaží
udržať jednu z posledných „Freak Show“. Keď sa v nemocnici objavia siamské
dvojčatá Bette a Dot Tattler (Sarah Paulson), Elsa zbadá šancu konečne prilákať
ľudí do jej cirkusu. Ďalšími členmi šou sú Jimmy Darling (Evan Peters), ktorý má
zrastené prsty, a jeho matka Ethel (Kathy Bates), známa aj ako žena s fúzmi. V
čase keď televízia začína preberať divákov z cirkusov, jej členovia sa musia
prekonať predsudky, ktoré voči nim majú ľudia. Zrazu sa však v Jupiteri objaví
temná bytosť, ktorá nie je spokojná so skupinkou cirkusantov, ktorí sa tam
usídlili.

Motívom piatej série je závislosť, duševná choroba a odpustenie. Odohráva v Los
Angeles v roku 2015 v Hoteli Cortez, ktorý bol postavený pre účely mučenia
zakladateľom Jamesom Patrickom Marchom (Evan Peters). Na chod hotela dohliada
111-ročná upírka Elizabeth/The Countess (Lady Gaga) a recepčná/manažérka Iris
(Kathy Bates). Medzi rezidentov a hostí hotela patrí duch drogovo-závislej
prostitútky Sally (Sarah Paulson), Irisin nenávistný syn a Elizabethin upírsky
milenec Donovan (Matt Bomer), transgenderová barmanka Liz Taylor (Denis O'Hare),
herečka a pomstychtivá bývalá milenka Elizabeth Ramona Royale (Angela Bassett),
model Tristan Duffy (Finn Wittrock), newyorský módny návrhár a aktuálny vlastník
hotela Will Drake (Cheyenne Jackson) a podozrievaný detektív John Lowe (Wes
Bentley) s manželkou Alex (Chloë Sevigny).

Šiesta séria je nakrútená formou dokumentu o paranormálnych javoch s názvom My
Roanoke Nightmare, kde osoby do kamery rozprávajú ich skúsenosti, a tie sú
zároveň zahrané hercami. Ide o príbeh Shelby a Matta Millerových, ktorý sa po
brutálnom napadnutí presťahujú z Los Angeles do domu na Roanoke Islande v
Severnej Karolíne, kde sa im však začnú diať neopísateľné paranormálne javy.



https://sk.wikipedia.org/wiki/Alja%C5%A1ka

Aljaška je jeden zo štátov Spojených štátov amerických. Nachádza sa v
najseverozápadnejšej časti severoamerického kontinentu. Čo sa týka rozlohy je
jednoznačne najväčším štátom USA a je tiež jedným z najbohatších a rasovo
najrozmanitejších štátov USA. Hlavné mesto Aljašky je Juneau.

Spojené štáty kúpili Aljašku od cárskeho Ruska 18. októbra 1867 za 7,2 miliónov
vtedajších amerických dolárov, čo sa Američanom už dávno mnohonásobne vrátilo.
Aljaška je známa nielen panenskou prírodou, ale aj ohromným bohatstvom
nerastných surovín, najmä ropy a zemného plynu. Oficiálne sa stala 49. štátom
USA 3. januára 1959. Anglický názov „Alaska“ je odvodený od slova Alaskax,
niekedy tiež písaného Alyeska, ktoré v pôvodnom eskimáckom jazyku aleutčine
znamená „Zem, ktorá nie je ostrovom“.

Aljaška je jedným z dvoch štátov USA, ktoré nesusedia so žiadnym ďalším štátom
USA (tým druhým je Havaj). Od štátu Washington ju delí 800 km (500 míľ)
kanadského územia. Aljaška je teda exklávou – je síce súčasťou kontinentálneho
územia USA, ale nie kontinuálneho (ďalšie tri exklávy USA sú oblasti Northwest
Angle v Minnesote, Point Roberts vo Washingtone a mesto Alburgh vo Vermonte).
Aljaška je taktiež jediným štátom, ktorého hlavné mesto je dostupné len loďou
alebo lietadlom. Juneau nespája so zvyškom štátu žiadna cesta.

Na východe Aljaška susedí s kanadským teritóriom Yukon a provinciou Britská
Kolumbia, z juhu ju obmýva Aljašský záliv a Tichý oceán, na západe Beringov
prieliv, Beringovo a Čukotské more a na severe Beaufortovo more a Severný ľadový
oceán.

S rozlohou 1 477 261 km² je Aljaška najväčším štátom Spojených štátov
amerických, pričom je viac ako dvakrát väčšia ako druhý najväčší štát Texas.
Keby bola Aljaška samostatným štátom, bola by devätnástym najväčším štátom
sveta. Keby sa mapa Aljašky položila na mapu 48 štátov kontinuálneho územia USA,
prekrývala by Texas, Oklahomu, Kansas, Nové Mexiko a Colorado; ak by bol
najzápadnejší bod Aljašky umiestnený na miesto San Francisca (Kalifornia), jej
najvýchodnejší bod by bol až v Jacksonville na Floride. Aljaška samotná má tiež
viac kilometrov pobrežia než celé kontinuálne územie USA dohromady.

V severovýchodnej časti Aljašky sa nachádza chránená oblasť nazývaná Arctic
National Wildlife Refuge, ktorá sa rozprestiera na území 79 318 km². Väčšinu
severozápadu Aljašky zaberá oblasť národných ropných zásob, ktorá má až
93 100 km². Táto oblasť je od najbližšieho permanentne osídleného miesta
vzdialená približne 190 km – ide o oblasť najvzdialenejšiu od stáleho osídlenia
v rámci USA.

Vďaka veľkému množstvu ostrovov má Aljaška takmer 54 700 km pobrežia. Pás
ostrovov, ktorý sa tiahne západne od južného cípu Aljašského polostrova sa
nazýva Aleuty. V tomto súostroví sa nachádza mnoho aktívnych sopiek, napríklad
Mount Shishaldin, ktorá sa nachádza na ostrove Unimak, je stredne aktívna a
dosahuje výšku 3 042 metrov nad morom. Reťazec sopiek sa tiahne až po sopku
Mount Spurr, ktorá sa nachádza na pevnine, západne od Anchorage.

V zálive Turnagain Arm južne od Anchorage dochádza k jednému z najväčších
prílivov Severnej Ameriky. Rozdiel medzi prílivom a odlivom tu činí až 10,7
metra. (Mnohé zdroje označujú príliv v Turmagaine za druhý najväčší v Severnej
Amerike, ale podľa novín Anchorage Daily News sú v Kanade viaceré miesta s ešte
väčším prílivovým rozdielom.)

Na Aljaške sa nachádza 3,5 milióna jazier s plochou aspoň 8 hektárov. Močariská
pokrývajú až 487 747 km² územia Aljašky a mokrinový permafrost (najmä severné,
západné a juhozápadné roviny). Zamrznutá voda vo forme ľadovcov pokrýva
41 440 km² pevniny a 3 108 km² prílivovej zóny. Len Beringov ľadovec, ktorý sa
nachádza na juhovýchode Aljašky, v blízkosti hranice s kanadským teritóriom
Yukon, zaberá 5 827 km².

Súostrovie Aleuty pretína 180. poludník, Aljaška môže byť teda považovaná
zároveň za najvýchodnejší aj za najzápadnejší zo štátov USA. Aljaška a hlavne
Aleuty patria k zemepisným extrémom USA. Dátumová hranica sa mierne odchyľuje od
180. poludníka práve preto, aby mal celý štát a tým aj celé územie USA rovnaký
deň.

Podnebie Aljašky je v porovnaní s ostatnými 49 štátmi USA chladné, čo sa aj dá
očakávať, keď vezmeme do úvahy jej polohu. Klíma sa ale aj v rámci štátu, kvôli
jeho veľkosti, značne líši. Búrky nie sú na Aljaške obvyklé a tornáda sa
vyskytujú len veľmi zriedka. Sneh sa samozrejme vyskytuje na celom území
Aljašky, aj keď jeho množstvo sa v rôznych oblastiach značne líši. Klimatické
zóny Aljašky sa dajú rozdeliť do nasledujúcich piatich oblastí, pričom mesto v
zátvorke má klímu typickú pre danú oblasť: juhovýchodný výbežok (Juneau), južná
centrálna časť (Anchorage), západná časť (Nome), vnútrozemie (Fairbanks), a
severná časť (Barrow).

Podnebie v hlavnom meste Juneau na juhovýchodnom výbežku sa dá asi najlepšie
popísať ako „chladnejšia verzia Seattlu“. Podľa Köppenovho členenia spadá juh
tejto oblasti do mierneho oceánskeho pásma (morského) (Cfb) a sever do
subarktického (boreálneho) oceánskeho (Cfc). Celoročne je to najvlhkejšia a
zároveň najteplejšia časť Aljašky, v zime sa tu vyskytujú miernejšie teploty a
počas celého roka mnoho zrážok. V Juneau ročne spadne viac ako 1 250 mm zrážok,
zatiaľ čo v iných častiach tejto oblasti je to až 7 000 mm. Je to tiež jediný
región Aljašky, kde sa priemerné najvyššie denné teploty v zimných mesiacoch
pohybujú nad bodom mrazu.

Klíma v južnej centrálnej časti je na aljašské pomery mierna. Z veľkej časti je
to spôsobené blízkosťou pobrežia. Aj keď tu prší menej ako na juhovýchode
Aljašky, napadne tu omnoho viac snehu a dni bývajú spravidla jasnejšie. Ročne v
Anchorage naprší priemerne 325 mm a napadne 190 cm snehu. V tejto časti sú ale
aj oblasti, kde napadne snehu omnoho viac. Kvôli krátkym chladným letám spadá
táto oblasť už do subarktického (boreálneho) kontinentálneho (pevninového)
podnebného pásma (Köppen Dfc).

Podnebie západnej Aljašky určuje najmä Beringovo more a Aljašský záliv. V
juhozápadnej časti tejto oblasti je subarktické oceánske podnebie, ďalej na
sever subarktické kontinentálne. S prihliadnutím na to, ako ďaleko na severe sa
nachádza, tu prevládajú ešte stále pomerne mierne teploty. V rámci tejto oblasti
sa klíma značne líši, hlavne čo sa týka zrážok. Polostrov Seward je prakticky
púšť, naprší tu menej ako 250 mm ročne, kým niektorým oblastiam medzi mestami
Dillingham a Bethel sa dostane ročne až 2 500 mm.

Vnútrozemie Aljašky sa dá asi najlepšie označiť ako extrémne a je výborným
príkladom subarktického podnebného pásma. Jedny z najnižších ale aj najvyšších
teplôt Aljašky boli namerané v oblasti neďaleko mesta Fairbanks. V lete tu môže
teplota vystúpiť až k 30 °C (vyše 80 °F), zatiaľ čo v zime klesá až pod −52 °C
(−60 °C). Zrážky sú vo vnútrozemí nízke, často aj menej ako 250 mm ročne, zato
však zimné snehové zrážky sa zvyčajne udržia počas celej zimy.

Najvyššia aj najnižšia zaznamenaná teplota na Aljaške boli namerané práve v
oblasti vnútrozemia. Najvyššie sa ortuť teplomeru vyšplhala na 38 °C (100 °F) v
meste Fort Yukon 27. júna 1915, pričom to je spolu s teplotou nameranou v Pahale
na Havaji najnižšia najvyššia teplota Spojených štátov. Najnižšia zaznamenaná
teplota na Aljaške je −64 °C (−80 °F), ktorá bola nameraná v meste Prospect
Creek 23. januára 1971. Je to len o jeden stupeň vyššie ako najnižšia nameraná
teplota Severnej Ameriky (nameraná v meste Snag, v kanadskom teritóriu Yukon).

Podnebie na severe Aljašky presne zodpovedá predstavám o klíme za polárnym
kruhom. Ide o arktické (studené) tundrové pásmo (Köppen ET) s dlhými veľmi
studenými zimami a krátkymi chladnými letami. V meste Barrow je aj v júli
najnižšia priemerná teplota len tesne nad nulou: 2 °C (34 °F). Zrážková činnosť
je v tejto časti Aljašky len mierna, mnoho miest nemá viac ako 250 mm zrážok
ročne, aj to najmä vo forme snehu, ktorý sa udrží takmer po celý rok.

Na konci mladého paleolitu (okolo 12 000 rokov pred Kr.) sa po prechode cez
Beringov most (súš, ktorá po poklese hladiny oceánov v dobe ľadovej spájala
Aljašku so Sibírou) dostali do oblasti západnej Aljašky prvé ázijské skupiny
obyvateľov. V čase keď sa sem ako prví Európania dostali ruskí cestovatelia,
bola už Aljaška osídlená skupinami pôvodných obyvateľov.

Prvým Európanom na území Aljašky bol ruský cestovateľ Vitus Bering, ktorý v roku
1741 viedol expedíciu ruského námorníctva na lodi Sv. Peter. Keď sa jeho posádka
vrátila do Ruska s nákladom kožušín morských vydier, ktoré sa považovali za
najjemnejšie na svete, začali sa na Aleutské ostrovy plaviť malé skupiny
obchodníkov s kožušinami. Prvé európske permanentne obývané sídlo bolo založené
v roku 1784 a Rusko-americká spoločnosť sa až do polovice devätnásteho storočia
pokúšala rozbehnúť rozsiahly kolonizačný program. Napriek týmto snahám nebola
ruská kolónia nikdy veľmi výnosná a Rusom sa nepodarilo Aljašku skolonizovať
úplne. V roku 1867 vyjednal William H. Seward, vtedajší minister zahraničných
vecí USA, kúpu Aljašky od Ruska (Alexandra II.) za 7,2 milióna dolárov.

Zlaté horúčky v deväťdesiatych rokoch 19. storočia pritiahli na Aljašku a do
neďalekého Yukonu tisíce zlatokopov a iných usadlíkov. Status teritória bol
Aljaške udelený v roku 1912.

Počas druhej svetovej vojny sa stali tri z Aleutských ostrovov – Attu, Agattu a
Kiska – jediným územím Spojených štátov, ktoré bolo okupované nepriateľom. Boj
sa potom stal skôr vecou národnej hrdosti: obrana národa proti prvému vojenskému
ťaženiu na území USA od vojny v roku 1812. Vybudovanie vojenských základní tiež
prispelo k rastu populácie niektorých aljašských miest.

V roku 1964 zahynulo pri „Veľkonočnom zemetrasení“ (tiež nazývané „Veľké
aljašské zemetrasenie“) až 131 ľudí a niekoľko dedín bolo zrovnaných so zemou.

Objavenie ropy v zálive Prudhoe v roku 1968 a dokončenie aljašského ropovodu v
roku 1977 viedli k rozmachu ropného priemyslu. V roku 1989 narazil tanker Exxon
Valdez v prielive Princa Williama v Aljašskom zálive na útes a do mora uniklo 42
000 až 130 000 m³ surovej nafty, ktorá zasiahla 1 600 km pobrežia. V súčasnosti
sa v problematickej debate ohľadom ťažby ropy v oblasti Arctic National Wildlife
Refuge stretávajú dva názorové prúdy: rozvoj verzus zachovanie neporušenej
prírody.



https://sk.wikipedia.org/wiki/%C5%A0t%C3%A1t

Štát má dve hlavné (podobné) definície. Jedna je zo spoločenských vied a jedna z
medzinárodného práva.

V politológii a histórii je to právna organizácia zvrchovanej politickej moci
spoločnosti na určitom území. Ide teda o formu organizácie ľudskej spoločnosti.
Základnými a nevyhnutnými prvkami štátu sú:

Politológia sa zaoberá okrem iného diskusiou na tému, aké vlastnosti by mal štát
mať. Štrukturálna analýza štátov sa zaoberá rôznymi formami štátov (spôsobmi
organizácie a fungovania štátnej moci), ktorými sú najmä:

- štát je právna inštitúcia /verejno-právna korporácia, kt. inštitúcie, ich
usporiadanie, funkcie, vzájomné vzťahy, vzťahy k obyvateľstvu a ich práva a
povinnosti ustanovuje právo – vnútroštátne i medzinárodné/ - štát vzniká na
základe spoločenskej zmluvy, ktorá je právnym dokumentom /ústava, zákony,
pr.systém štátu/ - spoloč. zmluva sa v demokracii obnovuje pravidelnými voľbami
- v právnom štáte vládnu zákony, nie ľudia Znaky štátu: a. najvyššia suverénna
moc nad štátnym územím a obyvateľstvom b. personálny, vecný,
organizačné-normatívny substrát Personálny – obyvateľstvo, občania štátu, št.
funkcionári, úradníci Vecný – teritórium štátu, nerastné bohatstvo, vodné toky,
hnut./nehn.veci Organizačno-normatívny – právny systém štátu Všetky tri
substráty sú východiskom pre určenie znakov štátu.

V medzinárodnom práve a v medzinárodných vzťahoch politický subjekt, ktorý má
zvrchovanosť – nie je podriadený žiadnej vyššej politickej autorite. Dnes
existuje asi dvesto štátov.

V mnohých jazykoch sú k termínu štát ako synonymné niekedy chápané termíny
krajina, národ alebo vláda (v angličtina slovo vláda znamená približne štátna
moc).

Za právne kritériá sú všeobecne uznávané kritériá definované v Konvencii o
právach a povinnostiach štátov z Montevidea, ktorá bola podpísaná v roku 1933. V
1. článku sa píše, že štát ako subjekt medzinárodného práva by mal splňovať
nasledujúce kritériá:

Montevideo je oblastná americká konvencia, ale princípmi obsiahnutými v tomto
článku boli všeobecne uznané v medzinárodnom práve. Je otázka, či sú tieto
kritériá dostatočné. Praktickou podmienkou pre existenciu štátu je samozrejme
jeho uznanie ostatnými štátmi.



https://sk.wikipedia.org/wiki/Vodn%C3%A9_dielo_Gab%C4%8D%C3%ADkovo

Súradnice: 47°52′48″S 17°32′20″V﻿ / ﻿47,880083°S 17,538817°V﻿ / 47.880083;
17.538817 Vodné dielo Gabčíkovo je vodné dielo na rieke Dunaj v Bratislave na
juhovýchod od Bratislavy, neďaleko mesta Gabčíkovo.

V stále sa meniacej rieke Dunaj sa nedarilo vytvoriť spoľahlivú plavebnú dráhu
dlhý čas. Už v polovici 19. storočia vznikol názor, že najlepšie by bolo plavbu
riešiť odklonením sa od pôvodného koryta Dunaja. Napokon bol vybratý práve tento
variant. Podľa neho sa Dunaj odkláňa zo zdrže Hrušov cez prívodný kanál,
hydrocentrálu Gabčíkovo a odpadový kanál. Rozhodnutie o výstavbe bolo podmienené
tiež odporúčaním Dunajskej komisie na vylepšenie parametrických podmienok pre
vodnú cestu medzi Bratislavou a Budapešťou. Rozhodnutie urýchlila aj ropná kríza
v roku 1973.

Vodné dielo bolo budované od roku 1977, pôvodne ako vodné dielo
Gabčíkovo-Nagymaros na základe medzinárodnej zmluvy z roku 1977 a predovšetkým s
cieľom zabrániť pravidelným záplavám v tejto oblasti (napr. 1954 a 1965).
Maďarsko v máji/novembri roku 1989 jednostranne a bez toho, aby to oznámilo,
ukončilo práce na stavbe svojej časti, čím donútilo Česko-Slovensko od novembra
1991 realizovať len časť diela pri Bratislave v pozmenenej podobe. Toto dielo
bolo uvedené do prevádzky v októbri 1992, sekundárne časti stavby (elektráreň a
podobne) boli uvedené do prevádzky v roku (?) 1996. Odstúpenie Maďarska od
zmluvy bolo dlhé roky predmetom medzinárodného právneho sporu medzi Slovenskom
(ako dedičom záväzkov po Česko-Slovensku) a Maďarskom. Medzinárodný súdny dvor v
októbri 1997 rozhodol, že zmluva z roku 1977 stále platí. Maďarsko taktiež
nebolo oprávnené v roku 1989 prerušiť a neskôr pozastaviť práce na vodnom diele.

Súčasťou vodných diel na Dunaji má byť aj vodné dielo Nagymaros tvorené zdržou
dlhou asi 95 kilometrov a stupňom Nagymaros. Stupeň bude situovaný v Maďarsku
medzi obcami Vyšehrad a Nagymaros a jeho úlohou je využívať vzniknutý spád zdrže
na výrobu elektrickej energie a zabezpečiť dostatočné plavebné hĺbky požadované
medzinárodnými dohovormi, ktoré sa nedajú uskutočniť pomocou regulačných
opatrení. Vodné dielo Gabčíkovo bolo navrhované na regulačnú a špičkovú
prevádzku vodnej elektrárne a vodné dielo Nagymaros ako vyrovnávacia elektráreň,
na zlepšenie podmienok plavby a vyrovnávanie špičkových odtokov z vodnej
elektrárne Gabčíkovo. Prevádzka vodnej elektrárne Nagymaros sa teda
predpokladala ako priebežná. Zdržanie vybudovania stupňa Nagymaros neumožňuje
vodnej elektrárni Gabčíkovo pracovať v špičkovej prevádzke.

Po zanechaní prác Maďarskou stranou a nerešpektovaním tzv. Zmluvného projektu v
čase, kedy bolo vodné dielo Gabčíkovo na 90% dokončené, sa v roku 1992 našlo 7
hlavných variantov na dobudovanie vodného diela Gabčíkovo. Napokon bol vybraný
variant C, teda zmenšenie zdrže, vybudovanie vodného diela výlučne na území
Slovenskej republiky a odsunutie výstavby vodného diela Nagymaros. Ako najlepšie
riešenie však naďalej zostáva variant A, teda dokončenie oboch vodných diel
podľa platnej medzinárodnej Zmluvy z roku 1977, vrátane všetkých spoločne
dohodnutých zmien v spoločnom zmluvnom projekte. V novembri 1991 začala
slovenská strana realizáciu objektov náhradného riešenia výlučne na slovenskom
území.



https://sk.wikipedia.org/wiki/Ru%C5%BEomberok

Ružomberok (nem. Rosenberg, maď. Rózsahegy) je okresné mesto ležiace v Žilinskom
kraji. V minulosti bolo súčasťou Liptovskej stolice. Prvá písomná zmienka z roku
1233 uvádza mesto ako terra Reuche.

Mesto leží v západnej časti Liptovskej kotliny na sútoku Váhu a Revúcej. Mesto
obklopujú pohoria Veľká Fatra, Nízke Tatry a Chočské vrchy.

Mestom preteká rieka Váh, do ktorého sa v katastrálnom území mesta vlieva z
ľavej strany rieka Revúca, z pravej potok Likavka. Obe spomínané rieky odvodňujú
menšie toky z pohorí Veľká Fatra a Chočské vrchy. Najznámejšími prítokmi Váhu sú
Hrabovský potok, ktorý preteká nádržou Hrabovo a Čutkovský potok pretekajúci
nádržou Čutkovo. Okrem nich pritekajú do intravilánu Ružomberka menšie horské
bystrinky, ktoré sa strácajú v podzemnom systéme mesta. Ide najmä o toky v
južnej časti mesta, v oblasti Podsuchej ústia do Revúcej sprava Vyšný Matejkov a
Matejkovský potok, v oblasti Jazierca sa z tej istej strany vlieva Trlenský
potok.

Na katastrálnom území mesta Ružomberok sa nachádzajú dve väčšie vodné plochy. Sú
to vodné nádrže Hrabovo a Čutkovo, ktoré ležia na juhozápadnom okraji mesta. Ide
o umelo vytvorené vodné diela, ktoré mali slúžiť ako zásobáreň vody pre
bavlnárske závody, s ktorými sú prepojené systémom potrubí. Rozloha oboch nádrží
je malá, cca do 1,5 ha. Obe nádrže sú napájané horskými bystrinami z pohoria
Veľká Fatra. V súčasnosti sa vodné diela využívajú na rekreačné účely najmä v
lete.

Najpočetnejšími živočíchmi sú žaby, ale bohaté je aj rybie spoločenstvo. Ide o
pstruha potočného, kapra obyčajného, ostrieža obyčajného a lieňa sliznatého.
Významný je aj výskyt raka bahenného a raka riečneho.

Už pred tisíc rokmi bolo územie dnešného Ružomberka a jeho okolia
osídlené – boli tu objavené dve menšie praveké opevnené sídla púchovskej
kultúry. Mesto sa vyvinulo zo slovanskej hradištnej obce, ktorej prvá písomná
zmienka pochádza z roku 1233. V 13. storočí tu medzi riekou Revúca a potokom
Štiavnica existovala slovanská osada, ktorá sa stala základom neskoršieho mesta.
Historici predpokladajú, že terajšie Námestie Andreja Hlinku bolo tým mestom
Rosenberg, ktoré obývali nemeckí novousadlíci a pričinili sa o to, aby dostali
mestské výsady. Tie boli udelené mestu v roku 1318 z poverenia magistra Donča,
zvolenského župana. V roku 1340 kráľ Karol Róbert z Anjou výsady mestu potvrdil.
Súčasťou výsad bolo aj vymedzenie hraníc mestského chotára, v tom čase jedného z
najväčších na Slovensku, v ktorom sa vytvorili tzv. ulice mesta – Biely Potok,
Vlkolínec, Černová a Villa Ludrová. Rozvoj mesta sa zastavil v roku 1390, kedy
kráľ Žigmund Luxemburský dal Ružomberok likavskému panstvu. Štatút poddaného
mestečka neprial rozvoju mesta, ale napriek tomu sa mesto hlavne vďaka významnej
križovatke soľných ciest, na ktorej leží, vyvíjalo v prirodzené
obchodno-trhovo-remeselnícke centrum.

Na tradíciu výroby papiera nadviazala v roku 1883 založená továreň na drevovinu
a lepenku (Biely Potok). Z týchto tradícii došlo k vzniku nového závodu Sólo
(1880) a v rokoch 1907 a 1908 k vzniku ďalšieho závodu, ktorý časom dostal meno
Supra. V západnej časti mesta začal koncom 19. storočia (1894) vyrastať ďalší
veľký priemyselný kolos – Rybárpoľská textilka, ktorá sa postupne stala
najväčšou v Uhorsku. Okrem spomínaného veľkého priemyslu pôsobilo v meste mnoho
stredných a menších podnikov.

Počtom obyvateľov bol Ružomberok v prvých dekádach 20. storočia najväčším
slovenským mestom. Bol centrom slovenského politického diania, formovali sa tu
viaceré slovenské politické strany. Vo svetových mediách rezonovala udalosť v
Černovej, pri ktorej zahynuli po streľbe žandárov 15 nevinní civilisti. V meste
pôsobil kňaz a národovec Andrej Hlinka, pochádzal popredný politik
medzivojnového obdobia Karol Sidor, z blízkej Liskovej pochádzal Vavro Šrobár. V
meste sa rozvíjali mnohé individuálne aj kolektívne športy, podobne kultúrny
život. Medzi zaujímavosti patrí, že v Ružomberku sa odohralo prvé slovenské
ochotnícke divadelné predstavenie (v dome Petra Makovického, st.) a pôsobili to
najstaršie stále slovenské kino Apollo. Po nástupe komunistického režimu mesto
postupne strácalo svoj význam a v porovnaní s viacerými okolitými mestami
stagnoval jeho rozvoj. Mesto stratilo nadlho sídlo okresu, ktorým sa stal
Liptovský Mikuláš, tu sú aj korene určitej nevraživosti medzi liptovskými
mestami.

Primátor: Igor Čombor (nezávislý s podporou SMER – SD) 1. viceprimátor: Michal
Slašťan (KDH) 2. - Prednostka: Marián Šeršík

Mestské zastupiteľstvo mesta Ružomberok pozostáva z 25 poslancov. KDH – 9
Nezávislí poslanci – 8 (z toho 4 z klubu Ružomberok bez korupcie /RBK/) Smer -
SD – 5 KDS – 1 –  člen RBK OKS – 1 – člen RBK SDKÚ-SaS – 1

Kino Kultúra v Kultúrnom dome Andreja Hlinku je jedným z najlepšie vybavených
kín na Slovensku, v ktorom sa premietajú filmové premiéry s ozvučením dolby
surround. Bolo prvým na Slovensku, v ktorom nainštalovali technológiu D-Cinema
3D s okuliarmi typu Xpan. V Ružomberku bolo uvedené do prevádzky jedno
najstarších a prvé stále kino na Slovensku – Apollo, ktoré bolo otvorené v roku
1912. V súčasnosti už nefunguje, aj keď budova sa zachovala.

V Ružomberku sa nachádza Liptovské múzeum [1], v ktorom sa nachádza stála
expozícia fotografií, exponátov a artefaktov z regiónu Liptova. Okrem stálej
expozície sa tu konajú rôzne výstavy umeleckých diel a fotografií (Fotofórum,
Strom). V meste je tiež jediné skautské múzeum [2] na Slovensku.

Taktiež sa tu nachádza Galéria Ľudovíta Fullu, ktorá vznikla ako výsledok
darovacej zmluvy medzi maliarom Ľudovítom Fullom a štátom, zastupovaným
Slovenskou národnou galériou. Fulla daroval štátu svoje dielo ako ucelenú
zbierku exponátov, reprezentujúcich jeden zo základných pilierov moderného
slovenského umenia, a štát sa zaviazal postaviť pre zbierku galériu s ateliérom
a bytom. Stavba sa začala realizovať v roku 1965 podľa návrhu Martina Kusého
(projekt inžinier Hatala) a verejnosti ju sprístupnili 2. júla v roku 1969 spolu
so zbierkou obrazov, ktoré sa stali súčasťou stálej expozície. Maliar v galérii
žil takmer až do svojej smrti v roku 1980. V galérii sa konajú pravidelne
výstavy a od roku 2013 aj cyklus komorných koncertov Hudba u Fullu, na ktorom
špička slovenského interpretačného umenia uviedla diela významných slovenských
skladateľov Vladimíra Godára, Petra Machajdíka, Ilju Zeljenku a ďalších.

V mestskej časti Vlkolínec sa nachádza najzachovalejší komplex dreveníc v
Karpatoch zapísaný ako pamiatková rezervácia UNESCO.

Alej na Námestí A. Hlinku je historický, ale aj prírodný unikát. Nachádza sa v
historickom centre mesta. Ružomberčania ho zvyknú volať Rýnok. Jeho jedinečnosť
spočíva v desiatkach stromov, ktoré sú vyše sto rokov staré. Ide predovšetkým o
pagaštany konské a lipy malolisté. Naprieč parkom, ktorý má dĺžku cca 120 m
vedie vydláždený chodník, ktorý je lemovaný lavičkami na posedenie. Na konci
parku sa nachádza Mariánsky stĺp, ktorý je osadený v kvetinovej záhradke. Celý
park je chránenou prírodnou pamiatkou.

Park na Námestí Š. Hýroša bol nedávno zrekonštruovaný a prebudovaný na oddychový
areál. Okrem pohodlných lavičiek na sedenie, nechýbajú ani hojdačky. Celému
parku dominuje fontána, ktorá sa nachádza v centre parku a okolo ktorej je na
zemi vyobrazený erb mesta. Park je pokrytý zámkovou dlažbou a nechýba ani
štýlová kvetinová výzdoba.

Ružomberok je známy predovšetkým jeho krásnym hornatým okolím, ktoré je často
vyhľadávané aj viac náročnými turistami a horolezcami. Mesto sa nachádza v
blízkosti Nízkych Tatier, Veľkej Fatry a Chočských vrchov, ktoré umožňujú ľahké
a stredne ťažké túry.

Súčasťou Ružomberka je tiež Vlkolínec, ktorý je zapísaný do zoznamu svetového
dedičstva UNESCO. Predstavuje unikátnu pamiatkovú a ľudovú rezerváciu.

Ružomberok je známy pôsobením Andreja Hlinku v období pred druhou svetovou
vojnou. Veľmi obľúbenými sú prechádzky po historickom centre Ružomberka, a to po
uliciach Mostová a Podhora a po Námestí Andreja Hlinku, ktorého súčasťou je aj
Mauzóleum Andreja Hlinku, Kostol sv. Ondreja a historická budova mestského
úradu.

Iba pár kilometrov od Ružomberka sa nachádza známe lyžiarkske stredisko Skipark
Ružomberok, známe tiež pod menom Malinô brdo. V okolí mesta sa nachádzajú mnohé
menšie lyžiarske strediská, ktoré sú vyhľadávané predovšetkým domácou
klientelou.

V meste sa nachádza krytá mestská plaváreň. Neďaleko Ružomberka je obec Lúčky.
Je to kúpeľná dedinka v Chočských vrchoch. 12 kilometrov na východ od Ružomberka
je však oveľa väčšmi vyhľadávané termálne kúpalisko Thermal park Bešeňová v obci
Bešeňová, ktoré má celoročnú prevádzku a patrí medzi najkvalitnejšie a
najnavštevovanejšie na Slovensku. Medzi menej populárne patrí splav Váhu, ktorý
je na vlastné nebezpečenstvo možný až po vodnú nádrž v obci Krpeľany v
martinskom okrese.

V meste na nachádza celulózo-papierenská fabrika patriaca do medzinárodnej
skupiny Mondi s názvom Mondi SCP, ktorá zamestnáva okolo 1500 zamestnancov a je
tak najväčším zamestnávateľom v Ružomberku a ružomberskom okrese. Fabrika tiež
bola hlavným sponzorom mestského futbalového klubu MFK Ružomberok.

Ružomberok bol tiež známy významným postavením textilného priemyslu, ktorý bol
zastúpený už skrachovanou fabrikou Texicom, predtým BZVIL – Bavlnárske závody
Vladimíra Iljiča Lenina, ktorá počas svojej najúspešnejšej éry zamestnávala viac
ako 5000 zamestnancov a jej výrobky boli známe v celej bývalej Východnej Európe
a Sovietskom zväze.

Ružomberok má tri železničné stanice pre osobnú dopravu. Na železničnej stanici
Ružomberok stoja osobné vlaky a rýchliky (v smeroch Žilina a Košice) a na
staniciach Ružomberok-Rybárpole a Hrboltová iba osobné vlaky.

Cez mesto vedú cesty medzinárodného významu, kde sa aj pretínajú. Cesty sú v
smere zo Žiliny do Košíc (trasa 5. paneurópskeho dopravného koridoru
Terst – Ľvov) a Banskej Bystrice do Dolného Kubína. Ružomberok bol už aj v
minulosti významnou križovatkou soľných ciest. Neďaleko východnej časti
Ružomberka (Ivachnová) končí aj diaľnica, ktorá by sa mala o niekoľko rokov
spojiť s novými úsekmi, ktoré sú naplánované na západ od mesta. Plánovaná
diaľnica by mala viesť popri Ružomberku cez tunel popod kopec Čebrať.

Neďaleko Ružomberka v obci Lisková sa tiež nachádza malé športové letisko, ktoré
slúži hlavne na rekreačné letecké účely.

Mestská autobusová doprava pozostáva v súčasnosti z 5 základných liniek a 1
minibusovej, ktoré prevádzkuje dopravca ARRIVA Liorbus. V minulosti do roku 2004
premávalo v Ružomberku 10 liniek.

MAD 2: Černová,otočka - Želičná stanica - Roveň,Kaufland - Baničné,kostol -
Mestský úrad - Klačno,str. - Černová,otočka (ako linka MAD 1, ale v opačnom
smere)

Mesto Ružomberok sa stalo obchodným a hlavne nákupným centrom, keď v priebehu
niekoľkých rokov boli v meste vybudované supermarkety Jednota, Billa, Hypernova,
Kaufland, Lidl, Tesco a obchodné centrum Stop.Shop. Plánované je tiež obchodné
centrum Aupark, ktoré má byť umiestnené v centrálnej mestskej časti.

V meste pôsobia 3 významné médiá. Mestská televízia Ružomberok (MTR) financovaná
mestom, dva dvojtýždenníky. Prvým je mestom financovaný Ružomberský hlas a
druhým súkromné noviny Spoločník. Vychádzajú striedavo v týždenných intervaloch.
Od roku 2011 sú to aj súkromné noviny Ružomberský Život, ktoré vychádzajú
mesačne, ale v nepravidelných intervaloch. V roku 2008 ukončila svoje pôsobenie
ešte jedna súkromná mestská televízia – TV Ruža. Z mesta Ružomberok vysiela od
roku 2013 aj globálne internetové NON-STOP Rádio http://www.nonstopradio.sk/



https://sk.wikipedia.org/wiki/Reinhard_Heydrich

Reinhard Tristan Eugen Heydrich (7. marec 1904, Halle an der Saale, Nemecká ríša
– 4. jún 1942, Praha, Protektorát Čechy a Morava) bol nemecký politik, člen
nacistickej strany NSDAP, po Heinrichovi Himmlerovi druhý najvyšší predstaviteľ
nacistických ozbrojených zložiek Waffen-SS, blízky spolupracovník Heinricha
Himmlera, jeden z hlavných architektov nacistického holokaustu a koncentračných
táborov, v rokoch 1936 – 1939 veliteľ nacistickej tajnej polície Gestapa, šéf
Hlavného úradu ríšskej bezpečnosti (Reichssicherheitshauptamt – RSHA) a
Bezpečnostnej služby (Sicherheitsdienst – SD), v rokoch 1941 – 1942 ríšsky
protektor protektorátu Čechy a Morava a vojnový zločinec.

Ako ríšsky protektor presadzoval politiku cukru a biča – sociálne výhody pre
robotníkov verzus brutálne perzekúcie voči nelojálnym a nepriateľským „živlom“.

Zomrel v roku 1942 v Prahe na následky atentátu, ktorý bol spáchaný Jozefom
Gabčíkom a Janom Kubišom. Nemci sa za jeho smrť kruto pomstili, a to vyvraždením
obcí Lidice a Ležáky.

Narodil sa v Halle nad Sálou neďaleko Lipska. Jeho otec bol hudobný skladateľ a
riaditeľ hallského konzervatória. V období po skončení prvej svetovej vojny sa
stal v roku 1920 členom Freikorpsu a bojoval proti boľševickej revolúcii v
Nemecku. Po absolvovaní gymnázia v rokoch 1922 – 1930 nastúpil k námorníctvu, z
ktorého bol roku 1931 prepustený (po predchádzajúcej milostnej afére s dcérou
istého dôstojníka). Heydrich vo voľnom čase hrával na husle a šermoval. V šerme
bol dokonca neskôr niekoľkonásobný majster SS.

Od roku 1931 bol členom NSDAP a SS. Podieľal sa na organizovaní SS v Hamburgu.
Čoskoro sa osvedčil a vďaka svojmu tvrdému postoju bol prezývaný „blonďavý
diabol“. V roku 1932 bol poverený vedením bezpečnostnej služby Sicherheitsdienst
(SD). Roku 1934 sa zúčastnil „noci dlhých nožov“. V roku 1939 bol pod jeho
vedením vytvorený Hlavný úrad ríšskej bezpečnosti (Reichssicherheitshauptamt,
RSHA).

V rokoch 1939 – 1941 bol rezervným stíhacím pilotom Luftwaffe, podnikol dokonca
niekoľko bojových letov, ale nebol veľmi úspešným pilotom. Hitler mu vzhľadom na
nebezpečenstvo jeho zostrelenia, či zajatia ďalšie bojové lety zakázal.

V roku 1941 sa stal zastupujúcim ríšskym protektorom pre Protektorát Čechy a
Morava. 20. januára 1942 predsedal konferencii vo Wannsee, na ktorej pätnásť
vysokých nemeckých funkcionárov rozhodlo o konečnom riešení židovskej otázky.

27. mája 1942, keď sa ako obvykle viezol so svojím šoférom z letného sídla v
Panenských Břežanoch do Prahy, na neho vykonali atentát slovenský parašutista v
službách britskej armády Jozef Gabčík a Čech Jan Kubiš. Na jeho kabriolet si
atentátnici počkali v ostrej zákrute medzi Kirchmayerovou a ulicou V
Holešovičkách okolo 10:35. Po tom čo Gabčíkovi zlyhal samopal Sten, a Heydrich
prikázal šoférovi zastať, hodil Kubiš po spomaľujúcom aute granát, ktorý
vybuchol pri zadnom kolese a zranil Heydricha na chrbte. Najprv sa jeho zranenia
nezdali vážne, dokonca sa pokúšal atentátnikov prenasledovať so zbraňou v ruke,
no onedlho padol v dôsledku ťažkých vnútorných zranení na zem. Civilným
nákladným autom bol prevezený do pražskej nemocnice Bulovka. Po operácii sa
úspešne zotavoval, potom sa však objavila infekcia, na ktorej následky zomrel.

Nemecké vraždenie, ktoré nasledovalo po atentáte, nepoznalo mieru. Ľudia boli
strieľaní bez súdu a vyvraždenie obcí Lidice a Ležáky bolo len jednou z epizód v
rámci nemeckého besnenia.

Heydrich mal pohreb s poctami na cintoríne invalidov v Berlíne. Jeho funkciu
vedenia Hlavného úradu ríšskej bezpečnosti po ňom prevzal Ernst Kaltenbrunner.



https://sk.wikipedia.org/wiki/Linkin_Park

Linkin Park je americká rocková hudobná skupina z Agoura Hills v Kalifornii,
ktorá vznikla v roku 1996 a hrá prevažne nu metal. Linkin Park má 6 členov.
Najväčšími hitmi skupiny sú piesne „Numb“, „Somewhere I Belong“, „In the End“,
„Crawling“, „Faint“, „New Divide“. Tieto piesne boli veľkými hitmi aj na
Slovensku, keď vyhrávali v rôznych televíznych a rádiových hitparádach. Skupina
Linkin Park predala celosvetovo viac ako 70 miliónov albumov aiac ako 30 milónov
samostatných singlov. Získala dve ceny Grammy a viac ako 60 cien po celom svete
.

Prví zakladatelia tejto skupiny boli Mike Shinoda, Brad Delson a Rob Bourdon.
Bývali pomerne blízko seba v Agoura Hills, chodili spolu na strednú školu, ale
pokiaľ išlo o obľúbené hudobné štýly, kráčali každý iným smerom. Mike žil hip
hopom a Brad preferoval metal a rock. Raz sa obaja zišli na spoločnom koncerte
dvoch skupín, ich tvorba sa zakladala na kombinácii rôznych hudobných štýlov
(išlo o spoločný koncert kapiel Anthrax a Public Enemy), čo sa im veľmi
zapáčilo. Vtedy sa datoval rok 1996. Mike s Bradom sa dali dohromady s ďalšími
budúcimi členmi Joeom Hahnon a Robom Bourdonom. Postupne sa k nim pridali aj
Dave Farrell a Mark Wakefield. Vtedy sa ešte skupina volala „Xero“ a podarilo sa
im nahrať prvú demo nahrávku obsahujúcu 4 piesne. Táto nahrávka dnes patrí medzi
najcennejšie zberateľské predmety.

Mike sa cez známych dozvedel o Chesterovi Benningtonovi spevákovi skupiny Grey
Daze, ktorá bola v tej dobe dosť populárna vo Phoenixe v štáte Arizona. Mike
poslal Chesterovi niekoľko inštrumentálnych piesní, do ktorých Chester nahral
svoj spev. Kvôli tomuto nahrávaniu zmeškal Chester aj oslavu svojich narodenín.
Keď potom pustil nahrávky Mikovi rovno do telefónu, z Mikea úžasom vypadlo:
„Chlape, ak si len z polovice tak dobrý, ako tvoj hlas, máš prácu“. Chester
nasledujúci deň vyrazil z Phoenixu do L.A., kde sa stretol aj so zvyškom
skupiny.

Po odchode Marka Wakefielda a jeho nahradením Chesterom sa skupina premenovala
na „Hybrid Theory“. Bohužiaľ sa už jedna skupina takto volala a im nezostávalo,
než prejsť na iný názov. Vtedy prišli s nápadom vypožičať si meno „Lincoln
Park“ – čo je meno, ktoré má v každom americkom meste aspoň jeden park. Neskôr
ale zistili, že si na toto meno nemôžu založiť internetové stránky, pretože
doména už bola s týmto menom obsadená. Vtedy sa rozhodli mierne pozmeniť aj
názov, z ktorého sa stalo „Linkin Park“. Výslovnosť oboch je totiž v hovorovej
angličtine pomerne podobná. Po natočení klipu k prvému singlu, „One Step
Closer", vyšla 24. októbra 2000 aj debutová doska, ktorá sa rýchlo vyhupla na
popredné priečky predajnosti a zaistila tak Linkin Park obrovský úspech.

Súbežne s vydaním debutového albumu Hybrid Theory, ktorý bol vydaný dňa 24.
októbra 2000, sa Linkin Park vydali na turné, keď počas jedného roka odohrali
324 koncertov, ktoré sa medzi fanúšikmi skupiny stali notoricky známymi a
obľúbenými, zvlášť pre ich jedinečnú atmosféru. Okrem vlastných koncertov sa
tiež zúčastnili niekoľkých väčších festivalov, aby v roku 2001 nakoniec
zorganizovali svoj vlastný, nazvaný Projekt Revolution. Ten mal, a stále má za
cieľ, priviesť na jedno pódium skupiny a umelcov, reprezentujúcich čo najširšie
spektrum hudobných žánrov. Rok 2001 tiež pre Linkin Park znamenal prvú nomináciu
na hudobné ocenenie, a to od stanice MTV, časopisov Kerrang! a Rolling Stone a
dokonca aj od americkej akadémie populárnej hudby, udeľujúca ceny Grammy. Album
Hybrid Theory sa predal po celom svete viac ako 30 miliónov kusov, čím sa stalo
najpredávanejšou nahrávkou od kapely a jedno z najúspešnejších CD nového
milénia.

V atmosfére skorého a všeobecného očakávania nové dosky pokračovali Linkin Park
v koncertovaní a súčasne pracovali na materiáli pre novú dosku. V decembri 2002
sa skupina presunula do štúdia, kde skompletovala všetky natočené demá a začala
s nahrávaním. Konečný produkt, album menom Meteora, bol vydaný 25. marca 2003.

Album Meteora sa okamžite vyhupol na popredné priečky predajnosti, a v Spojených
štátoch sa stal tretím najpredávanejším albumom roka, hoci nedosiahol úspechov
svojho predchodca. Súbežne s vydaním novej dosky sa Linkin Park opäť vydali na
celosvetové turné, po ňom nasledoval ďalší ročník Projektu Revolution. V
nezmiernenom tempe koncertov pokračovala skupina aj v roku 2004, s jedným z ich
najznámejších a najlepšie hodnotených vystúpení, konkrétne na festivale Rock am
Ring 2004. Aj v týchto rokoch sa Linkin Parku podarilo s doskou Meteora zvíťaziť
v mnoho hudobných anketách a súťažiach, a to napríklad za najlepší videoklip na
MTV European Music Awards 2004 a Umelec roka a Skladba roka na Radio Music
Awards 2004. Miesto príprav na ďalšiu dosku sa Linkin Park na konci roka 2004
rozhodli odložiť na chvíľu hudobné projekty stranou a užiť si voľný čas s
rodinou a priateľmi. Do toho ale prišla ponuka MTV zúčastniť sa spoločného
projektu s americkým rapperom Jay Z. Tomuto štýlu sa prisudzuje označenie
mash-up, jeho princípom je spájanie rôznych skladieb štýlovo odlišných
interpretov do jednej.

Album Collision Course, výsledok tejto spolupráce, vyšiel v novembri 2004. K
albumu bolo priložené aj DVD so záznamom živého prevedenia skladieb v
losangeleskom Roxy Theatre. Po tomto projekte sa Linkin Park začali naplno
venovať charitatívnemu projektu Music for Relief, ktorý mal za ciel pomoc
juhovýchodnej Ázii postihnutou ničivou vlnou tsunami v decembri 2004. Na podporu
tohoto projektu bol tiež usporiadaný benefičný koncert, na ktorom okrem Linkin
Park vystúpili aj No Doubt, Jay Z a ďalší.

Po tomto období oddychu Linkin Park síce začali s prípravami na nahrávanie
ďalšej dosky, ale všetok postup zbrzdilo zrušenie zmluvy s nahrávacou
spoločnosťou Warner Bros. Oficiálnym stanoviskom skupiny bolo, že koncern
nezaisťuje umelcom dostatočnú finančnú podporu. Tento spor sa podaril urovnať až
na jeseň v roku 2006.

V tejto dobe sa Mike Shinoda rozhodol skúsiť šťastie aj s oveľa viac hiphopovej
orientovanou tvorbou, sústredenou do jeho vedľajšieho projektu s názvom Fort
Minor. Vydal s ním jeden album, pomenovaný The Rising Tied, po ňom nasledovalo
aj koncertné turné. Na tomto projekte sa hudobne podieľal aj Joseph Hahn a
pozíciu neoficiálneho poradcu prevzal Brad Delson.

V polovici roka 2006 už skupina začala naplno pracovať na materiáli pre novú
dosku. Ako producenta si vybrali Ricka Rubina, ktorý skôr pracoval napríklad s
Beastie Boys, Metallicou a Red Hot Chili Peppers. Podľa skupiny bolo hlavným
impulzom práve k tomuto výberu „snaha vymaniť sa z nu-metalovej škatuľky, do
ktorej nás dosadili hudobný kritici.“ Výsledkom práce, ktorá trvala bezmála
štrnásť mesiacov, sa stala doska Minutes to Midnight, ktorá vyšla 15. mája 2007.

Okamžite po jej vydaní sa Linkin Park vydali na celosvetové turné, jeho súčasťou
bol aj koncert v pražskej Sazka Aréne, 12. júna 2007. Ako turné, tak aj samotná
doska zožali po svete veľký úspech, predovšetkým čo sa týka záujmu fanúšikov.
Medzi kritikmi vyvolala ale doska veľký rozkol. Podľa jednej časti sa Linkin
Park podarilo opustiť nudné klišé nu-metalu a posunúť sa vo svojej tvorbe na
novú a netušenú úroveň, podľa druhej zase skupina prišla o časť svojej
jedinečnosti a zapadla tak medzi masu nevýrazných rockových skupín. Záujem
fanúšikov a podpora skupiny sa odrazili aj v oceneniach, ktoré skupina získala,
keď v novembri 2007 dostala skupina pri predávaní cien MTV European Music Awards
2007 cenu za Najlepšiu skupinu roka. V marci 2008 oznámila skupina nové európske
turné.

V júli, po ukončení druhého európskeho turné sa Linkin Park vydali na štvrtý
ročník Projektu Revolution v Spojených štátoch. Turné v Číne, plánované na
október 2008 muselo byť kvôli chorobe Chestera Benningtona zrušené a Linkin Park
sa tak rovno pustili do nahrávania nového albumu, na ňom začali pracovať už v
marci 2008. Mike Shinoda 12. júna 2010 oznámil, že skupina má už hotové nové
piesne, obal a vymyslené meno nadchádzajúcej dosky.

V máji 2009 Linkin Park oznámili, že začali s prácami na štvrtom štúdiovom
albume, ktorého vydanie plánujú na rok 2010. Shinoda prezradil pre IGN, že
štvrtý album bude mixom niekoľkých hudobných žánrov a taktiež bude omnoho viac
experimentálny ako posledné albumy. Bennington potvrdil, že produkcie sa opäť
ujme Rick Rubin a o niečo neskôr kapela prezradila aj názov štvrtého štúdiového
albumu, A Thousand Suns.

Popri prácach na novej doske Linkin Park spolupracovali s úspešným filmovým
skladateľom Hansom Zimmerom na tvorbe soundtracku pre film Transformers 3.
Kapela vydala singel s názvom „New Divide“. Joseph Hahn režíroval oficiálne
video, ktoré obsahovalo niekoľko zostrihaných scén z filmu. Po úspešnom
dokončení týchto prác a odohraní niekoľkých špeciálnych koncertov sa kapela
vrátila k tvorbe štvrtého albumu.

19. Januára 2010 kapela vydala skladbu „Not Alone“, ktorá bola súčasťou projektu
Music for Relief nazvaná Download to Donate for Haiti. Zisky zo stiahnutí tejto
skladby boli určené na pomoc obetiam zemetrasení v Haiti. 10. februára 2010 sa
na oficiálnej stránke kapely objavilo video k skladbe „Not Alone“.

26. apríla kapela vydala aplikáciu pre iPhone, iPod Touch a iPad s názvom "8-Bit
Rebellion!" v ktorej si môžete zahrať za jednotlivých členov kapely, a po
prejdení odomknete skladbu „Blackbirds“, ktorá sa o niečo neskôr objavila aj na
iTunes ako bonusová skladba k „A Thousand Suns“.

Album A Thousand Suns bol vydaný 14. septembra. O niečo neskôr bol vydaný prvý
singel albumu, „The Catalyst“. Kapela predstavila nový album odštartovaním
turné, ktoré sa začalo 7. septembra v Los Angeles. O deň neskôr boli predstavené
dve nové skladby z albumu „Waiting for the End“ a „Blackout“. Na internete sa
tiež objavila dokumentárna snímka s názvom Meeting of A Thousand Suns, ktorý
zobrazoval práce na albume. „Waiting for the End“ bol neskôr vydaný ako druhý
singel z A Thousand Suns.

11. januára bol projekt Download to Donate for Haiti aktualizovaný. Po novom
niesol názov Download to Donate for Haiti V2.0, kde myšlienka pretrvávala, no
počet skladieb na stiahnutie sa zvýšil. Išlo napríklad o remix singlu „The
Catalyst“. 21. marca 2011 kapela vydala tretí oficiálny singel z A Thousand
Suns, nesúci názov „Burning in the Skies“.

V Júni 2011 oznámil hlavný spevák kapely Chester Bennington časopisu Kerrang!,
že Linkin Park začali pracovať na nových materiáloch pre ich piaty štúdiový
album. Vysvetlil: „Pracujeme na nových nahrávkach posledné dva mesiace. Hudba je
skvelá a sme presne tam, kde sme chceli byť. Nehovorím o vysokom množstve hluku,
ale o veľkom množstve dobrých pesničiek.“

Spevák a raper kapely Mike Shinoda a Rick Rubin sa ujali produkcie albumu. „Ako
vždy, stretávame sa približne raz týždenne aby sme si vypočuli nahrané pesničky,
a porozprávali sa o nich. Nahrávok je omnoho viac ako tomu bolo na
predchádzajúcich dvoch albumoch. Na A Thousand Suns bolo mnoho experimentov, no
povedali sme si, 'OK, nemôžeme to takto robiť navždy. Poďme opustiť túto
škatuľku, vrátiť sa a udrieť znovu.“ Bennington vysvetlil: „Rubin nám dal miesto
len pre nás, aby sme pracovali na sebe samých... Dal nám stručný opis toho, čo
sa mu páči... Bol by rád, ak by nás videl v živšej podobe ako zvyčajne.“ Tiež
povedal, že Shinoda drží proces nahrávania každej pesničky na vysokej úrovni, a
spoluprácu Rubina a Shinody nazval „náš zlatý lístok“ (our golden ticket).

V júli 2011, Bennington povedal pre časopis Rolling Stone, že Linkin Park chcú,
aby vydávali nový album každých 18 mesiacov, a že bude prekvapený ak piaty album
nepríde v roku 2012. Kapela pokračovala v nahrávaní a pracovaní na nových
materiáloch dokonca aj počas turné. Neskôr, v septembri 2011 povedal, že piaty
štúdiový album je stále iba v počiatočnom štádiu nahrávania. „Stále sme na
začiatku. Chceme si uchovať kreatívnu náladu, takže sa snažíme pracovať
intenzívne... sme spokojný s tempom, ktoré momentálne máme.“

21. marca 2012 Bennington poskytol interview pre časopis Kerrang!. Povedal:
„Kapela sa pomaly vracia k starším 'známejším' zvukom pri nových nahrávkach, na
[novom] albume budeme pracovať s intenzívnejším zvukom gitár a masívnejšími
refrénmi, no tiež pridávame mnoho elektronickej linky, aby bola hudba živá,
tvrdá, no nie príliš metalová. Bude to pre ľudí omnoho príbuznejšie ako bol A
Thousand Suns, kde sme presadzovali myšlienku 'Kašlať na to, proste skúsime
niečo iné.“ Bennington tiež povedal, že texty nových pesničiek budú viac osobné
a budú sa vyhýbať politickým názorom, dodal: „Písali sme mnoho aj o našich
vzťahoch.“ Bennington a Shinoda zastávali podobné názory pri rozhovoroch pre
časopis Spin. „Teraz už vieme, že máme prostriedky a skúsenosti premeniť naše
nápady na niečo, čo sme hľadali, na rozdiel od skúšania, objavovania, a
zisťovania že to znie iba ako nu-metal. Nikdy sa nám toto škatuľkovanie
nepáčilo, no môžeme použiť elementy z tejto hudby a vytvoriť niečo nové, živé a
svieže.“ Prezradili názvy prvých piatich pesničiek z albumu, a tiež potvrdili
spoluprácu na albume s kanadským muzikantom Owenom Pallettom. Bennington povedal
pre časopis Live 105: „Kapela snaží použiť všetko, čo robila v minulosti, a
použiť najlepšie časti z predchádzajúcich štyroch albumov, a spojiť ich dokopy
do jednej nahrávky.“

Shinoda hovoril s Co.Create o novom albume a spomenul: „Nový album odpáli
všetkých fanúšikov. Priemerný človek nebude schopný po vypočutí pesničky len tak
zabudnúť jej názov. Som si ale vedomý, že je to niečo úplne nové.“ 9. apríla
2012, kapela vypustila na internet upútavku pre piaty štúdiový album. Kapela
dala do pozornosti deň 16. apríl 2012, presne v ten deň bol vydaný prvý singel
„Burn It Down“.

15. apríla 2012, Mike Shinoda na svojom blogu potvrdil, že názov nového albumu
bude Living Things a že predobjednávky nového albumu budú spustené na oficiálnom
webe kapely, od 16. apríla. Living Things bude vydaný 26. júna 2012.

28. marca 2012, Shinoda potvrdil, že prvý singel piateho albumu bude „Burn It
Down“ vydaný 16. apríla 2012. Tiež potvrdil natáčanie videoklipu pre prvý
singel, kde sa réžie ujal Joe Hahn. Videoklip vyšiel 24. mája 2012, a v rovnaký
deň po prvýkrát odznela na britskom BBC Radio 1 úplne nová skladba z albumu,
nesúca názov „Lies Greed Misery“, ktorá ale nie je singlom.

V septembri 2013 Linkin park spolu s Stevom Aokim vytvorili pesničku „A Light
That Never Comes“, ktorú dali spolu s remixmi 10 pesničiek z Living Things do
albumu Recharged.

V máji 2013 Shinoda oznámil, že má vyjsť šiesty album a podľa neho a Chestera
tento album bude ich najtvrdší, má byť na štýl hard rocku, metalu a iných veci,
ako sami povedali, má byť tvrdší od ostatných skupín, ktoré sa im zdajú pasívne,
má mať viac energie, s originálnym, jedinečným "cutting-edge" zvukom. The
Hunting Party bude dokonca ešte tvrdší a agresívnejší ako Hybrid Theory,
elektronika však bude len veľmi málo používaná, tvrdí Chester. Inšpiráciou im
boli aj niektoré skupiny z 90.tych rokov a skôr. Na albume sa taktiež objavia
spolupráce s Pageom Hamiltonom zo skupiny Helmet, Tomom Morellom z Rage Against
the Machine, a s Daronom Malakianom zo System of a Down. Linkin Park sa rozhodol
postupne vypúšťať skladby ešte pred oficiálnym vydaním albumu. Prvá pesnička z
tohto albumu, ktorá bola takto vydaná je „Guilty All The Same“ (v tejto pesničke
účinkuje aj veľmi úspešný hip-hopový rapper Rakim) vyšla 7. marca 2014, neskôr
nasledovala aj pesnička „Until It's Gone“, ktorá vyšla 5. mája 2014. Po nej
vyšla „Wastelands“.

3. júna 2014 vyšla pesnička „Rebellion“, ktorú Linkin Park nahrával so
svetoznámym gitaristom a spevákom zo skupiny System of a Down. Ďalšou skladbou,
ktorá vyšla 6 dní po „Rebellion“ bola „Final Masquerade“. 11. júna na Facebooku
odpremiérovali oficiálny videoklip k „Until It's Gone“, ktorý sa tak stal prvým
videoklipom z ich nového albumu.

The Hunting Party bol vo väčšine krajinách vydaný 13. júna 2014 a v Spojených
štátoch neskôr, 17. júna.

Prvé dva štúdiové albumy Hybrid Theory a Meteora kombinovali prvky
alternatívneho metalu, nu-metalu a rap rocku s náznakom hip-hopu, alternatívneho
rocku a elektronickej hudby. Mix všetkých týchto žánrov zaradil hudbu kapely
Linkin Park k niečomu dosiaľ nevídanému. Aj napriek tomu ich fanúšikovia
označovali iba ako nu-metalovú kapelu. Na albume Minutes to Midnight začala
kapela experimentovať s celkom novým zvukom, čoho výsledkom bolo napríklad
výrazné obmedzenie rapu. Rap ako taký sa tu objavil iba na dvoch skladbách. Za
hlavný žáner tejto dosky bol považovaný alternatívny rock.

Medzi hlavné črty tvorby Linkin Park patrí jednoznačne súhra dvoch vokalistov.
Chester Bennington je hlavný spevák kapely a Mike Shinoda má na starosti najmä
rap a sprievodné vokály. Na albume Minutes to Midnight toto pravidlo už ale
neplatí, keďže si Shinoda vzal na starosť úlohu hlavného vokalistu v skladbách
"In Between", "Hands Held High" a na bonusovej skladbe "No Roads Left". V
niekoľkých skladbách zo štvrtého štúdiového albumu, A Thousand Suns spieva
Bennington spoločne so Shinodom, vrátane všetkých štyroch singlov. Na tomto
albume sa často stretneme s elektronickými zvukmi, najmä bicích.

Štvrtý štúdiový album je považovaný za významný bod v kariére Linkin Park, keďže
si zvolili úplne nové cestu, ktorou sa uberať. Tento smer si vyžiadal veľkú vlnu
kritiky. Štvrtý album bol najčastejšie označovaný ako alternatívny a
elektronický rock. Všetky skladby štvrtého albumu tvoria jeden celok, akýsi
príbeh, ktorý má veľmi emotívnu myšlienku. Prechody medzi jednotlivými skladbami
sú preto často nepočuteľné.



https://sk.wikipedia.org/wiki/Kremnica

Kremnica (nem. Kremnitz, maď. Körmöcbánya, lat. Cremnicium) je mesto ležiace v
okrese Žiar nad Hronom. Už od 10. storočia sa v meste a na okolí ťažilo zlato a
striebro. Kremnica je od roku 1328 slobodné kráľovské banské mesto a od 14.
storočia je prezývaná Zlatá Kremnica. V meste sídli Mincovňa Kremnica, ktorá je
najstaršia dodnes existujúca mincovňa na svete. Mestský hrad v Kremnici je
národná kultúrna pamiatka. V Kremnici sa uskutočňujú viaceré umelecké a športové
podujatia slovenského a medzinárodného významu.

Pre mesto Kremnica je významný termálny prameň, ktorý napája termálne kúpalisko
Katarína. Prírodná voda je mierne rádioaktívna, silne mineralizovaná s
liečebnými účinkami. Teplota vody pri prameni v hĺbke 900 m je 46 °C, teplota
vody pri výtoku je 36 °C.

Kremnica patrí medzi stredoveké mestá stojace v čase svojej slávy v centre
pozornosti panovníkov, ale aj ďalších mocných ľudí vtedajšieho sveta, ktorí sa
ju usilovali dobyť a získať pre seba. Príčinou ich záujmu boli bohaté zlaté
bane. Predpokladá sa, že zlato a striebro sa v Kremnici a jej okolí ťažili už od
10. storočia, skutočný rozmach ťažby však nastal až začiatkom 14. storočia. Dňa
17. novembra 1328 udelil uhorský kráľ Karol Róbert z Anjou osade Cremnychbana
privilégia slobodného kráľovského banského a minciarskeho mesta. Zároveň tu
založil mincovňu, ktorá počas stáročí svojej existencie vyprodukovala obrovské
množstvo zlatých i strieborných mincí. Kremnické zlaté dukáty, tzv. florény,
patrili k najhodnotnejším a k najvyhľadávanejším minciam v Európe. Podľa
dochovaných záznamov ich v Kremnici za celú históriu vyrazili 21,5 milióna
kusov. Ich celková hodnota by pri dnešných cenách zlata predstavovala jednu
miliardu dolárov (odhliadnuc od historickej hodnoty).  Kremnická mincovňa patrí
k najstarším podnikom svojho druhu na svete a je jedným z mála, ktoré fungujú
nepretržite doteraz od roku 1328. Vyrábajú sa tu napr. aj slovenské euromince.
Baníctvo a mincovníctvo priniesli mestu bohatstvo a slávu. Sídlil tu komorský
gróf (comes), ktorý stál na čele banskej a mincovnej komory spravujúcej 12
stolíc. Riadil banské podnikanie a ako zástupca panovníka dozeral na ťažbu
drahých kovov a na kvalitu razených mincí. Kremnica mala vedúce postavenie aj v
zväze siedmich stredoslovenských banských miest. Najväčšia produkcia zlata v
Uhorsku v 14. storočí vyslúžila mestu prívlastok „zlatá“ Kremnica.

Privilégium z 1328 zabezpečovalo Kremnici rôzne výsady - obyvatelia (aj hostia)
mali právo na banské podnikanie, slobodnú voľbu mestskej rady a richtára. Časť
obyvateľstva mala domáci pôvod, prichádzali však aj osadníci z Talianska,
Bavorska, Rakúska, Sliezska, Čiech (minciari z Kutnej Hory). K rozvoju mesta
prispelo oslobodenie od kráľovského cla a získanie hrdelného práva (1400), právo
mešťanov na výčap vína a varenie piva, trhové právo (1425), jarmočné právo
(1695). 

Kremnica sa stala jedným z centier bývalých nemeckých jazykových ostrovov na
strednom Slovensku, ktoré sa až v 20. storočí začali nazývať Hauerland. Jej
osídlenie bolo národnostne zmiešané ale nemecký živel dominoval v kráľovských
mestách až do roku 1608.

V meste bol postavený v rokoch 1765 – 1772 jeden z posledných morových stĺpov v
bývalých habsburských krajinách.

Pri príležitosti inžinierskej konferencie v roku 1889 inštaloval  Bohuslav
Križko v Kremnici prvé verejné elektrické osvetlenie v Uhorsku. V Bratislave sa
ako zdroj trvalého verejného osvetlenia začala elektrina používať v rovnakom
roku (1889) len na Továrenskej ulici.

Materská škola, dve základné školy, Základná umelecká škola J.L.Bellu, Škola
úžitkového výtvarníctva (ŠÚV), gymnázium, súkromné gymnázium, školy pre sluchovo
postihnutú mládež: internátne gymnázium pre žiakov so sluchovým postihnutím a
stredná odborná škola pre žiakov so sluchovým postihnutím.

Kremnické gagy – európsky festival humoru a satiry[1] je medzinárodný
multižánrový festival konajúci sa koncom augusta v Kremnici od roku 1980.

Kremnické gagy sú jediným festivalom v Stredoeurópskom priestore, ktorý sa
dlhodobo programovo orientuje na nezávislý humor a satiru vyskytujúce sa v
mnohých umeleckých žánroch. Festivalový program je z časti národnou súťažou
humoristických a satirických produkcií v Slovenskej republike a súčasne
prehliadkou zahraničných osobností a umeleckých skupín zo Strednej Európy, resp.
krajín Európskej únie. Umelecké diela alebo výkony z poslednej sezóny nominujú
do národnej súťaže členovia Akadémie humoru Slovenska (AHS) na základe
odporúčania členov Akademického pléna AHS alebo prihlášky zverejnenej na
internetovej stránke festivalu. Domácich i zahraničných hostí vyberá dramaturgia
festivalu na základe dlhodobého prieskumu, odporúčaní členov AHS a spolupráce s
kultúrnymi inštitúciami a umeleckými agentúrami.

V Kremnici je každoročne od roku 1996 organizovaný v kostole svätej Kataríny
(nachádza sa na mestskom hrade) organový festival. Nezanedbateľným predpokladom
je vynikajúca akustika gotického priestoru. Koncerty sa konajú v nedeľu večer,
vždy v júli a auguste, napríklad v roku 2009 sa festival uskutočnil od 12. júla
do 23. augusta. Každý koncert patrí jednému interpretovi, viacero z účinkujúcich
patrilo medzi svetovú špičku. Doteraz na festivale účinkovali umelci z 19
štátov. Festival uprednostňuje moderný pohľad na organovú interpretáciu.

Súčasný organ nahradil pôvodný z roku 1885. Terajší organ bol vyrobený v rokoch
1991 až 1992 firmou Rieger-Kloss Varhany v Krnove ako opus číslo 3640. Má
pomerne netradičné usporiadanie, dve píšťalové skrine sú umiestnené na chóre,
druhý z troch manuálov je lokalizovaný excentricky na bočnom oratóriu.
Horizontálne píšťale registra tzv. španielske trúbky, sú pre efektné zvukové
vyznenie umiestnené na zábradlí chóru. Taktiež hrací stôl je umiestnený
nezvyčajne, po pravej strane nástroja. Organ má celkovo okolo 3500 píšťal, tri
manuále a 60 registrov.

Festival Petra Michalicu sa už niekoľko rokov koná v rodnom dome svetoznámeho
huslistu. Melódie rôznych autorov v prevedení prevažne zahraničných interpretov
odznievajú v príjemnej komornej atmosfére.

Tradičný festival folkovej a akustickej hudby, ponúkajúci to najlepšie zo
Slovenského folku, hviezdnych hostí v akustickom prevedení a folkových hostí z
Čiech.

cestná doprava (trasa Žiar nad Hronom – Martin), železničná doprava (trasa
Zvolen – Diviaky - Vrútky)



https://sk.wikipedia.org/wiki/Island%C4%8Dina

Islandčina ( íslenska) je severogermánsky jazyk, ktorým sa hovorí na Islande.
Jeho najbližším príbuzným jazykom je faerčina a môžu mu do istej miery rozumieť
i niektorí Nóri v závislosti od dialektu a vzdelanosti. Po islandsky hovorí
približne 300 000 ľudí.

Islandčina vznikla zo západnej staroseverčiny a spolu s faerčinou je jazykom,
ktorý sa na starú severčinu, resp. starú nórčinu najviac podobá. Zo
staroseverčiny sa neskôr vyvinula stará islandčina, ktorá je priamym predchodcom
dnešnej. Moderná islandčina sa veľmi podobá na starú islandčinu i na
staroseverčinu, pretože sa od svojho vzniku veľmi nevyvíjala, vzhľadom na
izolovanosť Islandu od ostatných krajín a jazykov. Je všeobecne známe, že dnešní
Islanďania čítajú ságy, ktoré sú už stovky rokov staré, bez vážnejších úprav.
Dokonca i medzinárodné slová si Islanďania väčšinou prekladajú do svojho jazyka.
Z hľadiska slovnej zásoby je islandčina najviac podobná starej angličtine spred
približne 1000 rokov.

Gramatika je zložitá, islandčina je bohatá na pády, podobne ako slovenčina. Tu
opäť môžeme pozorovať podobnosť so starou severčinou; ostatné jazyky, ktoré
vznikli zo staroseverčiny, majú gramatiku zjednodušenú. Islandčina pozná 4 pády
(nominatív, genitív, datív, akuzatív), 3 osoby a 2 čísla. Dá sa povedať, že
islandčina je zložitý jazyk, najzložitejší zo všetkých germánskych jazykov, s
rozsiahlou gramatikou, množstvom nepravidelností a mimoriadne obtiažnou
výslovnosťou.

Tento článok je čiastočný alebo úplný preklad článku Islandština na českej
Wikipédii.



https://sk.wikipedia.org/wiki/Goniometrick%C3%A1_funkcia

Goniometrická funkcia v matematike je termín používaný pre jednu zo šiestich
funkcií veľkosti uhla používaných pri skúmaní trojuholníkov a periodických
javov. Goniometrické funkcie sú základom goniometrie. Obvykle sa definujú ako
pomer dvoch strán pravouhlého trojuholníka alebo dĺžky určitých častí úsečiek
v jednotkovej kružnici. Jej modernejšia definícia je založená na nekonečných
radoch alebo riešeniach určitých diferenciálnych rovníc, vďaka čomu ich je možné
aplikovať tiež na komplexné čísla. Inverzné funkcie ku goniometrickým funkciám
sa označujú ako cyklometrické funkcie.

Pri definícii pomocou pravouhlého trojuholníka sú jednotlivé prvky trojuholníka
ABC nasledujúce:

Predpokladá sa, že trojuholník leží v euklidovskom priestore a súčet jeho
vnútorných uhlov je tak π {\displaystyle \pi } radiánov resp. 180 °. Potom:

Týchto šesť funkcií môže byť tiež definovaných pomocou jednotkovej kružnice, čo
je kružnica o polomere jedna so stredom v počiatku súradnicového systému. Tento
spôsob definície nemá praktické využitie, pre väčšinu uhlov ide o postup
založený na pravouhlých trojuholníkoch. Na druhej strane ide o postup veľmi
názorný a umožňujúci definovať uhly v rozsahu 0 – 2 π a nie len 0 – π /2
radiánov, ako pri predchádzajúcom postupe. Rovnica jednotkovej kružnice je:

Na jednotkovú kružnicu sú vynášané orientované uhly θ tak, že ich vrchol je v
strede kružnice a počiatočné rameno je totožné s kladnou (pravou) polosou
vodorovnej osi súradníc. Ak sú veľkosti týchto uhlov kladné (väčšie ako nula) je
uhol orientovaný proti smeru otáčania hodinových ručičiek. Ak sú záporné je uhol
orientovaný v smeru otáčania. Druhé rameno uhla pretína jednotkovú kružnicu v
bode, ktorého súradnice v danej sústave sú [x, y]. Úsečka daná počiatkom
súradnicovej sústavy a týmto bodom je preponou trojuholníka, ktorého odvesny
majú dĺžku x a y. Pretože má tato prepona dĺžku 1, tak platí: x = cos ⁡ θ
{\displaystyle x=\cos \theta } a y = sin ⁡ θ {\displaystyle y=\sin \theta } .
Pre uhly väčšie ako 2π, alebo menšie ako −2π, sa jednoducho pokračuje v otáčaní
ramena uhla okolo stredu kružnice. Potom sa hodnoty funkcií sínus a kosínus
začnú opakovať – hovoríme, že tieto funkcie sú periodické s periódou 2π (360°) a
platí:

Najmenšou periódou funkcií sin, cos, sec a cosec je plný uhol – teda 2π radiánov
alebo 360 stupňov. Najmenšou periódou funkcií tg a cotg je uhol priamy – π resp.
180°.

Za pomoci geometrie a vlastností limít je možné ukázať, že derivácia sínusu je
kosínus a derivácia kosínusu je mínus sínus. Potom je možné pomocou Taylorových
radov vyjadriť sínus a kosínus pre všetky komplexné čísla x takto:

Ako funkcia sínus, tak i kosínus sú výsledkom diferenciálnej rovnice y ″ = − y
{\displaystyle y\,''=-y} . To teda znamená, že pre obe tieto funkcie platí, že
ich druhá derivácia je rovná mínus danej funkcie. V dvojrozmernom vektorovom
priestore V obsahujúcom všetky riešenia tejto rovnice je sínus práve to riešenie
spĺňajúce počiatočné podmienky y(0) = 0 a y′(0) = 1 a kosínus riešenie s
počiatočnými podmienkami y(0) = 1 a y′(0) = 0. Pretože sú sínus a kosínus
lineárne nezávislé tvoria bázu vektorového priestoru V. Tento spôsob definície
goniometrických funkcií je v zásade ekvivalentný definícii cez Eulerovu formulu.

Funkcia tangens je riešením rovnice y ′ = 1 + y 2 {\displaystyle y\,'=1+y^{2}}
pre počiatočnú podmienku y(0) = 0.

Existuje práve jedna dvojica funkcií s a c s týmito vlastnosťami: ∀ x , y ∈ R
{\displaystyle \forall x,y\in \mathbb {R} } :

V súčasnosti sa už väčšina ľudí nestretne s počítaním hodnôt goniometrických
funkcií vďaka dostupností počítačov a vedeckých kalkulátorov. Historicky sa
hodnoty goniometrických funkcií určovali interpoláciou hodnôt z predpočítaných
tabuliek obsahujúcich ich hodnoty pre najdôležitejšie uhly. Tieto tabuľky
vznikli so zrodom samotných goniometrických funkcií a boli zostavované
opakovaným použitím sčítania a delenia známych uhlov.

Počítače používajú pre výpočet goniometrických funkcií niekoľko metód. Obvyklým
postupom je kombinácia polynomiálnej aproximácie (pomocou Taylorových alebo
Maclaurinových polynómov) a vyhľadávanie v tabuľke už pripravených uhlov. Najprv
je teda nájdená hodnota blízkeho uhla a presná hodnota je dopočítaná vhodným
aproximačným polynómom. Tak však môžu postupovať výkonnejšie stroje vybavené
jednotkou pre operácie s plávajúcou desatinnou čiarkou, v jednoduchších
zariadeniach sa používa algoritmus zvaný CORDIC, ktorý je v tomto prípade
efektívnejší. Obe metódy sú kvôli lepšiemu výkonu často súčasťou už počítačového
hardvéru.

Majme rovnoramenný pravouhlý trojuholník s dĺžkami odvesien a=b=1; uhly pri
prepone sú rovnaké a teda rovné π / 4 {\displaystyle \pi /4} (45°). Potom podľa
Pytagorovej vety:

Goniometrické funkcia uhlov π / 3 {\displaystyle \pi /3} radiánov (60°) a π / 6
{\displaystyle \pi /6} radiánov (30°) sa určí pomocou rovnostranného
trojuholníka so stranami dĺžky 1. Všetky jeho uhly sú rovné π / 3 {\displaystyle
\pi /3} radiánov (60°). Keď ho rozdelíme na polovice, získame pravouhlý
trojuholník s uhlami o veľkosti π / 6 {\displaystyle \pi /6} a π / 3
{\displaystyle \pi /3} . Jeho kratšia odvesna má dĺžku 1 / 2 {\displaystyle 1/2}
, dlhšia 3 / 2 {\displaystyle {\sqrt {3}}/2} a prepona dĺžku 1. Potom teda:

Snáď ako prvý sa štúdiu goniometrických funkcií a počítaním ich hodnôt venoval
Hipparchos z Nikaje (180-125 pr. Kr.), ktorý porovnával dĺžky oblúka kružnice
pri danom stredovom uhle (αr) s dĺžkami im odpovedajúcich tetív (2r sin(α/2)).
O niečo neskôr, v 2. storočí nášho letopočtu, Ptolemaios obohatil tieto znalosti
v svojom diele Almagest o odvodení vzorcov odpovedajúcich tým dnešným pre súčet
a rozdiel uhlov: sin(α + β) a sin(α − β). Dokázal tiež odvodiť vzorec pre uhol
polovičný (sin2(α/2) = (1 − cos(α))/2), vďaka čomu mohol zostaviť tabuľky pre
uhly s prakticky ľubovoľnou presnosťou. Do dnešných dní sa však ani jedny
tabuľky nedochovali.

K ďalšiemu pokroku v oblasti goniometrie došlo v Indii. V spise Siddhantas zo
4–5. storočia bola po prvýkrát uvedená definícia sínusu ako pomeru medzi
polovicou uhla a polovicou priesečníka. Tento spis tiež obsahuje prvé dodnes
dochované tabuľky hodnôt sínusu a funkcia (1 − cos) pre uhly v 3,75 stupňových
intervaloch medzi 0 a 90 stupňami. Neskôr bol spis preložený a rozšírený
Arabami, ktorí zhruba v desiatom storočí, v diele Abu'l-Wefy, už používali šesť
goniometrických funkcií a mali tabuľky hodnôt funkcií sínus a tangens
s presnosťou na 8 desatinných miest pre uhly vzdialené od seba o štvrtinu
stupňa.

Dnes používané slovo sínus pochádza z latinského výrazu pre záhyb resp. zátoku.
Vzniklo nesprávnym prekladom zo sanskritu, z tamojšieho slova jiva (resp. jya).
jiva (pôvodne ardha-jiva), vo význame „poltetiva“, bola v diele Aryabhatiya
zo 6. storočia Arabmi prepísaná ako jiba (جب). Európskymi prekladateľmi (Robert
of Chester a Gherardo of Cremona) z Toleda (Španielsko) však bolo toto slovo v
12-tom storočí zamenené so slovom jaib (جب) znamenajúcim „zátoka“. Dôvodom omylu
bol rovnaký arabský zápis oboch slov.

Všetky doterajšie práce sa na goniometriu dívali ako na doplnok astronómie. Snáď
prvým dielom zaoberajúcim sa goniometriou samostatne bolo Regiomontanovo De
triangulis omnimodus z roku 1464 a neskôr tiež jeho Tabulae directionum (kde sa
objavila, zatiaľ nepomenovaná, funkcia tangens).

Rhaeticova práca Opus palatinum de triangulis konečne definovala goniometrické
funkcie pomocou pravouhlých trojuholníkov namiesto tetív kružníc a obsahovala
tabuľky pre šesticu goniometrických funkcií. Prácu dokončil Rhaeticov študent
Valentin Otho v roku 1596.

Analytický náhľad na goniometrické funkcie vytvoril Leonhard Euler roku 1748 v
spise Introductio in analysin infinitorum, kde tieto funkcie definoval pomocou
nekonečných radov a kde tiež predstavil Eulerov zápis komplexného čísla: eix =
cos(x) + i sin(x). Používal tiež (takmer) dnešné skratky pre funkcie: sin.,
cos., tang., cot., sec., a cosec..



https://sk.wikipedia.org/wiki/Tublatanka

Tublatanka je slovenská rocková kapela, ktorú v roku 1982 založili Martin
Ďurinda (gitara) a Juraj Černý (bicie).

Názov skupiny pochádza z knihy Edgar Rice Burroughsa, Tarzan. Jeho základom je
meno nevlastného Tarzanovho opičieho otca, zlého opičiaka menom Tublat s
príponou podľa vzoru vtedajšieho veľmi populárneho ľudového orchestra, ktorý sa
volal Moravanka. „Ľudový charakter“ skupiny podčiarkovali aj kostýmy (slovenské
ľudové kroje), ktoré kapela používala na svojich vystúpeniach počas prvých
desiatich rokov.

Autorom textov skladieb a manažérom skupiny bol Martin Sarvaš. Medzi hudobné
vzory Maťa Ďurindu a Ďura Černého patrili Led Zeppelin, Deep Purple, Thin Lizzy,
Nazareth, The Who, Yes a Pink Floyd. Skupina sa v začiatkoch štýlovo prikláňala
k hard rocku.

Po festivale amatérskych skupín v PKO v Bratislave, ktorý pod názvom „Mladá vlna
82“ organizoval Richard Müller dostala Tublatanka ponuku od jediného vtedajšieho
slovenského hudobného vydavateľstva Opus na nahratie LP platne. Z prvého albumu,
ktorý vyšiel pod názvom Tublatanka (1985) sa predalo okolo 100 000 hudobných
nosičov a tak skupina dostala ponuku na vydanie ďalšieho, ktorý vyšiel o jeden a
pol roka pod názvom Skúsime to cez vesmír (1987). Toto LP prekonalo predajnosťou
prvý album.

Tretí album Žeravé znamenie osudu (1988) dosiahol predaj až 250 000 kusov.
Žánrovo bol tento album silne ovplyvnený metalovým boomom druhej polovice
osemdesiatych rokov. Už od vydania druhého LP sa skupina Tublatanka vydávala na
koncertné turné po Slovensku, po treťom albume koncertovala po celom
Česko-Slovensku. V novembri 1988 vystupovala na veľkom štadióne v moskovských
Lužnikách na desiatich koncertoch, kde bola návštevnosť 14 – 15 000 ľudí. V
januári 1989 koncertovala skupina vo Viedni a v júni hrali v Prahe na Štadióne
Evžena Rošického na koncerte rockových skupín pred 20 000 divákmi. O tomto ich
vystúpení napísal kladnú recenziu aj nemecký časopis Heavy Metal.

Dňa 16. septembra 1989 vystupuje skupina v rámci svojho Československého turné
Pravda víťazí v Bratislavskom amfiteátri, koncert je natočený a na video kazete
vychádza ešte pred Vianocami 1989 hodinový zostrih z tohoto koncertu. Ako
zákulisný hráč na klávesové nástroje sa tu objavil Miloslav "Whisky" Láber,
ktorý koncom toho istého roku založil skupinu Slobodná Európa.

V začiatkoch Nežnej revolúcie v novembri 1989 skupina Tublatanka na prvé tri dni
požičala organizátorom demonštrácií na námestí SNP v Bratislave svoju zvukovú
aparatúru. V tomto období sa stala aktuálnym hitom skladba „Loď do neznáma“
(autori: Peci Uherčík / Martin Sarvaš), ktorí k nej prizvali Maťa Ďurindu a Paľa
Horvátha na spoluprácu (vokály). Na tejto skladbe spolupracoval a významne k nej
prispel aj Fero Griglák – gitarista v skupinách Fermata, Prúdy, či Collegium
Musicum. Ďalším hitom v tomto období sa stala aj pieseň „Pravda víťazí“, ktorá
patrila spolu so skladbami „Sľúbili sme si lásku“ od (Ivana Hoffmana) a
„Modlitba pro Martu“ (Marty Kubišovej) medzi hymny tých dní.

V deväťdesiatych rokoch skupina v pôvodnej zostave vydala ešte dva albumy:
Nebo-peklo-raj (1990) a Volanie divočiny (1992). Na druhom albume sa ako textár
podieľa aj Whisky, spevák skupiny Slobodná Európa. Krátko po nemeckom koncerte v
Karlsruhe roku 1993 zo skupiny odchádza Pavol Horváth. Nasledujúci album z konca
roku 1993 s vianočnými koledami v rockovom štýle Poďme bratia do Betlehema
nahrávajú už iba dvaja členovia: Juraj Černý hrá na bicie a Maťo Ďurinda nahral
sólovú aj basovú gitaru.

V tomto období začína mať Juraj Černý problémy s užívaním drog. Nezvládal ďalšie
vystupovanie a nahrávanie so skupinou, neskôr odišiel aby sa podrobil
protidrogovej liečbe. V denníku Nový Čas sa objavuje inzerát, že skupina
Tublatanka hľadá nových muzikantov. Konkurzy neprebiehajú úspešne, nakoniec sa
Maťovi Ďurindovi podarilo získať gitaristu a speváka Doda Dubána, bývalého člena
skupiny Money Factor a basgitaristu Juraja Topora. Počas nahrávania
nasledujúceho albumu Znovuzrodenie (1996) sa ku skupine pripája Juraj Černý.
Skladby novej zostavy skupiny Tublatanka získavajú popovejší charakter.
Tublatanka pokúša šťastie na Veľkej cene Eurovízie v írskom Dubline so skladbou
„Nekonečná pieseň“, ktorá sa nakoniec umiestnila na 17. mieste (z 25
účinkujúcich).

Po koncerte v USA v apríli 1994 za bicími zaskakuje Martin Uherčík za Ďura
Černého (ten z kapely oficiálne nikdy neodišiel). Skupina vydáva kompilácie
Najväčšie hity No. 1 a Najväčšie hity No. 2, koncertuje na letných festivaloch
na Slovensku a v Česku. V druhej polovici 90. rokov prevláda na Slovensku módna
vlna dancefloorovej hudby a popularita rockových kapiel prudko klesá. Paradoxom
je, že túto vlnu podporila aj Tublatanka 4 dancefloor remixami skladby
„Nekonečná pieseň“ (CD singel „Neverending song“, Tommü Records, 1994).

V lete roku 2000 skupina Tublatanka spolu s českými kapelami Pražský Výběr,
Olympic, ETC a inými, vystupuje na česko-slovenskom rockovom festivale v
Chicagu. V novembri 2000 skupina vydáva štúdiový album pod názvom Pánska jazda,
na ktorom 10 piesní z 15 otextoval Martin Ďurinda.

Dňa 25. apríla 2003 tragicky umiera gitarista a spevák Dodo Dubán, kapela tak
opäť funguje ako trio. Koncom toho istého roku odchádza z kapely bubeník Martin
Uherčík, ktorý sa rozhodol venovať sa rodine a príležitostnému hraniu s kapelou
Dereš. Začiatkom roku 2004 prichádza do skupiny nový bubeník Peter Schlosser,
bývalý bubeník death-metalových Thalarion. V roku 2005 sa Tublatanka novým
albumom Patriot, ktorý má ambíciu hlásiť sa k návratu ku koreňom a snaží sa
fanúšikom ponúknuť opäť hardrockový album. Nachádza sa na ňom dlho sľubovaná
pocta tragicky zosnulému členovi Dodovi Dubánovi v podobe skladby „Pieseň pre
Doda (Šlabikár VIII)“ (po vydaní albumu Maťo Ďurinda o tejto spomienke hovorí
ako o neplánovanej).

Skupina Tublatanka aj naďalej s prestávkami koncertuje. V roku 2010 jej vyšiel
ďalší radový album s názvom Svet v ohrození.



https://sk.wikipedia.org/wiki/Skalica_(mesto)

Skalica (nem.: Skalitz, maď.: Szakolca, Szakolcza, lat.: Sakolcium) je okresné
mesto ležiace v Trnavskom kraji.

Mesto sa nachádza na západe Slovenska v Trnavskom kraji. Na západe susedí s
moravským mestom Hodonín a na juhozápade s mestom Holíč. Na severe a západe je
mesto ohraničené hranicou s Českom.

Neďaleko Skalice na západe tečie rieka Morava a na juhozápade sa nachádzajú
chovné rybníky.

Pred 2. sv. vojnou niekedy nazývané aj Uherská Skalica alebo Uhorská Skalica.
Najstaršie písomné zmienky o existencii Skalice pochádzajú z roku 1217 a 1256,
kedy sa spomína ako Zakolcha.

Slovenské Pomoravie, ktoré sa geomorfologicky delí na Záhorskú nížinu a
Dolnomoravský úval, malo už v najstaršom vývoji ľudskej spoločnosti významné
postavenie. Predovšetkým rieka Morava bola v praveku dôležitou tepnou
hospodárskeho života nielen na tomto území, ale aj v širokej oblasti. Pozdĺž
nej, ako pozdĺž potokov riek vôbec, prechádzali a prichádzali v praveku rôzne
kultúrne skupiny. Územie popri Morave sa tak stalo dôležitou komunikačnou osou,
sprostredkujúcou spojenie medzi severnou a južnou Európou. Táto diaľková cesta,
známa ako Jantárová cesta, tvorila kultúrny most medzi Jadranom a Pobaltím, a
najmä od doby bronzovej pri široko rozvetvenom pravekom obchode mala v strednej
Európe veľký význam.

Na území Slovenska viedla Jantárová cesta po nezaplavenom brehu Moravy. Rieka
Morava, aj priaznivé geomorfologické podmienky a dostatok úrodnej pôdy boli
dôležité pri osídlení tohto územia v praveku. Prví obyvatelia si budovali osady
na dunových vyvýšeninách pri koryte a ramenách rieky Moravy, pri jej vhodných
brodoch, alebo aj v dolinách malokarpatských potokov.

Historické obdobie Skalice sa začína na začiatku 13. storočia. Prvá spoľahlivá
písomná zmienka o Skalici je až z roku 1217. Je to listina uhorského kráľa
Ondreja II., ktorý daroval skalické územie dvom synom nitrianskeho župana
Tomáša. Po smrti grófa Tomáša jeho synovia Sebus a Alexander začali toto územie
zaľudňovať početným obyvateľstvom. Koncom 13. storočia, počas vojen, ktoré sa
rozpútali po smrti kráľa Belu IV. (1270) bolo územie znovu spustošené. Niekedy v
tomto období bola vybudovaná najstaršia stavba v meste – rotunda sv. Juraja.

Ľudovít I. dal povýšil skalickú osadu na slobodné kráľovské mesto 6. októbra
1372 v Trnave a dal ju opevniť murovanými hradbami. Zvyšky tohto obranného múru
stoja miestami dodnes. Po smrti Ľudovíta I., územie skalice roku 1385 Žigmund
založil moravským markgrófom Joštovi a Prokopovi. Žigmund by naďalej podporoval
Skalicu aj naďalej a po vyplatení záložného kraja, mal neustále problémy s
peniazmi a tak ju dal opäť založiť. Ako odmenu ju dostal Štibor zo Štiboríc,
ktorý bol známy ako Ctibor z Beckova. Pred svojou smrťou (1414) založil v meste
starobinec.

V období husitských vojen význam Skalice vzrástol najmä zo strategického
hľadiska. Husitskí kňazi vybudovali pri Strážnici na ostrove rieky Moravy
opevnený tábor, z ktorého robili výpady po okolí, kým ho roku 1421
nezlikvidovalo Žigmundovo vojsko, ktoré často tiahlo cez Skalicu, kde sa často i
Žigmund zastavil. V roku 1432 sa husitské posádky zmocnili Skalice, po ich
odchode sa Skalica opäť stala vyľudnená.

V roku 1446 sa stal uhorským regentom Ján Huňady. Začalo sa krátke obdobie,
trvajúce pár desaťročí, v ktorom sa prejavila veľká budovateľská činnosť. V
meste bola posádka kráľovského mesta, ktorá neprekážala budovaniu Skalice. V
tomto období sa dokončievala stavba farského chrámu a bodoval sa nový
františkánsky kláštor a kostol.

Boli časté malé požiare. Z veľkých zdokumentovaných požiarov urobili najväčšiu
škodu požiare v rokoch: 1559 – za rok boli v meste 4 požiare, ktoré úplne
zničili mesto, 1583 – zhorelo 26 domov na Predmestí (práve tu najčastejšie
vznikali požiare), 1592 – zhorel Farský kostol a 161 domov, 1601 – zhorelo 176
domov, 1615 – zhorelo 62 domov, 10. septembra 1620 – zhorel Farský kostol a 154
domov, 1629 – zhorel farský úrad aj s archívom, 1631 – zhorela radnica, 110
domov a Rotunda, 10. mája 1639 – zhorel Farský kostol a 296 domov – teda skoro
celé mesto. Morové epidémie boli v rokoch 1535 a 1581. Od augusta 1645 do
januára 1646 v Skalici opätovne vyčíňal mor.

V tomto období nastal výrazný rozvoj obchodu remesiel. Jedným z najvýznamnejších
remesiel bolo vinohradníctvo. To malo v Skalici tradíciu pravdepodobne od
začiatku 15. storočia, ale s veľkým vysádzaním a pestovaním viniča sa začalo v
15. – 16. storočí. V tejto dobe malo mesto svoj vlastný výčap na radnici, kde sa
predávalo mestské víno. Vínom sa občas platilo aj zamestnancom mesta. O význame
a úcte k vinohradníctvu svedčí aj to, že za krádež hrozna bol trest smrti, ktorý
bol v roku 1616 pozmenený na pokutu 25 zlatých a v roku 1629 na pokutu 100
zlatých. Vinohradníci boli združení v Bratstve sv. Urbana, ktoré bolo založené
na spôsob remeselníckeho cechu.

V Skalici bola taktiež významná výroba súkna – vyrábalo sa tu jedno z
najkvalitnejších súkien v Uhorsku, ktoré bolo vyhľadávané najmä vyššími vrstvami
obyvateľstva. V 17. storočí bolo v Skalici zaregistrovaných veľa cechov. Z tých
najbohatších a najvýznamnejších uvádzam cechy murárov a kamenárov, súkenníkov,
vinárov, čižmárov, kováčov, mäsiarov, mydlárov, kožušníkov, krajčírov,
gombičkárov, remenárov, debnárov a ševcov (obuvníkov). Najbohatším cechom bol
mäsiarsky cech.

Aj v tomto období pokračoval výrazný rozvoj obchodu. Neďaleko mesta prechádzala
Česká cesta, ktorej význam za vlády Vladislava II. (1490 – 1516) narástol až do
takých rozmerov, že v roku 1498 chcelo vedenie mesta vybudovať veľký sklad pre
obchodníkov, ktorí prechádzali týmto smerom. Na toto však potrebovali povolenie
od kráľa, ktorý však nevedel zaujať jednoznačné stanovisko. A tak sa nakoniec
myšlienka skladu v Skalici nezrealizovala a sklad bol vybudovaný v Trnave.

V roku 1645 Skalica uzavrela obchodnú zmluvu s banskými mestami o ochrane svojho
súkenníctva. Zo zmluvy vyplývalo, že zahraniční obchodníci nesmeli predávať
súkno a plátno v malom, ale len vo veľkom a svoj tovar mohli skladovať len na
miestach, ktoré im určil senát. Týmto sa podporil predaj a vývoz skalického
(resp. uhorského) súkna a zamedzilo sa konkurenčnému predaju. 3. septembra 1645
Skalicu navštívil kráľ Ferdinand III. a v roku 1646 daroval pre Farský kostol
nový organ ako odmenu za veľkú pohostinnosť pri jeho minuloročnej návšteve
Skalice.

V roku 1659 do Skalice prišla rehoľa jezuitov, ktorá mala v neskoršom období pre
mesto veľký prínos. Najprv boli jej mnísi ubytovaní na radnici, neskôr si kúpili
dva domy na Námestí a od mesta získali v roku 1671 do prenájmu kostol na
Potočnej ulici (zhabaný evanjelikom). Tento využívali až do roku 1697, kedy už
boli práce na ich novom komplexe na námestí v plnom prúde. V roku 1660 začali s
výstavbou svojho kolégia (gymnázia), kde vyučovali. V roku 1619 pražský organár
Tobiáš Hanzel postavil vo Farskom kostole nový organ, ktorý však pri spomínanom
požiari v roku 1620 zhorel.

V roku 1434 Skalicu získala do zálohy rodina Zápoľských, ktorá ju vlastnila až
do roku 1526. Už v roku 1527 bol kráľ Ferdinand I. nútený založiť Skalicu
strážnickým pánom zo Žerotína. Po nezhodách s vedením mesta, krádežiach dobytka,
zatváraní ľudí a podobných problémoch podalo mesto v roku 1568 sťažnosť na
kráľovský fiškálny súd, ktorý 17. novembra 1568 rozhodol o odobraní Skalice
rodine Žerotínskych. Títo museli nadôvažok zaplatiť všetky spôsobené škody a
samozrejme im ani neboli vrátené peniaze, za ktoré vlastne toto územie získali.
Od tejto doby už nebola Skalica zakladaná.

Počas tureckých vojen sa predsunuté turecké vojenské oddiely dostali až na
Moravu, kde v roku 1529 vyplienili mesto Strážnice. Je teda dosť možné, že
oddiely prešli aj okolo Skalice, ale jej hradby ich odradili od pokusov o
lúpenie.

V tomto období sa používalo útrpné právo. Skalica mala svojho úradného kata,
ktorý v meste vykonával tresty a mesto ho požičiavalo aj ďalším zemepánom. V
Skalici taktiež stála aj šibenica, o ktorej sa tradovalo, že je „Enem pro nás a
pro naše deti“. Teda použiť ju (odvisnúť) mohli len odsúdení v meste Skalica a
Skaličania a nie odsúdení v iných mestách.

Skalica mala často ťažkosti so svojimi susedmi. Najčastejšie to boli spory so
Strážnicou (hlavne v roku 1575) a 20 ročný spor o hranice chotára s holíčskym
panstvom.

Toto obdobie bolo však aj obdobím, kedy sa veľa stavalo. Bolo to potrebné,
pretože mesto bolo po požiaroch veľmi zdecimované. V rokoch 1645 – 1650 bol
postavený Evanjelický kostol na Potočnej ulici. Evanjelicko-katolícke spory však
vyústili až to takých rozmerov, že bol evanjelikom kostol odobraný a mesto v ňom
potom ubytovalo nové rehole, ktoré prišli do mesta. V roku 1535 dostala Skalica
od kráľa Ferdinanda I. povolenie organizovať ďalšie 2 výročné trhy a od kráľa
Rudolfa II. v roku 1603 povolenie na ďalšie 3 výročné trhy. V roku 1569 bola
založená obec Mokrý Háj ako poddanská obec Skalice. To len svedčí o tom, že
Skalica mala veľký vplyv aj na svoje okolie.

Skalica kvôli svojej strategickej polohe bývala často obsadzovaná rôznymi
vojskami. V apríli 1605 okolo mesta prechádzalo povstalecké vojsko Štefana
Bočkaja. Mesto z obavy pred plienením polí a drancovaním okolia vpustilo vojakov
do mesta. Títo potom odtiaľto podnikali lúpežné výpravy na Moravu. Moravania sa
však za plienenie kruto pomstili. Keď povstalci odišli z mesta, moravské vojsko
prišlo 29. júna 1605 a urobilo najčernejší deň v histórii mesta. Mesto bolo
dobyté a vydrancované spomínaným vojskom. Jeho vojaci z mesta ukradli takmer
všetko, čo sa dalo odniesť. Obyvatelia sa rozutekali po okolí a mesto zostalo
pár dní úplne prázdne. Nadôvažok ešte vypukol požiar, pri ktorom zhorela
polovica mesta.

V roku 1650 bolo mesto obsadené prechádzajúcim švédskym vojskom, ktoré sa
vracalo domov z Tridsaťročnej vojny.

Dňa 13. mája 1462 kráľ Matej Korvín potvrdil Skalici darovanie rybníka a dovolil
obyvateľom si vedľa neho vybudovať ďalší, čo im 6. apríla 1464 znova potvrdil a
21. mája im potvrdil i mestské výsady. Po roku 1526 sa v meste začali usadzovať
zemania, ktorí mali veľké problémy s mešťanmi. Osobitnú skupinu medzi
obyvateľstvom tvorili Židia, ktorí do mesta prichádzali a obchodovali tu.

Významnou súčasťou koloritu mesta je tradičné vinohradníctvo, ktoré tu zapustilo
korene pravdepodobne v druhej polovici 15. storočia. Na vinárskych mapách nielen
Slovenska si Skalica najmä prostredníctvom frankovky vyhradila významné miesto

V roku 1535 nastal v Skalici mor. Františkánske záznamy hovoria, že v kláštore
na mor zomreli, okrem jedného farára všetci rehoľníci a kláštor bol prázdny po
30 rokov. V meste boli aj 4 veľké požiare a v roku 1559 vyhorela takmer celá
Skalica.

Od roku 1568 sa začala nová doba v dejinách mesta, ktoré už potom ostalo
natrvalo slobodným kráľovským mestom.

Pre Skalicu obdobie baroka, osvietenstva a konca feudalizmu (1711 – 1848) bolo
obdobím rastu a prosperity, keď sa v meste začala opäť veľká výstavba. Začiatkom
18. storočia postavili pod vinohradmi kaplnku sv. Františka Xaverského, radnicu,
kostol a kláštor jezuitov so školami, kláštory a kostoly karmelitánov a pavlínov
a prestavali aj kláštor františkánov. Skalica vzrástla aj na počte obyvateľov,
keď sa počet obyvateľov takmer zdvojnásobil.

V roku 1660 sa v Skalici usadili jezuiti, ktorí tu koncom 17. storočia zriadili
aj kláštornú lekáreň a v roku 1662 založili gymnázium. V roku 1710 v meste opäť
vyčíňal mor a v roku 1728 bol v meste veľký požiar. O rok neskôr 5. novembra
1729 zhorel františkánsky kostol, fara, kostol, kláštor… Menší požiar bol v roku
1739, keď v meste vypukol mor. Vo veľkom požiari 21. januára 1739 okrem 29 domov
pod obranným múrom zhorelo celé mesto, vyhoreli aj školy, fara, pivovar, kostol
pavlínov a kasáreň.

Búrlivé roky 1848 a 1849 rozvírili hladinu verejného života aj v Skalici. V
tomto období rybníky už nejestvovali a ani pivovar už mesto nemalo. V roku 1867
postavilo mesto nový kamenný most (Zelený) pri Hornej bráne. na rekreačné ciele
postavili budovy v blízkom Hájiku a pri ceste k nemu vysadili stromoradie líp.

Na začiatku 20. storočia sa prestaval mestský hostinec na mestský hotel. V roku
1908 sa v meste postavil chudobinec. Od roku 1889 bola v Skalici aj železničná
stanica. Okrem mestským úradov od roku 1871 býval v Skalici kráľovský okresný
súd.

Skalica sa zapísala do celonárodných dejín v druhej polovici 19. storočia a
začiatkom 20. storočia, keď sa stala pôdou pre organizovanie
národno-oslobodzovacieho boja proti maďarizácií a spolu s Ružomberkom a Martinom
sa stala intelektuálnym centrom tohto snaženia, ktoré sa v pamätnom roku 1918
skončilo rozpadnutím rakúsko-uhorského systému a vytvorením ČSR. V tomto roku tu
mala na krátky čas sídlo Dočasná vláda pre Slovensko.

Po skončení 2. svetovej vojny, v rodiacej sa novej spoločensko-politickej
situácií, sa Skalica snažila využiť postavenie okresného mesta pre rozvoj
priemyslu a infraštruktúry. Bolo založených či zmodernizovaných niekoľko
závodov, postavené školské a predškolské zariadenia, sídliska, športoviská.
Napriek ráznemu trendu dôslednej urbanizácie sa až na niekoľko zásahov mestu
podarilo zachovať vzhľad historického jadra a uchovať pre budúcnosť vzácne
množstvo historických pamiatok.

Po roku 1989 sa i Skalica začala rozvíjať v duchu nového spoločensko-politického
zriadenia. Postupne tu bolo vytvorených niekoľko stoviek súkromných
podnikateľských aktivít, založené nové inštitúcie a úrady. Po oddelení
samosprávnych orgánov od štátnych sa vytvoril nový orgán – mestský úrad. V roku
1991 sa Skalica stala sídlom obvodu a od roku 1996 okresu Skalica pre 21 miest a
obcí severozápadného cípu Slovenska. Od roku 2004 sa okresy ako územné celky pre
účely štátnej správy zrušili a okresy tak plnia iba formálnu funkciu na
odlíšenie regiónov. V roku 1993 bol zriadený hraničný priechod s Českom, ktorý v
súčasnosti plní len formálnu funkciu, keďže prechod štátnej hranice v rámci
schengenského priestoru je za normálnych okolností umožnený kdekoľvek.

Stála expozícia Záhorského múzea pozostáva z viacerých pôvodných častí a jednej
novšej.

Druhá časť je časť etnologická, ktorá v ďalších priestoroch pokračuje výšivkami,
vzorníkmi, záhoráckymi krojmi a bytovými textíliami, poľnohospodárskymi a
vinohradníckymi nástrojmi a drevenými plastikami s náboženskými motívmi.

Tretia časť je archeologické oddelenie s exponátmi z období od paleolitu až po
slovanské obdobie kontinuitu, osídlenie Záhoria od najstarších dôb pravekého
vývoja až po 10. storočie.

Piata a najnovšia časť je Galéria Júliusa Koreszku, maliara, krajinára, ktorý sa
narodil v roku 1895 v Dojči a zomrel v roku 1958 v Skalici.

Mesto organizuje Trdlofest, oficiálne otvorenie letnej turistickej sezóny v
Skalici a ochutnávky trdelníkov.

Festival Skalické dni sa koná pri príležitosti povýšenia mesta na kráľovské
mesto. Stalo sa tak 6. októbra 1372 keď bola Skalica povýšená na kráľovské mesto
a získala právo usporadúvať výročné trhy – jarmoky (obyčajné trhy boli každú
stredu). Tradícia ich konania sa udržala až do 20. storočia, ale najmä po 2.
svetovej vojne v súvislosti s dynamickým rozvojom obchodnej siete predstavovali
už len kultúrno-historickú tradíciu. Obnovila sa v roku 1991 pod názvom Skalické
dni.

Zvláštnou špecialitou ktorej pôvod sa odvodzuje zo Sedmohradska je skalický
trdelník – zákusok vyrobený z kysnutého cesta, obaleného orechami a pečený na
otvorenom ohni. Pred samotným pečením sa cesto postupne navinie na drevený valec
(Trdlo) dlhý asi 50 cm v hrúbke asi 3 cm. Potom sa cesto navinuté na „trdlo“
obalí nahrubo nasekanými orechami a za stáleho otáčania sa pečie nad otvoreným
ohňom. Po upečení sa zákusok stiahne z dreveného trdla popráši mletým cukrom a
nakoniec sa nakrája na kolieska o hrúbke asi 3 cm.

Mesto Skalica nemá vybudovanú ani diaľnicu, ani rýchlostnú cestu, ani cestu I.
triedy. Vedie sem len cesta II. triedy II/426, ktorá po pôvodnej trase prechádza
centrom mesta. V decembri roku 2005 bol do predčasného užívania odovzdaný cestný
obchvat – cesta II. triedy II/426 preložka (II/426A), postavený v r. 2003 – 2006
s celkovými nákladmi 464,987 mil. Sk. V meste sa nachádzajú 2 kruhové objazdy a
viacero spomaľovacích ostrovčekov.

Skalica je napojená na sieť ŽSR. Železničná stanica v Skalici slúži ako
pohraničná prechodová stanica na hranici s Českou republikou.

V Skalici sa nachádza vnútrozemnský prístav slúžiaci na osobnú, prevažne
rekreačnú plavbu. Prístav sa nachádza na Baťovom kanáli, spája Skalicu s
moravskými Otrokovicami

V Skalici je od 1. marca 2009 zavedená aj mestská hromadná doprava, ktorá je
vzhľadom na veľkosť mesta raritou. Premávajú tu dve linky pravidelnej MHD
100,150 a v lete 200 do zlatníckej doliny, tri linky vnútroštátnej regionálnej
dopravy a jedna medzinárodná regionálna linka č. 910 (Integrovaný dopravný
systém Juhomoravského kraja) z Hodonína do Veselí nad Moravou.



https://sk.wikipedia.org/wiki/S%C3%BDria

Sýria, dlhý tvar Sýrska arabská republika, je štát na Blízkom východe (v
západnej Ázii). Na západe hraničí s Libanonom a Stredozemným morom, na severe s
Tureckom, na východe s Irakom, na juhu s Jordánskom a Izraelom (Golanské
výšiny).

Okrem väčšinového arabského sunnitského obyvateľstva tu žijú aj Kurdi, Arméni,
Asýrčania, Turci, kresťania či šiitski alaviti. Od roku 2011 prebieha v Sýrii
občianska vojna, ktorú vedú proti sýrskej vláde povstalci sčasti z radov
domáceho obyvateľstva a sčasti zo zahraničia.

Napriek tomu že strategická poloha medzi Mezopotámiou, Anatóliou a Stredozemným
morom zabezpečovala Sýrii v staroveku významné postavenie v obchode, nikdy sa
nestala jednotnou ríšou. Po vpádoch Akkadov, Egypťanov, Chetitov, Asýrčanov,
Babylončanov a Peržanov začlenil v roku 333 až 332 pr. Kr. územie Sýrie do
svojej macedónskej ríše Alexander Veľký. Od roku 301 pr. Kr. patrilo toto územie
z väčšej časti ríši Seleukovcov, roku 63 pr. Kr. sa stalo rímskou provinciou a v
roku 395 po Kr. pripadlo východnej časti Rímskej ríše (Byzancii). V rokoch
633-640 obsadili Sýriu Arabi a v roku 1516 osmanskí Turci.

Za 1. svetovej vojny v roku 1916 si Spojené kráľovstvo a Francúzsko tajnou
Sykesovo-Picotovou zmluvou rozdelili Blízky východ na záujmové sféry:
Mezopotámia, Palestína a Jordánsko mali patriť Británii a Francúzsko dostalo
Sýriu a Irak. V boji o Palestínu v roku 1918 prelomili Briti turecký front pri
Jaffe a s pomocou arabských jednotiek prerazili až k Aleppu, Damasku a Bejrútu.
V roku 1920 proklamoval Všeobecný sýrsky kongres nezávislosť Sýrie vrátane
Libanonu a Palestíny. Kráľom Spojeného kráľovstva Sýrie bol zvolený Fajsal, syn
hidžázského kráľa Husajna ibn-Aliho. Na konferencii v San Reme získali Francúzi
mandát Spoločnosti národov nad Sýriou a v júni 1920 Fajsala vyhnali. Povstanie
proti koloniálnej nadvláde v roku 1925-1927 Francúzi krvavo potlačili. Zmluvu,
podľa ktorej sa mal v roku 1939 ukončiť francúzsky mandát nad Sýriou, francúzsky
parlament neratifikoval.

V roku 1941 obsadili Sýriu britské jednotky a oddiely Slobodného Francúzska, v
roku 1944 získala samostatnosť. V roku 1946 opustili krajinu posledné francúzske
jednotky a Sýria sa stala suverénnou republikou. Po osamostatnení došlo k mnohým
politickým zmenám a pokusom o prevrat. V roku 1958 sa Sýria a Egypt spojili do
Zjednotenej arabskej republiky, po jej rozpade bola v Sýrii v roku 1961
vyhlásená arabská republika. Vojenským prevratom v roku 1963 sa dostala k moci
socialistická strana. Po prevrate v roku 1966 prevzalo moc jej ortodoxné
marxistické krídlo pod vedením Nura ad Din al-Atasiho. V roku 1970 zosadil
generál Háfiz Asad, vrchný veliteľ letectva a stúpenec pragmatického krídla
strany BAAS, prezidenta Atasiho. V roku 1973 Ľudová rada schválila referendom
prijatú ústavu. Sýria sa stala demokratickou, socialistickou, ľudovou
republikou, v ktorej je základom zákonodarstva islam.

V roku 1976 sa arabské vojská zapojili do libanonskej občianskej vojny. Týmto
zásahom vzrástlo napätie medzi Sýriou a Egyptom. Sýrsky režim poskytoval nové
zahraničnopolitické záruky v roku 1980 v zlúčení s Líbyou a v zmluve o
priateľstve so Sovietskym zväzom. V roku 1982 vládne vojská potlačili povstanie
proti prezidentovi Asadovi. V iránsko-irackej vojne podporovala Sýria Irán a tým
vzniklo ďalšie napätie s Jordánskom podporujúcim Irak. V roku 1982 obsadila
Sýria sever Libanonu. Podpis izraelsko-libanonskej dohody z roku 1983 Sýria
odmietla. Podľa sýrskej vlády by stiahnutie vojsk z tejto oblasti pripadalo v
úvahu len vtedy, keby všetci izraelskí vojaci opustili Libanon. Sýria vykázala z
krajiny hlavu palestínskeho oslobodzovacieho frontu a v Libanone začala
podporovať palestínskych povstalcov bojujúcich proti Arafatovi. Keď sa v
novembri 1983 zhoršila situácia v Libanone, Sýria vyhlásila všeobecnú
mobilizáciu. Po ťažkých útokoch amerických vojenských lietadiel na sýrske
pozície v Libanone Sovietsky zväz ešte raz potvrdil podporu vláde v Damasku.
Hospodárstvo krajiny bolo výrazne zaťažené vysokými výdajmi na obranu (58%
štátneho rozpočtu). Vzťahy s USA sa v roku 1983 vážne zhoršili. Minister
zahraničných vecí USA Caspar Weinberger obvinil v novembri 1983 Sýriu z toho, že
finančne podporovala bombový atentát na amerických námorníkov v Bejrúte.

V roku 1984 prezident Asad dosiahol stiahnutie amerických vojsk z Libanonu. V
ľudovom referende, v ktorom získal takmer 100% hlasov, ho v roku 1985 potretie
zvolili na 7 rokov prezidentom. V roku 1985 - 1986 sa vzťahy medzi Sýriou a
Jordánskom mierne zlepšili. V roku 1987 sýrske vojská obsadili hlavné mesto
Libanonu Bejrút. Vojna Sýrie proti Libanonu spôsobila komplikácie v hospodárstve
krajiny a zvýšenie hospodárskej zadlženosti. Začiatkom roku 1991 sa Sýria stala
členom protiirackej koalície, ktorá bojovala za oslobodenie Kuvajtu z irackej
okupácie (tzv. Púštna búrka). V parlamentných voľbách v auguste 1994 s prevahou
zvíťazila strana BAAS.

V januári 2011 v Sýrii vypukla vlna protestov proti vláde prezidenta Baššára
al-Asada a jedinej strane BAAS, nadväzujúcich na takzvanú Arabskú jar. Protesty
medzičasom prerástli do dlhotrvajúceho násilia a bojov medzi ozbrojenými
protivládnymi silami a armádou, ktoré si podľa OSN vyžiadali už vyše 15 000
obetí a sú OSN označované ako občianska vojna.

Požiadavkami protestantov bolo odvolanie Baššára al-Asada kvôli údajnému
porušovaniu ľudských práv, chýbajúcim reformám a pre zrušenie výnimočného stavu,
ktorý v krajine platí od roku 1963. Ten bol vo februári 2011 zrušený. Asad
následne prisľúbil reformy, no protesty pokračovali. 27. februára 2012 bola
prijatá nová ústava, schválená v referende 90% voličov pri 57% účasti, ktorá
ukončila vládu jedinej strany, plánované hospodárstvo, upravila požiadavky na
kandidátov do úradu prezidenta, zakázala diskrimináciu na základe pohlavia,
náboženstva, pôvodu, či jazyka a garantovala náboženskú slobodu s tým, že
islamské právo je inšpiráciou pre sýrske právo a iné. Napriek tomu, protesty
pokračujú aj naďalej, pričom prepukli až do občianskej vojny.

K situácii kresťanov v Sýrii: „väčšina sýrskych kresťanov sa identiﬁkuje skôr so
súčasným vládnucim režimom než s tzv. opozíciou.“

Sýria leží na východnom konci Stredozemného mora. Na severe hraničí s Tureckom,
na východe s Irakom, na juhu s Jordánskom, na juhozápade s Izraelom a na západe
s Libanonom. Od konca 1. svetovej vojny, kde boli sýrske hranice vytýčené
spojencami, hrala zem na Blízkom východe významnú úlohu, vláda zastávajúca tvrdú
líniu arabského nacionalizmu privádzala Sýriu do častých konfliktov so susedmi,
hlavne s Izraelom.

Väčšinu územia vyplňuje plošina, ktorá sa skláňa k juhovýchodu, kde ju pretína
údolie Eufratu s prítokom Chabúr. Na juhu sa do nej včleňuje sýrska púšť.
Územie, ktoré lemuje Stredozemné more, asi 180 km, je úzka úrodná nížina. Nad
ňou je pásmo Džebel Ansáríja. Najvyššie pohoria sú na hranici s Libanonom -
Antilibanon, Džebel (vápencový masív) s horou Hermon (2 814 m n.m.). To na juhu
klesá ku Golanským výšinám. Na juhu vystupuje nižší vulkanický masív Džabal
ad-Drúz.

Mnoho ľudí žije v údolí rieky Eufrat a pozdĺž pobrežia Stredozemného mora.
Celková hustota obyvateľstva v Sýrii je asi 99 ľudí na km². Podľa World Refugee
Survey 2008, publikovanej Americkým výborom pre utečencov a imigrantov bolo v
Sýrii približne 1 852 300 utečencov a žiadateľov o azyl. Prevažná väčšina bola z
Iraku (1 300 000), Palestíny (543 400) a Somálska (5 200).



https://sk.wikipedia.org/wiki/Organiz%C3%A1cia_Spojen%C3%BDch_n%C3%A1rodov

Organizácia Spojených národov (OSN), po anglicky United Nations Organisation
(UNO, hovorovo UN), po francúzsky Organisation des Nations Unies, je
medzinárodná organizácia združujúca väčšinu štátov na Zemi, ktoré sa zaviazali
spolupracovať pri podpore zásad a cieľov vytýčených v jej Charte.

Myšlienka založiť svetovú organizáciu, ktorá by sa snažila o mier, vznikla na
konci prvej svetovej vojny. Lídri víťazných mocností založili vo Versailles
Spoločnosť národov. Druhá svetová vojna bola dôkazom jej zlyhania. Už v roku
1942 však americký prezident Franklin D. Roosevelt použil termín Spojené národy.
S blížiacim sa koncom vojny sa blížil aj vznik OSN. Oficiálne OSN vznikla 24.
októbra 1945, potom ako bola Charta ratifikovaná piatimi stálymi členmi
Bezpečnostnej rady Čínou, Francúzskom, Ruskom, USA, Spojeným kráľovstvom a
väčšinou z ďalších 46 signatárskych krajín.

Slovensko sa stalo členom Organizácie Spojených národov 19. januára 1993 ako
nástupnícky štát vtedajšej Českej a Slovenskej Federatívnej Republiky.

25. apríla 1945 sa uskutočnila konferencia Spojených národov v americkom meste
San Francisco, aby zúčastnení vytvorili základné pravidlá pre novú medzinárodnú
organizáciu. 50 zúčastnených delegácií z rôznych štátov tam podpísalo Chartu
OSN. Bývalé Česko-Slovensko bolo zakladajúcim členom tejto organizácie. Svetové
spoločenstvo vtedy ešte nevedelo, kde bude sídliť. Voľba padla na New York. 27.
februára 1952 sa predstavitelia krajín z celého sveta prvý raz stretli v stálom
sídle OSN.

Bezpečnostná rada je orgánom OSN, ktorý má hlavnú zodpovednosť za zachovanie
medzinárodného mieru a bezpečnosti. Má 15 členov: 5 stálych členov a 10
nestálych členov. Bezpečnostná rada sa prvýkrát zišla 17. januára 1946 v
Londýne.

Pravidlá má formulované tak, aby zabránili odchodu najvplyvnejších členov z
organizácie, a tak zachovali medzinárodný dialóg. Pri vzniku OSN 51
zakladajúcich členov odovzdalo konečné rozhodnutie vo veľkom počte najmä
vojenských záležitostí piatim najvýznamnejším krajinám z víťazných mocností v 2.
svetovej vojne a to Číne, Francúzsku, Sovietskemu zväzu, Spojenému kráľovstvu a
Spojeným štátom. Tie vzájomne pristúpili na to, že budú rešpektovať nesúhlas čo
i len jednej spomedzi seba. Len ak ani jedna z nich nevysloví rozhodnú námietku
zvanú veto, bude platiť väčšinový hlas pätnástich členov Bezpečnostnej rady.
Tých 5 krajín sa zároveň stalo stálymi, nikým znova nevolenými členmi rady. V
roku 1971 rezolúciou valného zhromaždenia OSN č. 2758 sa stala členom
Bezpečnostnej rady Čínska ľudová republika namiesto Čínskej republiky, ktorú v
tom období reprezentoval Taiwan. V roku 1991 zaujalo miesto bývalého Sovietskeho
zväzu v Bezpečnostnej rade Rusko. Ostatní stáli členovia Bezpečnostnej rady
Francúzsko, Spojené kráľovstvo a Spojené štáty sú členmi dodnes.

Každý zo zvyšných 10 členov je v rade vždy iba na 2 roky a OSN ich volí (často
sa dá povedať, že ich vyberá podľa zemepisného kľúča). Od 1. januára 2006 sa
stalo Slovensko na dva roky jedným z nestálych členov Bezpečnostnej rady OSN za
východoeurópsku regionálnu skupinu.

Jej približne dvojmesačné zasadnutia sa spravidla konajú každoročne striedavo v
New Yorku a Ženeve. Rozhodnutia prijíma jednoduchou väčšinou hlasov, každý člen
má po jednom hlase.

Poručenská rada je orgán OSN, ktorý dohliadal na dodržiavanie princípov
poručenského systému na územiach pod správou OSN (tzv. poručenských územiach).
Ciele poručenského systému sú v súčasnosti už naplnené, keďže všetky poručenské
územia dosiahli samosprávu alebo nezávislosť, a to buď ako nové štáty alebo
pripojením k územiu susedného nezávislého štátu. Poručenská rada nebola formálne
zrušená, ale od 1. novembra 1994 (po vyhlásení nezávislosti Palau) nevykonáva
žiadnu činnosť. Členmi Poručenskej rady sú stáli členovia BR OSN.

Medzinárodný súdny dvor (International Court of Justice) je orgán OSN so sídlom
v Haagu v Holandsku. Je tak jediným orgánom OSN so sídlom mimo New Yorku. Je
hlavným súdnym orgánom OSN. Skladá sa z 15 sudcov, ktorých volí Valné
zhromaždenie OSN a Bezpečnostná rada OSN v oddelenom hlasovaní na 9 rokov. Nie
je prípustné, aby za sudcov boli zvolení dvaja príslušníci toho istého štátu.
Voľba sudcov prebieha každé 3 roky, kedy sa mení 1/3 sudcov. Opakované zvolenie
do funkcie je prípustné. Pre úspešné zvolenie musí sudca získať nadpolovičnú
väčšinu hlasov Valného zhromaždenia a Bezpečnostnej rady OSN.

Predsedom Medzinárodného súdneho dvora je od roku 2015 Ronny Abraham
(Francúzsko). Podpredsedom súdu je Abdulqawi Ahmed Yusuf  (Somálsko).

Sekretariát OSN je obslužným orgánom OSN. Na jeho čele stojí generálny tajomník
OSN, ktorý je menovaný Valným zhromaždením na základe odporučenia Bezpečnostnej
rady na päťročné funkčné obdobie. Charta ho splnomocňuje upozorňovať
Bezpečnostnú radu na každú záležitosť, ktorá podľa jeho názoru ohrozuje
medzinárodný mier a bezpečnosť. Okrem toho vykonáva všetky ostatné úlohy, ktoré
mu zverí Valné zhromaždenie, Bezpečnostná rada, Hospodárska a sociálna rada a
Poručenská rada.

Povinnosti Sekretariátu OSN siahajú od riadenia mierových operácií až k
sprostredkovaniu v medzinárodných sporoch. Pracovníci Sekretariátu sa zaoberajú
aj analýzou hospodárskych a sociálnych trendov a problémov, pripravujú štúdie k
otázkam, ako sú napríklad ľudské práva a udržateľný rozvoj, organizujú
medzinárodné konferencie o svetových problémoch, sledujú rozsah plnenia
rozhodnutí OSN a informujú oznamovacie prostriedky o činnosti organizácie.

52. Valné zhromaždenie v rámci reformných návrhov generálneho tajomníka OSN
schválilo vytvorenie postu zástupcu generálneho tajomníka OSN. Prvou zástupkyňou
generálneho tajomníka OSN bola v januári 1998 menovaná Louise Frechettová z
Kanady. Od marca 2006 ju na poste zástupcu generálneho tajomníka vystriedal
Malloch Brown zo Spojeného kráľovstva.

UNICEF [1] je skratka United Nations Children´s Emergency Fund (Detský fond
Spojených národov), ktorý vznikol mandátom OSN v roku 1946, aby pomohol deťom po
druhej svetovej vojne. Keď sa Európa dostala z hrôz vojny, v roku 1953 Generálny
tajomník OSN dal UNICEFu mandát na dlhodobé obdobie, aby mohol získavať finančné
prostriedky z rozvinutých krajín a pomáhal deťom v rozvojových krajinách. Svoju
činnosť financuje výhradne z dobrovoľných príspevkov vlád členských krajín
(prevažujúca časť finančných zdrojov), z príspevkov nevládnych organizácií a
ďalších nezávislých subjektov. Nezanedbateľným príjmom sú výťažky z predaja
tovaru darčekového charakteru so znakom UNICEF (napr. pohľadníc, kalendárov,
hračiek, plastikových tašiek a pod.), ktorý UNICEF organizuje prostredníctvom 37
národných výborov pre spoluprácu s UNICEF vo vyspelých krajinách. UNICEF je na
Slovensku zastúpený od roku 1993.

UNESCO (Organizácia OSN pre výchovu, vedu a kultúru, v angličtine United Nations
Educational, Scientific and Cultural Organization) je medzinárodnou organizáciou
systému OSN, ktorá má mandát na rozvoj kultúrneho potenciálu svetového
spoločenstva, kultúry, vedy a vzdelávania. Stala pri zrode Európskeho strediska
pre jadrový výskum, alebo Medzinárodného strediska pre štúdium konzervácie a
reštaurovania pamiatok. Pomohla pri vzniku medzivládnych programov v oblasti
hydrológie, oceánografie, geológie a životného prostredia. Pod patronátom UNESCO
vznikol rad medzinárodných dohovorov vzťahujúcich sa na autorské práva, ochranu
pamiatok a iné.

Slovensko získalo členstvo v UNESCO 9. februára 1993 (Česko-Slovensko bolo
zakladajúcim členom UNESCO).

Kritici OSN už dlhšie podrobujú kritike, najmä pre jeho odtrhnutosť od ľudí, s
tým súvisiaci nezáujem médií, kvôli čomu údajne nepodlieha žiadnej kontrole.
Najsilnejšie sa problémy prejavili pri programe OSN Program Ropa za potraviny,
ten vznikol, keď začali prenikať správy, že sankcie uvalené na Saddámov
Husseinov režim v Iraku spôsobujú veľké utrpenie obyčajných ľudí. Bezpečnostná
rada OSN prijala v apríli 1995 rezolúciu, ktorá umožnila Iraku predávať istý
objem ropy, aby mal prostriedky na nákup potravín pre obyvateľstvo. Saddám
údajne program zneužíval a podplácal viacerých politikov a významných ľudí mimo
Iraku, z programu údajne profitoval aj Benon Sevan, blízky spolupracovník Kofiho
Annana. Do škandálu bol zapletený i Annanov syn Kojo Annan, ktorý v tej dobe
pracoval pre spoločnosť Cotecna. Spoločnosť Cotecna so sídlom v Švajčiarsku
zabezpečovala veľa dodávok pre program Ropa za potraviny.



https://sk.wikipedia.org/wiki/Kr%C3%BAten%C3%A1_dvojlinka

Krútená dvojlinka (angl. twisted pair, TP) alebo tiež krútený kábel vo
výpočtovej technike označuje štvorpárový kábel (káblový zväzok), kde jednotlivé
vodiče sú uložené v pároch, pričom páry sú skrútené navzájom okolo seba. Vodiče
v páre sú rovnocenné (žiaden z vodičov nie je pripojený na zem, alebo zdroj
napätia) preto sa takýto kábel označuje tiež ako symetrický. Kábel je určený pre
prenos dát v počítačových sieťach.

Dôvodom skrútenia vodičov je, že definované skrútenie pomáha redukovať vzájomné
presluchy a šumy z vonkajšieho prostredia, a zároveň bráni vyžarovaniu z páru do
prostredia. Zakrútené vodiče májú zvýšenú odolnosť voči súhlasnému typu rušenia
(napätiu indukovanému do oboch vodičov súčasne) pretože vplyvom opačnej fázy sa
indukované napätie navzájom vyruší. Kvôli zabráneniu vzájomných presluchov medzi
pármi v jednom kábli (káblovom zväzku) majú jednotlivé páry rôzne skrútenia
(rôzny počet skrútení na jednotku dĺžky).

Elektricky sa vodiče vyrábajú vo forme drôtu (jadro vodiča je jeden homogénny
drôt) pre aplikácie, kde sa po inštalácii s kablom už nehýbe - káble inštalované
do líšt, pod omietku ..., a vo forme lanka (jadro je zložené z viacerých
skrútených drôtikov) pre aplikácie, kde sa s káblom môže hýbať napr. prepájacie
káble, prívodné káble k počítačom ... Tieto káble sú drahšie. Použitému káblu
musí zodpovedať aj použitý ukončujúci konektor RJ-45 (na drôt, alebo na lanko).

Krútená dvojlinka sa používa pri počítačových sieťach, dnes hlavne v sieťach
typu Ethernet. Rôzne typy sietí Ethernet 10Base-T, 100Base-TX, 100Base-T2,
100Base-T4, 1000Base-T (prvé číslo je rýchlosť v Mbit/s, písmeno T znamená
Twisted - zakrútený, číslo počet párov ktoré sú využívané) a sieť typu Token
Ring ... vyžadujú rôzne definované káble (pozri kategórie káblov nižšie).
Krútená dvojlinka sa podľa použitého dodatočného tienenia delí na tienenú a
netienenú.

Jednotlivé krútené páry, resp. vodiče v kábli sú farebne rozlíšené. Obvykle je
jeden vodič páru celý homogénne označený jednou farbou a jemu prislúchajúci pár
obsahuje farebný pásik tej istej farby. Napr. ak je vodič modrý, k nemu
prislúchajúci pár je biely s modrým pásikom (bielo-modrý).

V sieťach Ethernet sa pre jednotlivé páry používa kombinácia farieb:
bielo-oranžová/oranžová, bielo-zelená/zelená, bielo-modrá/modrá,
bielo-hnedá/hnedá.

Vodiče môžu byť v konektore zapojené podľa TIA/EIA-568-B, alebo TIA/EIA-568-A.
Oboje zapojenia sú rovnocenné, Dôležíté je len, aby kábel mal na oboch koncoch
páry zapojené rovnako, podľa jednej normy.

Ak na jednom konci kábla použijeme zapojenie podľa normy TIA/EIA-568-A a na
druhom konci zapojenie podľa normy B, vznikne krížený kábel (cross link).
Pomocou neho sa dajú prepojiť dva počítače do siete priamo, bez aktívneho
prepínacieho prvku. Väčšina dnešných aktívnych prvkov (rozbočovač, prepínač,
most, smerovač ...) je necitlivá na typ kábla (môžeme použiť aj typ A, aj B, aj
krížený) - nie je to však pravidlo. Krížený kábel by sa mal používať len na
priame spojenie dvoch počítačov a nemal by sa používať v žiadnych iných
aktívnych prvkoch. Na trhu sú aj križovacie redukcie, krátke kábliky osadené na
jednom konci zástrčkou a na druhej strane zásuvkou RJ-45. Redukcia vytvorí
prekríženie.

Môže byť ukončený aj konektorom RJ-45 (v anglosaských krajinách označovaný ako
8P8C), alebo zásuvkou rovnakého typu. Konektor (zástrčka RJ-45) sa na kábel
krimpuje pomocou krimpovacích klieští). Zásuvky majú obvykle nožový systém pre
rýchlu inštaláciu. Na inštaláciu sa používa špeciálne zatláčacie náradie.
Zásuvky a zástrčky sa vyrábajú v rovnakých kategóriách ako káble. Podobne ako
káble môžu mať aj konektory podľa kategórie doplnkové tienenie (Shield).



https://sk.wikipedia.org/wiki/Eiffelova_ve%C5%BEa

Eiffelova veža (franc. La Tour Eiffel, francúzska výslovnosť /latuʀɛfɛl/,
zaužívaná slovenská výslovnosť /'ai̯fɛlɔva'veʒa/ ) je kovová konštrukcia
postavená na Champ de Mars v blízkosti Seiny v Paríži. Je najvyššou stavbou v
Paríži a je jeden z najznámejších symbolov sveta. Veža je pomenovaná po jej
staviteľovi Gustavovi Eiffelovi.

Táto 324 metrov vysoká a 10 100 ton vážiaca architektonická dominanta bola
uvedená do prevádzky v roku 1889 ako symbol tzv. Svetovej čestnosti a hneď sa
stala atrakciou hlavného mesta. Vežu navštívilo už viac ako 243 miliónov
turistov. Tri výškové úrovne veže poskytujú ideálne podmienky na pozorovanie
zaujímavostí, ako sú Champ de Mars (Martovo pole), École Militaire a
Invalidovňa. Krátkou prechádzkou cez most sa dá dostať k záhradám Trocadéro.

Veža bola postavená v rokoch 1887 až 1889 Eiffelovou firmou Gustave Eiffel & Cie
pri príležitosti storočného jubilea Francúzskej revolúcie pre Svetovú výstavu.
Architektom nebol Gustave Eiffel ale Stephen Sauvestre, ktorý navrhol túto vežu
na objednávku Švajčiara Maurice Koechlina. Ten spolu s Emilom Nouguierom
vytvoril aj prvé náčrty.

3000 kovorobotníkov zložilo 18038 predpripravených jednotlivých železných dielov
s 2,5 miliónmi nitov iba za 26 mesiacov. S ohľadom na vtedajšie bezpečnostné
predpisy je pozoruhodné, že počas výstavby nedošlo k žiadnym smrteľným úrazom.

Eiffelova veža narazila na odpor parížskeho obyvateľstva, ktoré ju považovalo za
poškvrnu. Vo zvyšku Francúzska zväčša nechápali toto vzrušenie hlavného mesta.
Pobúrení umelci ju nazvali „tragickou pouličnou lampou“ a vnímali „pochmúrny
továrenský komín“ ako zneuctenie Paríža. V umeleckých a literárnych kruhoch sa
uskutočňovali kampane, v ktorých sa dokonca vyrábali letáky podpísané mnohými
známymi umelcami. Dnes ale všeobecne platí Eiffelova veža ako jeden z
najkrajších príkladov architektúry sveta. Medzitým ju aj Parížania láskyplne
volajú Železná dáma.

Pôvodne mal Eiffel iba 20-ročné povolenie pre vežu; mala sa teda v roku 1909
opäť zbúrať. Keďže sa ale jej výška ukázala ako cenná pre komunikáciu, keď
umožnila prvé medziatlantické rádiové spojenie, mohla aj naďalej ostať.



https://sk.wikipedia.org/wiki/Berl%C3%ADn

Berlín (nem. Berlin) je krajina vo forme mestského štátu a hlavné mesto Nemecka.
Po zjednotení Nemecka a východnej a západnej časti mesta, patrí k najväčším
mestám v Európe. Je druhé najľudnatejšie mesto a ôsme čo sa týka mestského
územia v rámci Európskej únie. Ležiace v severovýchodnom Nemecku je centrom
európskeho metropolitného regiónu Berlin/Brandenburg pozostávajúceho z 5
miliónov ľudí z viac ako 190 krajín.

Berlín je významným centrom kultúry, politiky, médií a vedy v Európe. Základom
ekonomiky sú hlavne služby zahŕňajúce oblasť rozličného druhu ako mediálne
korporácie, environmentálne služby, dejiská kongresov atď. Mesto tiež slúži ako
kontinentálne centrum pre leteckú a železničnú dopravu, a tiež je
najnavštevovanejšou turistickou destináciou v EÚ. Z priemyselného odvetvia sú
rozšírené: optoelektronika, informačné technológie, farmaceutický priemysel,
biomedicínske inžinierstvo a biotechnológia.

Metropola je domovom pre svetoznáme univerzity, výskumné inštitúcie, športové
podujatia, orchestre, múzeá a osobnosti. Jeho mestská krajina a historické
dedičstvo z neho urobili obľúbené miesto pre medzinárodné filmové produkcie.
Mesto je tiež známe pre jeho festivaly, rozmanitú architektúru, nočný život,
súčasné umenie, rozsiahlu sieť verejnej dopravy a pre jeho vysoký životný
štandard. Primátorom Berlína je otvorene homosexuálny politik SPD Klaus
Wowereit.

Berlín leží na severovýchode Nemecka, zhruba 70 km západne od hraníc s Poľskom,
je obklopený spolkovou krajinou Brandenbursko. Mestom preteká rieka Spréva (nem.
Spree), vodné plochy (najmä jazerá) tvoria 6,6 % celkovej plochy; okrem mnohých
parkov a podobných zelených plôch sa na území mesta nachádzajú aj lesné porasty
(17,9 % celkovej plochy). Priemerná nadmorská výška je 34 m n. m.. Najvyšší bod
tvorí Teufelsberg, 115 m n. m. (ide o umelý násyp, vznikol zo zvyškov stavebného
materiálu vybombardovaných domov).

Prvá historicky doložená zmienka o Berlíne pochádza z roku 1244. Roku 1451 sa
Berlín stáva vládnym mestom brandenburských markgrófov a kurfirstov, 1701 potom
hlavným mestom Pruského kráľovstva, 1871 hlavným mestom novo založenej Nemeckej
ríše. Berlín bol v minulosti tolerantným mestom, kde našlo útočisko veľa
prenasledovaných utečencov, okrem iných aj hugenoti z Francúzska (po roku 1685)
a protestanti z Čiech (po roku 1730), ktorých niektorí potomkovia žijúci v
takzvanej Českej dedine (Böhmisches Dorf) až do druhej polovice minulého
storočia ešte hovorili po česky. Berlín bol postupne hlavným mestom Pruského
kráľovstva (1701 – 1918), Nemeckého cisárstva (1871 – 1918), Weimarskej
republiky (1919 – 1933) a Tretej ríše (1933 – 1945). V dvadsiatych rokoch
minulého storočia sa z Berlína stáva európska metropola s bohatým politickým,
vedeckým a hlavne kultúrnym životom. Tolerantnosť končí roku 1933 príchodom
Hitlera k moci. V priebehu druhej svetovej vojny mesto zasiahlo najprv
intenzívne bombardovanie a v od apríla 1945 aj ťažké pouličné boje a
delostrelecké ostreľovanie. Po druhej svetovej vojne, keď mesto bolo z veľkej
časti zničené (napr. 40 percent obytnej plochy), bol Berlín rozdelený do štyroch
sektorov. Začiatkom studenej vojny sa Berlín dostal do centra konfliktov medzi
víťaznými mocnosťami. Už roku 1948 došlo k Berlínskej blokáde (keď sa všetko
zásobovanie západných sektorov mesta uskutočňovalo výlučne leteckým spojením) a
neskôr došlo i k politickému rozdeleniu mesta, najmä po stavbe Berlínskeho múru
13. augusta 1961. Po páde Berlínskeho múru roku 1989 sa začala nová kapitola
mesta. Berlín sa stal mestom so zázemím a hlavným mestom SRN.

Z ďalších pozoruhodností a pamiatok možno spomenúť Reichstag, Brandenburskú
bránu, svetoznámu triedu Unter den Linden rovnako ako aj Karl-Marx-Allee, zámok
Charlottenburg, bývalý priechod Checkpoint Charlie, East Side Gallery (zvyšok
Berlínskeho múru), televíznu vežu Fernsehturm, Kurfürstendamm (bývalé „západné“
centrum mesta) a Alexanderplatz (bývalé „východné“ centrum mesta), celý nový
komplex na Postupimskom námestí (Postsdamer Platz) a v najbližšom okolí (kde v
deväťdesiatych rokoch minulého storočia vznikla viac menej celá nová štvrť), v
neposlednom rade potom aj pamiatky v blízkom Postupime.

Z náboženských stavieb je známy hlavne evanjelický chrám Berlínsky dóm a
rímskokatolícka Katedrála svätej Hedvigy v Berlíne. V meste sa nachádza aj
niekoľko synagóg a mešít. Ruiny evanjelického kostola cisára Wilhema, sú
pamiatkou na bombardovanie mesta počas druhej svetovej vojny. Najvyššou stavbou
v meste a druhou najvyššou stavbou v Európskej únii je televízna veža
Fernsehturm na Alexanderplatz. Je vysoká 368 metrov a rozhľadňa na jej vrchole
poskytuje výhľad na mesto. Najvyššou obytnou budovou je hotel Park Inn Berlin
Alexanderplatz z roku 1970, ktorý je vysoký 123 metrov. Medzi významné stavby
postavené v renesančnom slohu patrí Rotes Rathaus, radnica postavená v rokoch
1861 a 1869. Budova Ríšskeho snemu je súčasné sídlo nemeckého parlamentu.
Ikonickou fotografiou sa stalo vztýčenie vlajky ruských vojsk po dobytí Berlína.
V roku 1957 bola v Západnom Berlíne postavená štvrť Interbau. Svetoznámi
architekti ako Walter Gropius, Le Corbusier a Oscar Niemeyer tu realizovali
svoje návrhy moderných obytných domov. Medzi ďalšie moderné budovy patrí komplex
budov Treptowers alebo výšková budova Steglitzer Kreisel.

Medzi najznámejšie a najväčšie námestia patrí Alexanderplatz. Unter den Linden
je bulvár v centre, ktorej doslovný preklad znamená „Ulica pod lipami“. Vedie
smerom od Brandenburskej brány k palácu Stadtschloss. Najznámejšou ulicou v
meste je Kurfürstendamm, ktorú lemujú veľké počty obchodov, hotelov a
reštaurácií. Ulica, ktorú miestny nazývajú skrátene Ku'damm býva porovnávaná s
parížskou Avenue des Champs-Élysées. V strede mesta leží Potsdamer Platz, ktoré
je súčasťou jeho modernej časti. Počas výstavby v rokoch 1997/1998 bolo
najväčším staveniskom na svete, dnes je centrom obchodu v Berlíne.

Už Západný Berlín sa vyznačoval relatívne vysokým podielom cudzincov. Z
celkového počtu 1,8 milióna obyvateľov (v roku 1989) v meste bývalo napr. 128
000 obyvateľov tureckej národnosti (43,2 % všetkých cudzincov). Dnešná situácia
je podobná. Celkový počet občanov inej ako nemeckej národnosti bol koncom roku
2003 441 404 (13 % obyvateľstva mesta). K najväčším národnostným menšinám patrí:

V Berlíne ďalej žije veľký počet občanov štátov Európskej únie (2003 vyše 15 %
všetkých cudzincov), existuje tu aj najväčšia židovská obec v Nemecku (13 000
členov). Tieto čísla samozrejme treba brať s rezervou. Nemecko nerozlišuje medzi
národnostnou a štátnou príslušnosťou. V Berlíne žije napríklad aj veľká skupina
takzvaných vysťahovalcov z krajín bývalého ZSSR, ktorí akýmkoľvek spôsobom
preukázali svoj nemecký pôvod a získali tým nemecké občianstvo. Aj keď ich
znalosti nemčiny sú v mnohých prípadoch slabé, nie sú vo vyššie uvedených
číslach zachytení. V dôsledku koncentrácie obyvateľov iných národností do istých
obvodov alebo ich častí má tento stav okrem kultúrnej pestrosti aj negatívne
stránky – základné školy, kde podiel cudzincov dosahuje i viac ako 90 percent
žiakov, nie sú v niektorých štvrtiach Berlína výnimkou.

Spolková krajina Berlín je popri Hamburgu a Brémach jedným zo troch mestských
štátov Spolkovej republiky Nemecko. Na čele mesta stojí primátor (regierender
Bürgermeister), volený poslaneckou snemovňou (Abgeordnetenhaus), ktorý vymenúva
jednotlivých senátorov výkonného orgánu mesta, ktorým je senát. Sídlom
berlínskeho senátu je dnes takzvaná Červená radnica v štvrti Berlin-Mitte.
Poslanecká snemovňa má byť volená každých päť rokov. Po posledných voľbách v
októbri 2001 došlo k vytvoreniu koalície medzi sociálno-demokratickou SPD a PDS
(vzišla z komunistickej SED bývalej NDR) na čele s primátorom Klausom Wowereitom
(SPD) potom, čo stroskotali koaličné rozhovory medzi SPD, Zelenými a slobodnými
demokratmi FDP. Z berlínskych primátorov, ktorých známosť presiahla hranice
mesta, možno spomenúť nasledujúcich: Ernst Reuter (SPD, 1948 – 1953), Willi
Brandt (SPD, 1957 – 1966, neskôr kancelár SRN), Richard von Weizsäcker (CDU,
1981 – 1984, neskôr prezident SRN), Eberhard Diepgen (CDU, 1984 – 1989 a
1991 – 2001), (všetci zo Západného Berlína). V spolkových orgánoch Nemecka je
Berlín zastúpený 23 mandátmi v spolkovom sneme a 4 mandátmi v spolkovej rade.

Berlín sa tradične delí na obvody (Bezirk). Po zjednotení mesta mal Berlín 23
obvodov, zákonom o územnej reforme z roku 1998 bol ich počet k 1. januáru 2001
znížený na 12, pričom v niektorých prípadoch došlo k zlúčeniu bývalých západných
a východných obvodov. Jednotlivé obvody (počet obyvateľov koncom roku 2002):

Už dlhú dobu sa uvažuje o zlúčení Berlína s Brandenburskom. V referende roku
1996 to bolo však zamietnuté (najmä voličmi v Brandenbursku, okrem iného
vzhľadom na veľkú zadlženosť Berlína). Termín nového referenda nie je zatiaľ
stanovený.

Zjednotený Berlín sa v mnohých ohľadoch stal symbolom novej doby, skončením
studenej vojny. Tieto pozitívne aspekty sa samozrejme netýkajú súčasného stavu
hospodárstva hlavného mesta Nemecka, a už v žiadnom prípade jeho finančnej
situácie. Dá sa povedať, že sa Berlín stal obeťou svojej polohy a trpí silnými
vplyvmi hospodársky zaostalých takzvaných nových spolkových krajín, ktoré sa
dodnes nachádzajú na zozname podpriemerne vyvinutých regiónov Európskej únie.
Dôležité parametre hospodárskeho vývoja sú väčšinou vysoko neuspokojivé, najmä
nezamestnanosť je jedna z najvyšších v Nemecku. K tomu sa pridružuje aj extrémne
negatívna situácia financií vyplývajúca nielen z vnútorných faktorov, ale
čiastočne zavinená aj neschopnosťou a korupciou miestnych politikov.

Medzi najrýchlejšie rastúce hospodárske odvetvia v Berlíne patria Informačné a
komunikačné technológie, sektor dopravy, vedecko-výskumný sektor, mediálny a
hudobný, reklamný sektor, dizajn, biotechnológie, medicínske inžinierstvo.
Vedecko-výskumný park Berlin-Adlershof patrí medzi 15 celosvetovo najväčších.
Vývoj a výskum má pre mesto veľký hospodársky význam. Región Berlína patrí medzi
s najväčším počtom každoročne podaných vedeckých a technických patentov.

Berlín je dobre napojený na celonemeckú aj európsku sieť diaľnic. Okolo Berlína
vedie vonkajší, celkom uzatvorený diaľničný okruh; vnútorný okruh bol plánovaný,
ale v blízkej budúcnosti zrejme realizovaný nebude. Aj železničné spojenie je
uspokojivé. Najväčšie vlakové stanice sú Zoologischer Garten, Ostbahnhof a
Hauptbahnhof. Berlín momentálne disponuje dvoma letiskami: Tegel a Schönefeld.
Letisko Berlín-Tempelhof je uzavreté od 30. 10. 2008 a letisko Tegel má byť v
budúcnosti uzavreté v prospech letiska Schönefeld, ktoré je v súčasnosti
rozširované.



https://sk.wikipedia.org/wiki/%C4%8Ceskoslovensk%C3%BD_vl%C4%8Diak

Československý vlčiak je psie plemeno uznané v FCI v skupine 1 pod číslom 332.
Bol vyšľachtený z nemeckého ovčiaka a karpatského vlka.

Pod vedením Ing. Karla Hartla bol v roku 1955 vypracovaný projekt na získanie
služobného plemena spĺňajúceho mimoriadne požiadavky kladené na psa službu v
pohraničnej stráži ČSSR. Krížením karpatského vlka a nemeckého ovčiaka mali
vzniknúť odolné, vytrvalé a ostražité jedince strážiace západné hranice ČSSR.

Náčelník služobnej kynológie pohraničnej stráže Karel Hartl vypracoval projekt
na získanie krížencov vlka so psom. Projekt zahŕňal okrem preskúmania otázok
medzidruhového kríženia v rámci biológie, dedičnosti a biometrie tiež
problematiku fyziologických rozdielov medzi psami, vlkmi a ich krížencami. V
rámci projektu sa tiež skúmali otázky vytvárania podmienených reflexov,
endogénna aktivita, sociálne chovanie a pod.

S realizáciou projektu sa začalo v roku 1957 a podieľali sa na ňom viaceré
chovateľské stanice (ďalej len CHS):

Druhá línia bola vytvorená z potomkov vlčice Berty a nemeckého ovčiaka Kurta z
Václavky. Prvý vrh tvorilo šesť šteniat, ktoré sa narodili dňa 21. mája 1960. V
ďalšej plemenitbe sa uplatnil pes Bikar.

Tretiu líniu tvoria kríženci vlka Arga so sukou nemeckého ovčiaka Asta z SNB,
ktorí sa narodili v roku 1968 v CHS polície v Býchorech. K ďalšej plemenitbe
boli použití pes Ink z SNB a jeho sestra Bara z PS v CHS Malacky.

Už prvé krížence boli podrobované výcviku a testované na schopnosť sociálnej
väzby na človeka. Psy boli buď zaraďované do služby, alebo ich predávali
civilným chovateľom. V 60. rokoch 20. storočia bol chov ČSV na Slovensku
organizovaný iba v chovateľskej stanici PS v Malackách pod vedením majora
Františka Rosíka. V roku 1968 došlo k zmene vo funkcii náčelníka kynológie PS a
program chovu krížencov bol zastavený. Mjr. Rosík a členovia Bratislavskej
brigády PS však vytvorili podmienky pre ďalší chov československého vlčiaka. V
roku 1974 obohatil chov ďalší vlk Šarik, ktorého potomkovia sa uplatnili aj v
civilnom chove.

V roku 1966 vznikol návrh budúceho štandardu plemena a Ing. Hartl sa pokúsil o
jeho registráciu v civilnej plemennej knihe a založenie klubu. V tej dobe bolo
pre založenie klubu potrebné zastrešiť ho v tzv. Národnom fronte a chov následne
riadil Zväzarm (Zväz pre spoluprácu s armádou), ktorý odmietol registráciu
krížencov. Ďalší pokus o založenie klubu v roku 1970 opäť zlyhal a klub vznikol
až v roku 1981, kedy sa Český svaz chovatelů podujal zapísať československého
vlčiaka do hlavnej plemennej knihy v Prahe. O rok neskôr bol československý
vlčiak vtedajším Federálnym výborem chovatelských zväzov ČSSR uznaný za národné
plemeno. FCI uznala československého vlčiaka v roku 1989.



https://sk.wikipedia.org/wiki/Venu%C5%A1a

Venuša je druhá planéta slnečnej sústavy (v poradí od Slnka), po Slnku a po
Mesiaci najjasnejší objekt viditeľný zo Zeme.

Pomenovaná je po starorímskej bohyni lásky. Jej obežná dráha sa nachádza vnútri
dráhy Zeme, to znamená, že nikdy sa na oblohe nevzdiali ďaleko od Slnka.
Maximálna uhlová vzdialenosť Venuše od Slnka môže byť až 48 °. So Slnkom a
Mesiacom patrí medzi jediné tri nebeské telesá, ktorých svetlo vrhá na Zem tiene
viditeľné voľným okom. Je pomenovaná po rímskej bohyni Venuši. Je to
terestriálna planéta, čo do veľkosti a skladby veľmi podobná Zemi; niekedy ju
preto nazývame „sesterskou planétou“ Zeme. Aj keď orbity všetkých ostatných
planét sú elipsovité, orbita Venuše je jediná takmer kružnica, so stredom Slnka
iba o 0,7 % mimo skutočný stred Venušinej obežnej dráhy. Planéta je obklopená
veľmi hustou atmosférou, ktorá na jej povrchu udržuje najvyššie teploty spomedzi
všetkých planét v slnečnej sústave.

Pretože je Venuša k Slnku bližšie ako Zem, nájdeme ju na oblohe takmer vždy
blízko pri Slnku, takže ju je možné zo Zeme vidieť iba ráno pred východom Slnka
alebo večer po západe Slnka. Preto je niekedy označovaná ako „Zornička“ alebo
„Večernica“, a keď sa objaví, ide o zďaleka najsilnejší bodový zdroj svetla na
oblohe. Výnimočne možno Venušu voľným okom uvidieť aj vo dne.

Venuša bola známa už starým Babylončanom okolo 1600 pred Kr. a pravdepodobne
bola známa dlho predtým v prehistorických dobách vďaka svojej jasnej
viditeľnosti. Jej symbolom je štylizované znázornenie bohyne Venuše držiacej
zrkadlo: kruh s malým krížom pod ním ( v Unicode: 2640). Tento symbol sa používa
v biológii na označenie jedincov ženského pohlavia.

Venuša obieha okolo Slnka po dráhe s excentricitou len 0,006 773 rýchlosťou
35 km/s. Jej dráha je najmenej eliptická zo všetkých planét Slnečnej sústavy a
približuje sa ku kružnici. Najväčšia možná vzdialenosť Venuše od Zeme je 259
miliónov km, najmenšia 40 miliónov km. Nijaká planéta sa nemôže k Zemi priblížiť
na menšiu vzdialenosť ako práve Venuša. Štyrikrát za 243 rokov prechádza Venuša
medzi Zemou a Slnkom tak, že všetky tri telesá sú presne v jednej rovine. Vtedy
vidieť Venušu prechádzať cez slnečný kotúč. Prvým človekom, kto prišiel na to,
že Venuša sa môže dostať medzi Zem a Slnko, bol Johannes Kepler. Svoje výpočty
si ale nestihol overiť, pretože zomrel rok pred týmto úkazom – v roku 1630.
Doteraz posledný prechod Venuše cez Slnko bol 6. júna 2012. Nasledujúci bude v
roku 2117.

Zvláštnosťou Venuše je jej nezvyčajný (opačný) smer otáčania sa okolo vlastnej
osi vzhľadom na ostatné planéty okrem Uránu. Príčina spätného smeru otáčania
dodnes nie je uspokojivo vysvetlená. Venuša je zároveň najpomalšie rotujúcou
planétou v slnečnej sústave. Malá rýchlosť rotácie je pravdepodobne následok
slapového pôsobenia jej veľmi hmotnej atmosféry. Dĺžka jej hviezdneho
(siderického) dňa je 243 pozemských dní. Venušiansky deň je teda dlhší ako jej
rok. Od východu po východ slnka však uplynie kratšia doba, okolo 117 pozemských
dní, čo je spôsobené jej obehom okolo Slnka v protismere rotácie. Slnko vychádza
z pozemského hľadiska na západe a zapadá na východe. Pri pohľade zo Zeme Venuša
prechádza postupne všetkými fázami od novu až po spln a späť do novu. Jej fázy
bežný človek vidí iba ďalekohľadom. Objavil ich Galileo Galilei.

Okrem neobvyklého spätného pohybu je navyše rotácia Venuše na jej obežnej dráhe
synchronizovaná tak, že v dobe najbližšieho priblíženia k Zemi (medzi dvoma
dolnými konjunkciami ubehne 5,001 Venušinho dňa) sa k nej natáča vždy rovnakou
stranou. Táto vlastnosť môže byť zapríčinená slapovými silami, ktoré ovplyvňujú
Venušinu rotáciu, kedykoľvek sa planéty dostanú dosť blízko k sebe, alebo môže
ísť iba o zhodu okolností.

Predpokladá sa, že Venuša vznikla podobným spôsobom ako všetky ostatné
terestriálne planéty z protoplanetárneho disku, ktorý obiehal okolo vznikajúceho
Slnka, približne pred 4,5 miliardami rokov. Teplota protoplanetárneho disku v
blízkosti praslnka bola vysoká, planéty blízko k Slnku sú tvorené ťažšími
prvkami ako vzdialenejšie, čo platí aj v prípade Venuše. Planéta vznikla
postupným pomalým nabaľovaním mikroskopických častíc z protoplanetárneho disku,
ktoré sa zhlukovali do väčších celkov. Tieto zhluky svojou gravitáciou
priťahovali ďalšie častice a zahusťovali sa. Postupne vznikli telesá s priemerom
niekoľko kilometrov – planetezimály, ktorých zrážkami za rádovo desaťtisíc rokov
vzniklo postupným zliepaním obrovské množstvo telies s rozmermi 500 až
1 000 km – protoplanéty. Zrážkami protoplanét sa utvorili planéty. Poslednou
fázou vzniku slnečnej sústavy bolo tzv. intenzívne bombardovanie
medziplanetárnou hmotou, ktoré dlho znemožňovalo, aby sa na Venuši utvorila
pevná kôra.

Na základe počítačových modelov venušskej klímy a atmosféry, ktoré vypracoval
tím Jamesa F. Kastinga z NASA Ames Research Center bola Venuša pred 4 miliardami
rokov chladnejšia ako dnes. Dôvodom bol nižší žiarivý výkon Slnka v porovnaní so
súčasnosťou a tenšia atmosféra planéty s menšími množstvami oxidu uhličitého.
Podľa tohto modelu sa v tých časoch mohla na Venuši nachádzať voda v kvapalnom
skupenstve. Dôkazom prítomnosti hydrosféry v dávnej minulosti je vysoký obsah
deutéria. Chemické zvetrávanie a dažde však uvoľňovali do atmosféry čoraz väčšie
množstvá oxidu uhličitého. Ten spolu so stúpajúcou aktivitou Slnka vytvorili
superskleníkový efekt, kvôli ktorému sa oceány vyparili a postupne unikli do
medziplanetárneho priestoru.

Na rozdiel od Zeme magnetické pole Venuše nie je indukované v jadre planéty, ale
v atmosfére pri interakcii ionosféry s časticami slnečného vetra. Nie je celkom
známe, prečo na Venuši neexistuje dvojpólové pole generované jadrom. Keďže sa
predpokladá, že podmienky formovania Zeme a Venuše boli podobné, Venuša by mala
mať, podobne ako Zem, kovové jadro, v ktorom by malo dochádzať k tzv.
termochemickej konvekcii a tým aj ku generovaniu magnetického poľa. Existujú dve
základné teórie, ktoré neprítomnosť poľa indukovaného jadrom vysvetľujú. Prvá
hovorí, že počiatočné teplo pri formovaní spoločne s teplom vznikajúcom pri
rádioaktívnom rozpade nestačili na to, aby sa jadro udržalo v tekutom stave. Tým
pádom by bola teplota jadra príliš nízka na termálnu konvekciu, podobne ako v
prípade Marsu. Druhá teória vysvetľuje neprítomnosť vnútorne budenej
magnetosféry Venuše malým tepelným tokom z jadra. Neprítomnosť magnetického poľa
vytváraného jadrom má za následok fakt, že Venuša nie je tak dobre chránená
proti časticiam slnečného vetra ako Zem a môže to byť jedna z príčin, prečo sa
tieto dve veľkosťou podobné telesá od seba tak líšia.

Indukovaná magnetosféra vznikajúca pod vplyvom častíc slnečného vetra je
sformovaná do dlhého chvosta, ktorý sa tiahne smerom od Slnka do vzdialenosti 8
až 12 polomerov Venuše. Na strane obrátenej k Slnku sa vytvára rázová vlna.

Súčasná predstava o štruktúre atmosféry Venuše sa zakladá na meraniach
uskutočnených kozmickými sondami typu Venera, Mariner, Pioneer-Venus, pozemnými
pozorovaniami a teoretickými výpočtami. Venušu obklopuje hustá atmosféra tvorená
prevažne oxidom uhličitým, (no aj dusíkom, kyslíkom a vodou) čo vytvára
mimoriadne silný skleníkový efekt, ktorý zvyšuje teplotu povrchu na viac ako
400 °C, v oblastiach blízko rovníka dokonca až na 500 °C. Pri takejto teplote by
sa nachádzali v tekutom stave napr. cín, olovo či zinok. Venušin povrch je teda
teplejší než Merkúrov, aj keď je vo viac ako dvojnásobnej vzdialenosti od Slnka
a prijíma teda iba 25 % slnečného žiarenia (2 613,9 W/m² v hornej vrstve
atmosféry, ale iba 1071,1 W/m² na povrchu). Vďaka tepelnej zotrvačnosti a
prúdeniu v hustej atmosfére sa teplota na dennej a nočnej strane Venuši výrazne
nelíšia, aj keď je jej rotácia extrémne pomalá (menej ako 1 otočka počas
Venušinho roku; na rovníku rotuje Venušin povrch rýchlosťou iba 6,5 km/h). Vetry
v hornej vrstve atmosféry obkrúžia planétu iba za 4 (pozemské) dni a napomáhajú
tak rozvodu tepla. Atmosférický tlak na povrchu dosahuje až okolo 9 MPa, čo je
90-krát viac ako na Zemi (je ekvivalentný tlaku na Zemi v hĺbke 1 km pod
hladinou oceánu). V atmosfére dochádza aj k elektrickým výbojom, aj keď asi 1
000-krát zriedkavejšie ako v zemskej atmosfére.

Vrcholky mrakov majú teplotu približne −45 °C. Oficiálna priemerná teplota
povrchu Venuše, ako ju určila NASA, je 464 °C. Minimálnu teplotu majú práve
vrcholky mrakov, teplota na povrchu nikdy neklesá pod 400 °C.

Mraky, ktoré sa skladajú predovšetkým z oxidu siričitého a kvapôčok kyseliny
sírovej, celkom obklopujú planétu a skrývajú ľudskému oku všetky detaily
povrchu. Slnečné žiarenie je kvôli nim na povrchu Venuše veľmi zoslabené, stále
asi také, ako pri celkom zamračenej oblohe na Zemi. Hlavná oblačnosť sa nachádza
vo výške približne 50 až 70 km nad povrchom. (Na Zemi väčšina oblakov
nepresiahne výšku 12 km). Hrubá vrstva mrakov odráža väčšinu slnečného svitu
späť do vesmíru. To bráni ďalšiemu zohrievaniu Venušinho povrchu a spôsobuje, že
bolometrické albedo dosahuje približne 60 % a albedo vo viditeľnom rozsahu
svetla je ešte vyššie. Aj keď je k Slnku bližšie ako Zem, povrch Venuše nie je
tak dobre zohrievaný a ešte menej osvetlený. Bez skleníkového efektu by sa
teplota povrchu Venuše veľmi podobala Zemi. Bežným nedorozumením ohľadom Venuše
je predpoklad, že je to silná vrstva mrakov, ktorá zadržuje teplo. Skutočnosťou
je, že povrch planéty by bol omnoho teplejší, keby vrstva mrakov neexistovala.
Je to iba ohromné množstvo CO2 v atmosfére, čo spôsobuje zadržiavanie tepla
mechanizmom skleníkového efektu.

Vo viditeľnom spektre je vonkajšia štruktúra mrakov pomerne nevýrazná.
Kontrastnejšie sa zobrazí na snímkach zhotovených v ultrafialovom alebo
infračervenom žiarení.

Rotačná os planéty zviera s kolmicou na ekliptiku len nevýrazný uhol 3°. Slnečné
žiarenie teda počas celého roka výraznejšie zohrieva atmosféru na rovníku ako na
póloch. Vyžarovanie atmosféry je však napriek tomu rovnaké na všetkých šírkach.
Je to preto, lebo medzi pólmi a rovníkom existuje výdatné prúdenie nazývané
Hadleyho bunky. Zohriaty vzduch nad rovníkom stúpa, presúva sa k pólom kde
ochladne, klesá k povrchu a vracia sa späť k rovníku. Toto prúdenie prebieha v
hlavnej oblačnej vrstve. V smere od východu na západ ho križuje oveľa rýchlejšie
prúdenie vyvolané neobyčajne rýchlou rotáciou atmosféry Venuše. Podobný typ
prúdenia, ale v oveľa menších výškach, existuje aj na Zemi.

Vďaka tomu, že rádiové vlny prenikajú i cez vrstvu hustých oblakov na Venuši,
máme jej povrch dobre zmapovaný. Venuša má na svojom povrchu dve „kontinentálne“
vrchoviny, ktoré sa dvíhajú z nedozerných plání. Výšky povrchových útvarov sa
merajú (tak ako na Zemi sa meria nadmorská výška vzhľadom na hladinu mora)
vzhľadom na stredný polomer planéty. Zo severnej vrchoviny Ishtar Terra
(Ištarina zem) sa vypínajú Venušine najväčšie hory Maxwell Montes (Maxwellovo
pohorie) (zhruba o 2 km vyšší ako Mount Everest) nazvané po Jamesovi Clerkovi
Maxwellovi, ktoré obklopujú pláň Lakshmi Planum. Ishtar Terra je veľkosťou
porovnateľná s Austráliou. Na rovníku je ešte väčšia Aphrodite Terra (Afroditina
zem), veľkosťou rovná Južnej Amerike. Medzi týmito dvoma vrchovinami sa nachádza
celý rad širokých priehlbín ako napríklad Atalanta Planitia, Guinevere Planitia
a Niobe Planitia. Okrem hôr Maxwell Montes a oblastí Alpha a Beta Regio (ktoré
boli nájdené už na radarových snímkoch zo Zeme) sú všetky povrchové útvary na
Venuši pomenované po skutočných alebo mytologických ženách. Vďaka Venušinej
hustej atmosfére, brzdiacej meteory počas ich pádu k povrchu, sa tu nevyskytujú
žiadne impaktné krátery menšie ako 2 km v priemere. Krátery na Venuši sú
relatívne plytké, napr. kráter s priemerom 160 km má hĺbku asi 400 m. Svedčí to
o intenzívnej erózii alebo endogénnej činnosti. O tektonickej činnosti svedčia
aj terénne zlomy veľkých rozmerov.

Zdá sa, že takmer 90 % Venušinho povrchu tvorí nedávno stuhnutá vrstva
bazaltovej lávy, iba výnimočne narušená meteoritickým kráterom. To napovedá, že
planéta nedávno podstúpila veľké pretvorenie povrchu. Tiene na povrchu sú
neostré.

Keďže Venuša zrejme nemá vlastné magnetické pole, slnečný vietor priamo zasahuje
Venušinu hornú atmosféru. Uvažuje sa, že Venuša mala pôvodne rovnaké množstvo
vody v atmosfére ako Zem, ale v dôsledku bombardovania slnečnými časticami sa
voda rozložila na vodík a kyslík. Vodík kvôli svojej nízkej hmotnosti ľahko
unikol do priestoru, kyslík sa zlúčil s atómami kôry a zmizol z atmosféry. Pomer
vodíka a deutéria (ktoré nemôže unikať tak rýchlo) vo Venušinej atmosfére túto
teóriu podporuje. Kvôli suchu sú kamene na Venuši ťažšie a tvrdšie ako na Zemi,
čo vedie k prudším horám, útesom a ďalším neobvyklým rysom.

Vnútro Venuše je pravdepodobne podobné Zemi: železné jadro s priemerom 6 000 km
s roztaveným kamenným plášťom tvoriacim najväčšiu časť planéty. Spodná hranica
plášťa leží podľa odhadov v hĺbke asi 2 840 km. Zloženie ani teplota jadra nie
sú známe. Predpokladá sa veľké zastúpenie železa, či už čistého, alebo viazaného
so sírou vo forme FeS. Na rozhraní jadra a plášťa sa teploty odhadujú na 3
500 °C, v jadre by mali dosahovať až 4 000 °C. Venuša podobne ako Zem prekonala
gravitačnú diferenciáciu, obdobie krátko po svojom sformovaní, kedy ťažšie prvky
klesali do jej stredu a vytvorili jadro, zatiaľ čo ľahšie stúpali smerom k
povrchu. Dôkazom diferenciácie je vznik sekundárnej planetárnej atmosféry, ktorá
pri nej vznikla.

Posledné výsledky z gravitačného merania sondy Magellan nasvedčujú, že Venušina
kôra je hrubá asi 35 km. Kôra je pravdepodobne jednoliata, nie je rozdelená na
tektonické dosky ako kôra na Zemi. Keďže planéta nemá tektonické dosky, nemôže
uvoľňovať vnútornú energiu ich pohybmi ako Zem. Existuje teória, podľa ktorej
namiesto toho v pravidelných intervaloch prekonáva masívnu vulkanickú činnosť,
ktorá zalieva jej povrch čerstvou lávou; najstaršie geomorfologické útvary sú
staré iba 800 miliónov rokov, zatiaľ čo zvyšok povrchu je mladší (aj keď
väčšinou nie menej ako niekoľko stoviek miliónov rokov). Teraz sa predpokladá,
že Venuša je stále vulkanický činná v izolovaných geologicky aktívnych bodoch.

V minulosti sa predpokladalo, že okolo Venuše krúži mesiac zvaný Neith podľa
mýtickej bohyne zo Sais (ktorej závoj žiadny smrteľník nezdvihne), prvýkrát
pozorovaný Giovannim Domenicom Cassinim v roku 1672. Sporadické astronomické
pozorovania pokračovali až do roku 1892, keď boli spochybnené (išlo iba o slabé
hviezdy, ktoré sa na danom mieste náhodne vyskytli) a od tej doby je Venuša
známa ako planéta bez mesiacov – akýkoľvek satelit by na jej obežnej dráhe bol
slapovými silami spomaľovaný tak dlho, až by sa zrútil na povrch planéty.

Venuša je najjasnejšia vo chvíli, keď je osvetlených 25 % jej kotúča; to sa
typicky stáva 37 dní pred jej dolnou konjunkciou (na večernej oblohe) a 37 dní
po nej (na rannej oblohe). Jej maximálna magnitúda je -4,4. Aj v minime svojej
jasnosti (-3,1 mag.) je však najjasnejšou planétou na oblohe a tretím
najjasnejším nebeským telesom hneď po Slnku a Mesiaci. Je 15-krát jasnejšia ako
najjasnejšia hviezda nočnej oblohy Sírius.

Venuša je najnápadnejším astronomickým objektom na rannej a večernej oblohe na
Zemi (okrem Slnka a Mesiaca) a bola preto známa odpradávna. Jeden z najstarších
dochovaných historických dokumentov, doštičky z Ašurbanipalovej babylonskej
knižnice – 21 rokov dlhý záznam pozorovaní Venuše (v rannej Babylonii nazývané
Nindaranna), umožnil v kombinácii s dnešnými presnými výpočtami správne
datovanie niektorých historických udalostí. Starí Sumeri a Babylončania nazývali
Venušu Dil-bat alebo Dil-i-pat; v Akkade to bola zvláštna hviezda bohyne-matky
Ištar; a v Číne boh Jin xing.

Pre civilizáciu Mayov bola Venuša vôbec najdôležitejšou „hviezdou“, nazývali ju
Chak ek, „Veľká hviezda“, snáď ešte dôležitejšou ako Slnko. Mayovia sledovali
pohyby Venuše veľmi pozorne a pozorovali ju dokonca aj v dennom svetle. Pozícia
Venuše a ostatných planét mali ovplyvňovať všetok život na Zemi, takže sa
Mayovia a ostatné stredoamerické kultúry snažili vojny a iné dôležité udalosti
načasovať s ohľadom na pozorovania. Drážďanský kódex obsahuje kalendár ukazujúci
úplný Venušin cyklus viditeľnosti – päť jej synodických obehov po 584 dňoch
(dohromady približne 8 rokov), po uplynutí ktorých sa cyklus opakuje.

Starí Gréci mysleli, že večerné a ranné výskyty Venuše na oblohe predstavujú dva
odlišné objekty, ktoré nazývali na západnej večernej oblohe Hesperus a na
východnej rannej oblohe Phosphorus. Nakoniec vďaka Pythagorovi dospeli k záveru,
že obidva objekty sú tou istou planétou. V 4. storočí pred Kr. Heraclides
Ponticus vyslovil teóriu, že Venuša a Merkúr obiehajú okolo Slnka a nie okolo
Zeme. Meno Venuša pochádza od rímskej bohyne lásky a krásy.

Keďže jej obežná dráha leží medzi Zemou a Slnkom, Venuša pri pohľade zo Zeme
vykazuje viditeľné fázy rovnako ako pozemský Mesiac. Galileo Galilei bol prvým,
kto v decembri 1610 pozoroval fázy Venuše. Toto pozorovanie podnietilo Kopernika
zverejniť kontroverzný heliocentrický opis slnečnej sústavy. Galileo si tiež
všimol zmeny Venušinho viditeľného priemeru, keď sa nachádza v odlišných fázach,
čo vysvetľoval väčšou vzdialenosťou od Zeme vo fáze splnu a stále menšou
vzdialenosťou počas priebehu ubúdania. Toto pozorovanie silno podporilo
heliocentrický model. Venuša (ani Merkúr) nie je v plnej fáze viditeľná zo Zeme,
pretože v tej chvíli je v hornej konjunkcii, keď zapadá a vychádza zároveň so
Slnkom a stráca sa v jeho žiari.

Prechody Venuše, keď planéta prechádza presne medzi Zemou a viditeľným slnečným
kotúčom, sú veľmi zriedkavé astronomické udalosti. Po prvýkrát pozorovali taký
prechod 4. decembra 1639 astronómovia Jeremiah Horrocks a William Crabtree.
Prechod v roku 1761 pozorovaný Michailom Vasiljevičom Lomonosovom či
Maximiliánom Hellom bol prvým dôkazom Venušinej atmosféry a pozorovanie paralaxy
v 19. storočí umožnilo prvé presnejšie vypočítanie vzdialenosti medzi Zemou a
Slnkom. Ďalšie prechody Venuše sa vyskytli 9. decembra 1874, 6. decembra 1882,
8. júna 2004 a posledný 6. júna 2012. Nasledujúci prechod nastane 11. decembra
2117.

V 19. storočí väčšina pozorovateľov očakávala, že Venuša bude mať periódu
rotácie približne 24 hodín. Taliansky astronóm Giovanni Schiaparelli prvý
predpovedal výrazne pomalšiu rotáciu, zviazanú slapovými silami Slnka (čo
očakával aj pre Merkúr). Aj keď sa podobné úvahy pre niektoré nebeské telesá
nepotvrdili, bola to podivuhodne presná predpoveď. Takmer dokonalý súlad medzi
jej rotáciou a najväčším priblížením k Zemi tento dojem ešte upevňuje. Rýchlosť
rotácie Venuše bola po prvýkrát zmeraná počas konjunkcie v roku 1961 radarom s
26 metrovou anténou v Goldstone v Kalifornii, v Rádiovom observatóriu v Jodrell
Bank v Spojenom kráľovstve a v sovietskom vesmírnom zariadení Jevpatorija na
južnej Ukrajine. Presnosť sa zlepšuje pri každej nasledujúcej konjunkcii najmä
vďaka meraniam v Goldstone a Jevpatoriji. Fakt, že ide o spätnú rotáciu, nebol
známy až do roku 1964.

Pred pozorovaniami v rádiovej oblasti v šesťdesiatych rokoch 20. storočia sa
všeobecne verilo, že Venuša má prírodné prostredie podobné pozemskému. Veľkosť
planéty, vzdialenosť od Slnka a hrubá vrstva oblačnosti chrániaca povrch dávala
nádej, že sa tieto očakávania môžu naplniť. Špekulovalo sa o Venuši ako o svete
džungle, o jej oceánoch z petroleja alebo karbonizovanej vody. Pozorovanie v
mikrovlnej oblasti, ktoré uskutočnil C. Mayer a iní, však už v roku 1956
indikovalo rozsiahle oblasti s vysokou teplotou (600 K). Napodiv pozorovania A.
D. Kuzmina na milimetrových dĺžkach ukazovali omnoho menšie teploty. Tento
rozpor vysvetľovali dve teórie, jedna predpokladala, že vysoké teploty
pochádzajú z ionosféry, druhá naznačovala skôr vysokú teplotu povrchu.

Venuša obieha bližšie k Slnku ako Zem, vo vzdialenosti iba 72 % vzdialenosti
Zeme. Kozmická loď teda musí cestovať 41 miliónov kilometrov do slnečnej
„gravitačnej studne“, čím výrazne zníži svoju potenciálnu energiu. Uvoľnená
potenciálna energia sa mení na kinetickú energiu, čím sa zvyšuje rýchlosť sondy,
takže pre tesné priblíženie k Venuši je nutné korigovať dráhu a výrazne znižovať
rýchlosť. Je to podobné jazde po ceste dole z vysokého, prudkého kopca, na
ktorého úpätí sa cesta napája na inú, kde je nutné sa prispôsobiť pomalšej
rýchlosti dopravy.

12. februára 1961 sa Venera-1 z programu Venera stala prvou sondou, ktorá
odštartovala k inej planéte. Misia síce kvôli prehriatiu orientačného senzoru
nebola úspešná, Venera-1 však už mala všetky vlastnosti potrebné pre
medziplanetárne lety: solárne panely, parabolickú anténu, trojosovú
stabilizáciu, motor pre korekciu kurzu a uskutočnila prvý štart z orbitálnej
dráhy okolo Zeme.

Prvý úspech na ceste k Venuši zaznamenala americká kozmická loď Mariner 2, ktorá
doletela k Venuši v roku 1962. Zistila, že Venuša nemá magnetické pole a zmerala
planetárne emisie žiarenia v mikrovlnej oblasti spektra.

Sovietsky zväz 2. apríla 1964 odštartoval sondu Zond 1, ktorá síce dosiahla
Venušu, ale v máji toho istého roku s ňou bolo prerušené spojenie.

1. marca 1966 sovietska vesmírna sonda Venera-3 dopadla na Venušu, čím sa stala
prvou kozmickou loďou, ktorá dosiahla jej povrch. Jej sesterská loď Venera-2
zlyhala kvôli prehriatiu skôr ako dokončila prelet.

18. októbra 1967 vstúpil do atmosféry Venuše zostupný modul Venery-4. Ako prvý
uskutočnil priame merania z inej planéty – meral teplotu, tlak, hustotu a
uskutočnil 11 automatických chemických experimentov na určenie zloženia
atmosféry. Zistil 95 % oxidu uhličitého, čo v kombinácii s výsledkami meraní
sondy Mariner 5 ukázalo, že tlak na povrchu bude omnoho väčší, než bolo
očakávané (75 – 100 atmosfér).

Tieto výsledky boli 16. a 17. mája 1969 overené a spresnené misiami lodí
Venera-5 a Venera-6 aj keď žiadna z nich nedosiahla povrch. Batérie Venery-4 sa
počas jej pomalého unášania atmosférou postupne vybili a Venery-5 a 6 boli
rozdrvené atmosférickým tlakom 18 km nad povrchom.

Prvé úspešné pristátie na Venuši dosiahla 15. decembra 1970 Venera-7.
Odvysielala namerané povrchové teploty: 457 – 474 °C. Venera-8, ktorá pristála
22. júla 1972, okrem tlaku a teplotného profilu vďaka svojmu fotometru navyše
ukázala, že oblačnosť Venuše sa formuje do vrstvy, ktorá končí 35 km nad
povrchom. Jej röntgenový spektrometer zanalyzoval chemické zloženie kôry.

22. októbra 1975 vstúpila na obežnú dráhu sovietska sonda Venera-9, čím sa stala
prvým umelým satelitom Venuše. Kamery a spektrometer získali mnoho cenných
informácií o atmosférickej oblačnosti, ionosfére a magnetosfére, radar pri
preletoch zmapoval povrch.

Od Venery-9 sa oddelil 660-kilogramový zostupný modul, ktorý po pristátí urobil
prvé snímky povrchu a analyzoval kôru röntgenovým spektrometrom a hustomerom.
Počas pristávania vykonával merania tlaku, teploty, rozptylu svetla, hustoty
mrakov a fotometrické merania. Zistil, že oblačnosť Venuše je rozdelená do troch
odlišných vrstiev. 25. októbra vykonala Venera-10 podobné merania.

V roku 1978 poslala NASA k Venuši dve kozmické lode Pioneer. Celá misia sa
skladala z dvoch častí, dopravovaných každá zvlášť: Orbiter (obežnica) a
Multiprobe (multisonda). Loď Pioneer Venus Multiprobe niesla jednu veľkú a 3
malé atmosférické sondy. 16. novembra 1978 bola vypustená veľká sonda a 20.
novembra tri menšie sondy. 9. decembra vstúpili všetky štyri sondy do Venušinej
atmosféry nasledované prenosovým zariadením. Aj keď sa neočakávalo prežitie po
zostupe atmosférou, jedna zo sond pokračovala v činnosti ešte 45 minút po
dosiahnutí povrchu. 4. decembra 1978 prešiel Pioneer Venus Orbiter na eliptickú
obežnú dráhu okolo Venuše. Tu zaisťoval 17 experimentov, dokiaľ mu nedošlo
palivo stabilizujúce jeho orbitu a nebol v auguste 1992 zničený vstupom do
atmosféry.

V roku 1978 sa priblížili k Venuši aj kozmické lode Venera-11 a Venera-12, ktoré
21. decembra a 25. decembra vypustili zostupné moduly. Pristávacie zariadenia
niesli farebné kamery, vrták do zeme a analyzátor; tieto prostriedky bohužiaľ
zlyhali. Obidva moduly vykonali merania nefelometrom, hmotnostným spektrometrom,
plynovým chromatografom a chemickým analyzátorom kvapiek v mrakoch používajúcim
röntgenovej fluorescencie, ktorý neočakávane objavil okrem síry aj vysoký obsah
chlóru. Bola tiež zaznamenaná silná blesková aktivita.

1. a 5. marca 1982 prileteli k Venuši sondy Venera-13 a Venera-14, ktoré
vykonali rovnakú misiu ako predchádzajúce dve sondy. V ich prípade farebná
kamera a vrták do zeme s analyzátorom fungovali. Röntgenová fluorescencia
vzoriek zeminy ukázala hodnoty podobné čadičovej hornine bohatej na draslík.

10. a 11. októbra 1983 vstúpili Venera-15 a Venera-16 na polárnu orbitu okolo
Venuše. Venera-15 analyzovala a zmapovala hornú vrstvu atmosféry infračerveným
Fourierovým spektrometrom. Od 11. novembra do 10. júla obidva satelity mapovali
severnú tretinu planéty pomocou radaru so syntetizovanou apertúrou (SAR).
Výsledky priniesli prvé pochopenie geologických detailov povrchu Venuše vrátane
objavu neobvykle masívnych štítov vulkánov pomenovaných Koróna alebo Pavúci.
Venuša neprejavuje žiadne známky doskovej tektoniky, prinajmenšom celú severnú
tretinu planéty tvorí iba jedna doska.

Sovietske sondy Vega 1 a Vega 2 sa stretli s Venušou 11. a 15. júna 1985.
Pristávacie moduly boli zamerané na experimenty zaoberajúce sa zložením a
štruktúrou aerosólov v mrakoch. Každý niesol ultrafialové absorpčné
spektrometre, časticové analyzátory aerosólov a zariadenia na zber materiálov
mrakov a jeho analýzu hmotnostným spektrometrom, plynovým chromatografom a
röntgenovým fluorescenčným spektrometrom. Horné dve vrstvy mrakov sú tvorené
kvapôčkami kyseliny sírovej, zatiaľ čo dolná vrstva je pravdepodobne zložená zo
zriedenej kyseliny fosforečnej. Kôra Venuše bola narušená vrtákom a analyzovaná
pomocou spektrometra gama žiarenia.

V rámci misie Vega boli vypustené tiež balónové aerostatické sondy plávajúce asi
46 hodín vo výške 53 km, ktoré prešli asi 1/3 cesty okolo planéty. Merali
rýchlosť vetra, teplotu, tlak a hustotu oblakov. Stretli sa s väčšími
turbulenciami a konvektívnou aktivitou ako sa očakávalo, vrátane občasných
prudkých poklesov o 1 – 3 km. Sondy Vega sa po deviatich mesiacoch odpútali od
Venuše, aby mohli sledovať návrat Halleyovej kométy, ku ktorému boli vybavené
ešte 14-timi ďalšími dovtedy nepoužitými prístrojmi a kamerami.

10. augusta 1990 sa americká sonda Magellan dostala na obežnú dráhu okolo
planéty a začala detailné radarové mapovanie. 98 % povrchu bolo zmapovaných s
presnosťou približne 100 m. Po štyroch rokoch práce bola sonda 11. októbra 1994
plánovane navedená do atmosféry, kde sa čiastočne vyparila; predpokladá sa, že
niektoré časti museli dopadnúť až na povrch.

Niekoľko kozmických sond prelietalo okolo Venuše po ceste k iným cieľom,
používajúc pre zvýšenie svojej rýchlosti metódu gravitačného praku. Patrili
medzi nich sonda Galileo smerujúca k Jupiteru a misia Cassini-Huygens na ceste k
Saturnu (ktorá prelietavala dvakrát).

9. novembra 2005 Európska vesmírna agentúra vypustila sondu Venus Express, ktorá
študuje Venušu z obežnej dráhy. Po heliocentrickej dráhe doletela 11. apríla
2006 k Venuši, kde bol zapojený približne na dobu 55 minút hlavný motor sondy,
ktorý znížil rýchlosť zhruba o 1,3 km/s a dostala sa na jej polárnu obežnú
dráhu. Prvé snímky Venuše a ďalšie merania boli urobené už v priebehu prvých
dňov misie. Venus Express sa zaoberá štúdiom atmosférických javov planéty. V
súčasnosti je plánovaná dĺžka jej životnosti do konca roku 2014.

V júni 2007 v blízkosti Venuše preletela sonda MESSENGER mieriaca k Merkúru. Pre
Messenger to bol už druhý prelet okolo planéty. Pred prvým preletom začiatkom
októbra 2006 boli aktivované palubné kamery Messengera MDIS (MESSENGER Dual
Imaging System), ktoré vytvorili niekoľko záberov približujúcej sa planéty. Na
snímkach je jasne viditeľná hustá oblačnosť zahaľujúca povrch Venuše. Oba
prelety boli spojené s gravitačným manévrom.

Veľkosť podobná Zemi, existencia atmosféry a vzdialenosť od Slnka naznačujúca
vysoké, ale životu stále priaznivé teploty viedla k častým špekuláciám o
existencii vyspelého života na planéte Venuša. Anthony Procter roku 1870
napísal:

Je jasné, že, kvôli kratšej vzdialenosti Venuše od Slnka, stačí málo, aby boli
veľké časti jej povrchu neobývateľné bytosťami podobnými pozemským. Kvôli tejto
blízkosti budú v tropických oblastiach teploty neznesiteľné, ale v miernych a
chladných pásoch môžu pravdepodobne existovať oblasti s podnebím, ktoré by nám
dobre vyhovovalo… Nenachádzam žiadny dôvod… zamietnuť, že Venuša môže byť plná
stvorení tak vyspelých, ako žijú na Zemi.

Roku 2002 však Dirk Schulze-Makuch a Louis Irwin z texaskej univerzity v El Paso
vyslovili teóriu o možnom živote nie na Venušinom povrchu, ale v jej oblakoch.
Na základe údajov zo sond Venera, Pioneer Venus a Magellan poukázali na
zvláštnosti v zložení vodných kvapiek v mrakoch Venuše, ktoré, podľa ich názoru,
možno vysvetliť prítomnosťou mikroorganizmov. Išlo najmä o súčasnú prítomnosť
sírovodíka a oxidu siričitého, dvoch plynov, ktoré navzájom reagujú a
nevyskytujú sa preto spoločne, pokiaľ ich nejaký jav nedopĺňa. Poukázali tiež na
príliš nízke množstvo oxidu uhoľnatého napriek slnečnému žiareniu a bleskom.
Možným vysvetlením je prítomnosť mikroorganizmov vznášajúcich sa v oblakoch,
ktoré by využívali metabolizmus podobný niektorým raným pozemským organizmom.

Venuša je asociovaná so sumerskou bohyňou Iaannou, akkadskou Ištar, asýrskou
Mylitou, sýrskou Astarté, fenickou Astarot, egyptskou Aštoret, indickou Šukrou,
germánskou Freyou, gréckou Afroditou a rímskou Vénus. Venuša bola pôvodne
bohyňou jari a oživenej prírody, na bohyňu lásky a krásy sa premenila
pravdepodobne až pod vplyvom gréckeho kultu Afrodity.

Jej otcom bol boh neba Caelus (v starovekom Grécku Uranos), matka zostáva
nejasná. Podľa jedného mýtu sa Venuša zrodila z morskej peny oplodnenej Uranom.
Rimania si ju veľmi ctili a vážili. Jej najväčšie rímske chrámy stáli na
Caesarovom fóre (chrám Venuše rodičky) a pri Svätej ceste k Rímskemu fóru (chrám
Venuše a Romy). Kult Venuše sa udržal až do víťazstva kresťanstva. Zrodenie
Venuše bolo námetom mnohých umeleckých diel (Apellés zo 4. storočia pred Kr.,
Botticelli, Tizian, Rubens, Rembrandt a i.).

V astrológii sa Venuša považuje za ženskú planétu. Vlastnosti, ktoré sa jej
pripisujú, vychádzajú zo starovekých predstáv o bohyni Venuši. Sú to
predovšetkým láska, krása, erotika a umelecké nadanie. Podľa Ptolemaia prináša
svojim zverencom slávu, česť, duševnú pohodu, blahobyt, telesné zdravie, hojnosť
domácich zvierat a dostatok obilia. Osoby pod jej vplyvom sú údajne veselé,
príjemné, so vzťahom k umeniu.

V systéme babylonskej astrológie bola zaradená medzi tradičných 7 planetárnych
vládcov, chronokratorov (vládnuci pár svetiel Slnko, Mesiac a planéty Merkúr,
Venuša, Mars, Jupiter a Saturn). V rámci sedemdňového týždňa vládne Venuša
piatku, z čoho v niektorých jazykoch vzniklo aj pomenovanie tohto dňa (latinsky
dies Veneris, v sanskrte šukravána). Z Pytagorových kozmologických predstav Zeme
obalenej 7 otáčajúcimi sa planetárnymi sférami, vydávajúcimi tzv. hudbu sfér,
boli odvozené staršie sedemtónové hudobné stupnice, v ktorých Venuši patril tón
H. Z ľudských zmyslov pripadla Venuši chuť, z kovov meď.

V západnej astrologickej tradícii založenej na ptolemaiovskom systéme vládne
Venuše VII. a II. domu, takže jej denný dom zodpovedá vzdušnému znameniu Vah a
nočnému zemskému znameniu Býka. Ničí ju protiľahlé (exilové) znamenia Barana a
Škorpióna, domy jej konkurenta Marta. Povýšenie zažíva v spirituálne
súnáležitých Rybách, pád naopak v rozumovej a kritickej Panne. Niektoré prvky
tohto systému mohli byť inšpirované skutočnými astronomickými zvláštnosťami
Venuše. V priebehu 5 synodických obehov okolo Slnka vykonáva Venuša z
geocentrického pohľadu 5 retrográdnych pohybov v rôznych častiach zverokruhu,
ktorých postupnosť tvorí vrcholy päťramennej hviezdy kreslenej jedným ťahom –
pentagramu.



https://sk.wikipedia.org/wiki/Transrodov%C3%BD_%C4%8Dlovek

Transrodový človek (iné názvy: transrodová osoba, transgender človek/osoba,
transgender, transčlovek/trans človek, transosoba/trans osoba, zriedkavo
transgenderový človek, trangenderová osoba; angl. transgender(ed) person,
transgender, trans person) je "osoba, ktorej identita nie je jednoznačne v zhode
s konvenčnými pojmami/predstavami [notions] mužského a ženského rodu [gender],
ale naopak tieto kombinuje alebo sa medzi nimi pohybuje"; v bežnom jazyku sa
termín nepresne používa v užšom zmysle ako synonymum termínov transsexuál
a/alebo transvestita. Transgenderizmus alebo zriedkavejšie transgender je stav
alebo situácia bytia transrodovou osobou resp. správanie transrodovej osoby (vo
všetkých významoch termínu transrodová osoba). Prídavné meno znie transrodový,
transgender alebo zriedkavo transgenderový.

V angličtine je termín transgender podľa OED prvýkrát doložený v roku 1974; v
slovenskom národnom korpuse (verzia z júna 2012) je najstarší výskyt slova
transgender k roku 2002, výraz transrodový je neologizmus.



https://sk.wikipedia.org/wiki/Steve_Jobs

Steven Paul Jobs (* 24. február 1955, San Francisco, Kalifornia, USA  –  † 5.
október 2011, Palo Alto) bol spoluzakladateľ Apple Inc. a jedna z vedúcich
osobností počítačového priemyslu. Do augusta roku 2011 pôsobil ako výkonný
riaditeľ spoločnosti, svet opustil zo zdravotných dôvodov.

Ako spoluzakladateľ Apple pomáhal popularizovať koncept domácich osobných
počítačov. Neskôr ako jeden z prvých rozpoznal obchodný potenciál grafického
používateľského rozhrania a počítačovej myši a presadil tieto technológie do
počítača Apple Macintosh.

V roku 1985 bol vyhodený zo spoločnosti Apple a založil počítačovú firmu NeXT.
Tú v roku 1996 odkúpil Apple Inc. a Jobs sa opäť vrátil do jeho vedenia. Jobs
bol tiež hlavným výkonným riaditeľom spoločnosti Pixar, ktorá sa zaoberá
produkciou počítačovo-animovaných celovečerných filmov. Tú v roku 2006 predal
spoločnosti Disney a Jobs sa stal najväčším jednotlivým akcionárom Disney (s
približne 7 % akcií) a členom dozornej rady spoločnosti.



https://sk.wikipedia.org/wiki/San_Mar%C3%ADno

San Maríno, dlhý tvar Sanmarínska republika, patrí medzi veľmi malé štáty
Európy, nachádza sa v Taliansku. Hlavné mesto je San Maríno.

San Maríno je najmenšia republika a tretí najmenší štát v Európe a je piatym
najmenším samosprávnym štátom na svete. Sanmarínska republika je pokojná enkláva
ležiaca na východných svahoch Apenín. San Maríno nie je členom Európskej únie,
no napriek tomu používa ako svoju menu euro. S Talianskom vytvorili colnú a
menovú úniu.

Úradným jazykom je taliančina, aj napriek tomu, že väčšina obyvateľov rozpráva
starším dialektom.

Legendy kladú počiatok San Marína do obdobia okolo roku 301, keď tu Svätý
Marinus, dalmátsky kamenár so svojimi kresťanskými následníkmi založil opevnený
kláštor. Vznik štátu je doložený listinami z roku 1253.

V roku 1600 bola zavedená ústava, ktorá zostala platná až dodnes. Viedenský
kongres, ktorý rozhodoval o budúcom usporiadaní Európy po napoleonských vojnách,
súhlasil so zachovaním nezávislosti San Marína. V 19. storočí našli v San Maríne
útočisko vodcovia hnutia za zjednotené Taliansko, medzi nimi aj Giuseppe
Garibaldi. Pevnejšie postavenie spolu s výstavbou nových komunikácií odstránilo
niekdajšiu izoláciu krajiny. Mnohí pôvodní obyvatelia sa odsťahovali do
Talianska alebo USA, ale veľké množstvo Talianov sa zase nasťahovalo do San
Marína.

Turistika tvorí v San Maríne 62,24% HDP. V roku 1997 navštívilo San Maríno viac
ako 3,3 milióna turistov. Poľnohospodárstvo nemá veľký význam. Pestuje sa
obilie, vínna réva a olivy, vyrábajú sa syry, rozšírený je chov kôz. Tradičná je
výroba keramiky, textilný priemysel - výroba vlny a trikotáže, ďalej papier,
sklo. Vydáva cenné zberateľské známky a mince.



https://sk.wikipedia.org/wiki/Proglas_(b%C3%A1se%C5%88)

Proglas (iné názvy: Predslov k svätému Evanjeliu, Prívet k svätému evanjeliu,
Prívet evanjeliu, Predslov alebo Predspev; starosloviensky v hlaholike ⰒⰓⰑⰃⰎⰀⰔ,
v cyrilike Прогласъ) je prvá staroslovienska báseň a zároveň predhovor k
slovanskému prekladu evanjelií.

Proglas objavil v roku 1858 A. F. Hilferding v srbskom rukopise zo 14. storočia.
Okrem toho sa zachoval ešte v ďalších dvoch staroslovienskych prekladoch
evanjelií srbského pôvodu z 13. a 14. storočia a existuje ešte jeden ruský
rukopis zo 16. storočia (Proglas sa v ňom nezachoval celý). Ide o rukopisy:
Chilandarský (13. storočie), Chludovský a Péčsky (14. storočie) a neúplný
Trojický rukopis.

Autor je s veľkou pravdepobnosťou Konštantín Filozof, „…celý ráz skladby, jej
hlboké citové zaujatie, jej – možno povedať – otcovský apoštolský tón, ukazuje
výrazne na silnú osobnosť Konštantína Filozofa. Z kontextu jednoznačne vyplýva,
že autor si je vedomý, že on poskytuje slovanský text Evanjelia.“ Rovnako J.
Stanislav či F. Dvorník píše o Konštantínovi ako autorovi.

Proglas sa skladá zo 110 veršov. Každý verš má 12 slabík, ktoré sú členené 5 +
7[pozn 1], menej 7 + 5, výnimočne 6 + 6.

Obsah básne oslavuje vznik slovanského písma a vzdelania vôbec. Popiera dobový
názor o troch nadradených jazykoch (gréčtina, latinčina, hebrejčina). Obsahuje
narážky na slovanský preklad apoštolára (výber z Nového zákona, okrem evanjelií)
a paremijníka (výber zo Starého zákona) a samozrejme evanjelií. Konštantín tu
dospel ďalej ako jeho učiteľ patriarcha Fotios а to: „…viera má byť ohlasovaná a
vysvetľovaná zrozumiteľnou rečou…“, čo prekonávalo bežný byzantský pohľad, ktorý
výrazne uprednostňoval gréčtinu.

Formálna a obsahová stránka sú na veľmi vysokej úrovni. Americký slavista Roman
Osipovič Jakobson o nej napísal: „Márne by sme hľadali v iných krajinách
strednej Európy obdobu priebojnej básne, literárnu pamiatku pokrvného obsahu.“

Proglas je „…oslavou národného jazyka ako nevyhnutného prostriedku šírenia
vzdelanosti a zbožnosti“. Predstavuje hlavné pôvodné staroslovienske dielo
Konštantína Filozofa. Význam Proglasu a jedinečnosť zhrnul J. Vašica: „V žiadnej
literatúre tej doby a ešte dlho po nej nenachádzame podobného vášnivého apelu k
národu, aby dbal o knihy vo svojej reči.“



https://sk.wikipedia.org/wiki/Prievidza

Prievidza (nem. Priwitz, Pritz, maď. Privigye) je okresné mesto ležiace v
Trenčianskom kraji vzdialené 63 km od krajského mesta Trenčín.

Počtom obyvateľov je to 11. najväčšie mesto na Slovensku a počet jeho obyvateľov
v roku 2011 klesol tesne pod 50 tisíc. Prievidza je centrom regiónu Horná Nitra.

Mesto sa nachádza na okraji západného Sovenska, na východnom okraji
Trenčianskeho kraja. Leží približne v strede Hornonitrianskej kotliny a
ohraničuje ho z východu pohorie Vtáčnik a Žiar, zo západu Malá Magura.
Prievidzou preteká rieka Handlovka, ktorá za mestom (medzi Košom, Opatovcami a
Laskárom) ústi do Nitry. Stred mesta leží v nadmorskej výške 280 m.

Na pečatidle je zobrazený kľačiaci anjel s krížom v oboch rukách a po obvode
pečatidla je nápis SIGILLUM CIVITATIS PRIVIDIAE 1383.

Predstavuje umelecky spracovaný kľúč z kovu veľkosti 27 centimetrov. Na jeho
držadle je z jednej strany plasticky zobrazený kľačiaci anjel s krížom v rukách,
na druhej nápis MESTO PRIEVIDZA.

Je vyrobená z bieleho kovu, umelecky tvarovaná a pri jej výrobe boli použité
originálne strieborné spony a brošne patriace k prievidzkému kroju, ktorý
obyvatelia Prievidze nosili do začiatku 20. storočia. Na prívesku reťaze je
medaila so znakom mesta zhotovená podľa návrhu akademického maliara Vladimíra
Vestenického z roku 1946. Z pôvodného znaku mesta použil motív kľačiaceho anjela
s krížom, ktorý však nekľačí na kameňoch, ale na ozubenom kolese zo stúp, čo má
pripomínať niekdajší kvitnúci súkennícky priemysel v Prievidzi. Po oboch
stranách postavy anjela sú siluety prievidzkých kostolných veží.

Je vyrobená ako medaila zo žltého kovu zavesená na trojfarebnej stuhe vo farbách
mesta – t. j. v kombinácii žltá, biela, zelená. Medaila je umelecky tvarovaná, v
jej strede je vo štvorci zobrazený na oblakoch kľačiaci anjel, ktorý v oboch
rukách v predpažení drží jednoramenný kríž. Nad hlavou anjela je gloriola. Okolo
štvorca sa tiahne nápis SIGILLUM CIVITATIS PRIVIDIAE 1383.

Hornonitrianska kotlina bola osídlená už v strednom paleolite, čo dokladajú
bohaté paleontologické nálezy z Bojníc aj Prievidze. Prvou objavenou lokalitou
je Prepoštská jaskyňa v Bojniciach, nachádzajúca sa na juhozápadnom okraji
travertínovej kopy pod farským kostolom sv. Martina. Našli sa tu početné
kostrové pozostatky viacerých druhov vyhynutých zvierat (ako mamuty, srstnaté
nosorožce, medvede atď.), taktiež väčšie množstvá štiepaných kamenných
nástrojov. Prvý systematický výskum jaskyne sa uskutočnil už v roku 1927, no
presnejšie datovanie bolo urobené až v 60. rokoch 20. storočia.

Ďalším zdokumentovaným náleziskom paleontologického materiálu, objaveným v roku
1964, je travertínová kopa v severovýchodnej časti hradnej priekopy Bojnického
zámku. Tu sa v profile vysokom 10 metrov nachádza až 11 polôh s výrobnými
štiepnymi nástrojmi z paleolitu. Táto lokalita bola podľa datovania osídlená už
pred približne 100 000 rokmi (v interglaciáli ris-würm).

Poslednou lokalitou s osídlením v paleolite je okolie Mariánskeho vŕšku v
Prievidzi, ktorý však skôr slúžil neandertálcom ako predsunutá základňa pri
love, pričom bojnické lokality boli centrom a zimným sídlom. Tieto tri lokality
patria k najstarším pravekým osídleniam v strednej časti Slovenska.

Obdobie neolitu je však v Hornonitrianskej kotline veľmi slabo doložené, čo je
zapríčinené hlavne prvotným amatérskym výskumom Prepoštskej jaskyne, keď došlo k
premiešaniu nálezov a nemožnosti presnejšieho určenia ich veku. Spoľahlivo
datovaný je len nález kamennej sekery pri Hradci.

Prvá písomná zmienka o Prievidzi pochádza z roku 1113 z listiny Zoborského
opátstva. Mestské práva dostalo mesto 26. januára 1383 od kráľovnej Márie.
Prievidza získala výsady ako platenie dávok, konanie trhov, voľbu farára a
richtára, stavanie mlynov, lovenie rýb, slobodný rozvoj remesiel, predaj
výrobkov, vyberanie mýta a ochranu kráľovnej. V roku 1666 prichádzajú do mesta
piaristi a ich zásluhou tu bol postavený barokový kostol (v súčasnosti známy ako
Piaristický kostol) a kláštor, ktorý sa stal strediskom kultúry a školstva.

Slováci – 96,65 % Česi – 0,95 % Maďari – 0,48 % Rómovia – 0,29 % Nemci – 0,29 %
Ukrajinci – 0,05 % a iní

Rímski katolíci – 61,91 % bez vyznania – 29,01 % evanjelici a. v. – 2,29 %
grécki katolíci – 0,34 % pravoslávni – 0,12 % a iní

Mestskú hromadnú dopravu na základe zmluvného vzťahu s mestom Prievidza
prevádzkuje spoločnosť SAD Prievidza, a.s. na sedemnástich linkách v
charakteristických žltých autobusoch.



