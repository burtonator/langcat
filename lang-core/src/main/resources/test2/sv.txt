https://sv.wikipedia.org/wiki/Romerska_talsystemet

Romerska siffror är ett talsystem bestående av vanligtvis sju grundsiffror I
(1), V (5), X (10), L (50), C (100), D (500) och M (1000). Ytterligare tecken
brukades i ett utökat system, som romarna införde under 200-talet f.Kr. enligt
tabellen nedan, men också för att beteckna större tal samt bråk. Romarna
inkluderade aldrig noll i sitt talsystem och kunde aldrig hantera noll i sin
aritmetik.[källa behövs]

Varje bokstav motsvarar en fix siffra som sedan sammanfogas för att bilda större
tal. Systemet byggs främst upp av: I = 1 V = 5 X = 10 L = 50 C = 100 D = 500 M =
1000 Man kan sätta ett streck ovanför en bokstav för att markera att den är värd
tusen gånger så mycket, Ī är alltså samma sak som M. Ett vertikalt streck på
vardera sidan av ett tal markerar att det är värt hundra gånger så mycket, |I|
är alltså samma sak som C.

Efter romartiden fastlades principerna för att skriva romerska tal med att man
alltid skulle använda sig av subtraktionsprincipen. Av denna regel följer att
1999 ska skrivas enligt MCMXCIX, men detta var alltså inte en regel från
romartiden.[källa behövs]

Inom Unicode-uppsättningen är teckenplatserna U+2160 till U+2182 avsedda för
romerska siffror. Dessa tecken är dock främst avsedda att användas i text med
kinesiska tecken, som skrivs uppifrån och ner. Det är rekommenderat att skriva
romerska siffror med vanliga bokstäver, om det går.

Idag används de romerska siffrorna för att ange regentnummer i bland annat
kunganamn (till exempel Karl XII och Gustav III) och påvenamn (till exempel
Benedictus XVI). I vissa länder, kanske särskilt i USA, brukar ett barn som får
precis samma namn som en förälder åtskiljas från föräldern med romersk siffra
efter hela namnet, särskilt om personen har samma namn i tredje led eller senare
(medan den första som får samma namn brukar benämnas "junior" i stället för II).

Inom statsvetenskapen brukar man skilja olika regeringar i samma land åt genom
att benämna dem med namnet på regeringschefen. Om samma person är regeringschef
flera gånger, lägger man då till en romersk siffra i kronologisk ordning för att
skilja ministärerna från varandra, till exempel Kekkonen I, Fälldin III. Siffran
uttalas då inte som ett ordningstal utan som ett grundtal ("regeringen Fälldin
tre").

De används också som sidnumrering i böcker för de sidor som föregår förstasidan
(såsom förord och innehållsförteckning), inom kemin för att ange oxidationstal
och i listor av olika slag för att ange särskild ordning.

Romerska siffror används ofta också för att markera årtal i slutet på filmer och
TV-program, för copyright och produktionsår. Även på byggnader används stundom
fortfarande romerska siffror för att ange (färdig-)byggnadsåret. Till exempel
"Anno Domini MDCCLXIV" för "Guds år 1764".

Inom sport används i bland annat Sverige romerska siffror vid numrering av
divisionerna. Division 1 blir till exempel Division I. Siffran uttalas som
grundtal ("Division ett").

Det finns inget tecken för noll; dock har (efter romartiden) N (nulla/nullæ)
använts för noll men kan också betyda 90.

Det fanns för romarna inget tecken för noll. Senare har dock N använts. N kom
från ordet (nulla/nullæ) som betyder inget. Dock kan N även betyda 90. Även 0
(vanlig nolla) har använts för 0. Negativa tal fanns inte heller. Negativa tal
infördes efter medeltiden i Europa. För att till exempel beteckna ekonomiska
förluster skrev man istället ordet förlust eller liknande, och talet som
vanligt, eller hade olika kolumner för inkomster och utgifter, dubbel bokföring.

där X = resultatet, C = antal C, Ɔ = antal Ɔ och sgn(X) är signum för X, sgn(X)
= 0 om X = 0 och 1 om X > 0. Formeln gäller alltid.



https://sv.wikipedia.org/wiki/Helsingborg

Helsingborg (stavat Hälsingborg mellan 1912 och 1970) är centralort i
Helsingborgs kommun och ligger i Skåne län. Helsingborg tätort hade
&&&&&&&&&&097122.&&&&&097 122 invånare år 2010 och utgör befolkningsmässigt
Sveriges åttonde största tätort, Skånes andra största stad (efter Malmö) och
ingår i Öresundsregionen. Helsingborg ligger vid Öresunds smalaste del där
endast fyra kilometer skiljer staden från Helsingör i Danmark. Stadens geografi
domineras av den branta sluttningen Landborgen som löper längs Öresund, något
indragen från kusten. Mellan strandterrassen och landborgsterrassen finns ett
antal raviner som bildats under den senaste istiden. I centrum är arkitekturen
en tätbebyggd stenstad, med monumentala och storstadsmässiga hus mot
paradgatorna Drottninggatan och Järnvägsgatan samt mot Stortorget, Sankt Jörgens
plats och Trädgårdsgatan. I gatorna bakom denna bebyggelse är arkitekturen mer
småskalig och intim.

Helsingborgs historia sträcker sig tillbaka till vikingatiden. Den viktiga plats
där Öresund är som smalast har gett staden en strategisk position under lång
tid. På medeltiden var staden och dess slott ett av Nordens mäktigaste fästen
och därmed inblandat i mycket av den tidens maktspel. Under århundradena har
Helsingborg varit platsen för flera politiska konflikter och strider. De många
krigen mellan Sverige och Danmark gick hårt åt staden och dess bebyggelse men
sedan 1700-talet har staden levt i fred och på 1800-talet lyckades Helsingborg
återhämta sig ordentligt. Helsingborg blev då en av Sveriges snabbast växande
städer och en viktig hamn- och industristad.

Industrin i Helsingborg domineras inte av några stora privata företag utan
består av flera mindre. Ikea, som en av stadens största privata arbetsgivare,
hade sitt svenska huvudkontor i Helsingborg mellan 2005 och 2015. Andra viktiga
företag sysslar med handel och kommunikationer samt livsmedel, kemi och
läkemedelsteknik. Stadens goda läge gör att där finns flera åkeriföretag och
distributionscentraler. Helsingborgs hamn är, efter Göteborgs hamn, Sveriges
näst största containerhamn och färjetrafiken är omfattande. Två rederier har
färjetrafik över Öresund varav det ena med avgångar dygnet runt.

Helsingborg är en av Nordens äldsta städer. Det har troligen funnits bebyggelse
i form av en mindre befästning uppe på landborgen redan i slutet av 900-talet
för att betrygga överfarten mellan Skåne och Själland. Stadens namn tros
härledas från ordet "helsing" som är en avledning till hals och betecknar den
smala passagen i Öresund mellan Helsingborg och Helsingör. På 1070-talet omnämns
staden av Adam av Bremen och den 21 maj 1085 omnämns Helsingborg (då skrivet
Helsingaburg) i ett gåvobrev från den danske kungen Knut den helige och detta
datum har i sen tid fått stå som stadens officiella födelsedag.

Den tidigaste bebyggelsen uppe på landborgen var de tre kyrkorna S:t Clemens,
S:t Petri och S:t Olai. På 1100-talet ersattes den enkla befästningen av ett
större slott i sandsten. Detta dominerades av ett runt torn med drygt fyra meter
tjocka väggar. I takt med att staden växte började folk bosätta sig på stranden
nedanför landborgen. På 1300-talet var Helsingborg en av Danmarks mest
betydelsefulla städer främst på grund av att slottet, som detta århundrade
byggts om till det försvarstorn i tegel som numera kallas Kärnan, var ett av
Nordens starkaste fästen. Även Sankta Maria kyrka nedanför landborgen berättar
om stadens betydelse då den var en av Danmarks största stadskyrkor vid denna
tidpunkt.

1332 köpte den svenske kungen Magnus Eriksson Helsingborg och hela Skåne utom
Bjäre samt Blekinge genom att överta en pant på 34 000 mark silver. Den danske
kungen Valdemar Atterdag återerövrade de förlorade landskapen 1360 till stor del
genom att komma över Helsingborgs slott. På 1400- och 1500-talen minskade
Helsingborgs betydelse i och med att slottet Kronborg (då vid namn Krogen),
vilket var en betydligt modernare fästning, byggdes i Helsingör.

Vid freden i Roskilde 1658 blev Helsingborg svenskt och samma år inkvarterades
en svensk garnison i Helsingborgs slott. De svensk-danska krigen under 1600- och
1700-talen härjade staden svårt och vid flera tillfällen fick befolkningen fly
och bebyggelsen skövlades och brändes. Störst skada gjorde det skånska kriget
(1675–1679) under vilket nästan hela stadens ödelades samt vid krigsslutet när
danskarna intog staden vid två tillfällen. Detta fick Karl XI att vid
krigsslutet riva stadens befästningar och det mesta av slottet. Det enda som
lämnades kvar var Kärnan.

1709, under det stora nordiska kriget, landsteg en stor dansk armé vid Råå söder
om Helsingborg. Den dåvarande generalguvernören i Skåne, Magnus Stenbock,
lyckades vid slaget vid Helsingborg den 28 februari 1710 besegra den danska
armén. En ryttarstaty av honom restes 1901 i Helsingborg och flyttades till
Stortorget i denna stad 1959. I början av 1700-talet var Helsingborg hårt
åtgånget. Flera års krigande, en hård försvenskningspolitik samt minskad handel
över sundet innebar en ekonomisk och befolkningsmässig stagnation. Dessutom hade
massgravar efter slaget förgiftat vattnet och pest bröt ut 1711–1712. 1770 hade
Helsingborg endast 1 300 invånare.

Inte förrän under senare hälften av 1800-talet började staden återhämta sig och
en kraftig expansion av näringslivet innebar en mångdubbling av befolkningen.
Flera nya industrier grundlades och 1857 avskaffades Öresundstullen. I mars 1892
invigdes Sveriges första ångfärjeförbindelse mellan Helsingborg och Helsingör.
Från att ha haft 4 000 invånare i mitten av 1800-talet passerade folkmängden
under 1920-talet 50 000-strecket och 1920 var Helsingborg Sveriges femte största
stad. Efter 1930 gick Helsingborgs befolkningsutveckling i en beskedligare takt.

Helsingborg blev en viktig exporthamn, inte minst för spannmål. Betydande för
staden var dess konsuler: lokala företagare, kommunalmän och riksdagsledamöter.
Två av de ledande var Petter Olsson och Nils Persson, vilka båda har fått två
torg i staden namngivna efter sig: Konsul Olssons plats och Konsul Perssons
plats. En annan betydelsefull företagare var Henry Dunker, disponenten på
Helsingborgs Gummifabrik AB (senare Tretorn AB), som en gång var Sveriges
rikaste man.

I samband med Helsingborgsutställningen 1903 invigdes Helsingborgs stads
spårvägar, vilka fortlevde till högertrafikomläggningen 1967 när hela linjenätet
lades ned. Stadens namn stavades under perioden 1912–1971 Hälsingborg, men i
samband med kommunreformen 1971 ändrades namnet tillbaka till Helsingborg efter
påtryckningar från stadens exportindustrier.

Helsingborg är placerat på Skånes nordvästra kust, vid Öresunds smalaste del,
och är centralort i Helsingborgs stad som avgränsas av Höganäs, Ängelholms,
Åstorps, Bjuvs, Svalövs och Landskronas kommuner. Avståndet till Helsingör och
Danmark är 4 km. Stadsbebyggelsen sträckte sig enligt Statistiska centralbyrån
över en yta på 3 841 hektar 2010, vilket ger en befolkningstäthet på 25,29
invånare per hektar. Tre tätorter, Hittarp, Ödåkra och Bårslöv, samt småorterna
Väla by, Östra Ramlösa och Görarp ligger på runt en kilometers avstånd från
stadens bebyggelsegräns. Ännu en bit längre ut (2–3 km) finner man tätorterna
Rydebäck, Gantofta, Påarp och Allerum.

Det största vattendraget i staden är Råån, som flyter genom det gamla
fiskesamhället Råå i södra Helsingborg. Förutom Råån finns det ett flertal
mindre bäckar som letar sig ner mot havet. I stadens södra delar rinner
Lussebäcken genom Ramlösadalen och ner till Råån och genom Jordbodalen flyter
Gåsebäcken, för att sedan ledas i kulvertar ner till havet medan man i norr
finner Pålsjöbäcken rinna ner genom Pålsjö skog.

Topografin i Helsingborg domineras av en dramatisk abrasionsbrant, kallad
landborgen, som sträcker sig mellan 20 och 35 meter över havet längs kusten från
Pålsjö genom stadens centrum för att sedan ungefär vid Ramlösa vika av och dra
sig inåt landet. Denna är en del av en lång förkastningszon som sträcker sig
diagonalt genom Skåne, Kattegatt och Östersjön ner till Bornholm, kallad
Tornquistzonen. Genom denna har det under istiden brutits dalar och raviner som
skär in i branten på flera ställen, där de mest dramatiska är Pålsjödalen och
Hälsodalen.

Berggrunden i Helsingborg består ner till 50–150 meter av bergarter som bildades
under rätliastiden i övergången mellan Jura och Krita för 200 miljoner år sedan.
Denna berggrund består av en för Sverige unik kombination av sandsten och
lerskiffer med inslag av tunna kolflötslar, vilken endast existerar i Skåne.
Denna skapades genom att det som nu är Skandinavien låg där Nordafrika nu ligger
och hade länge varit en öken. Men när de eurasiska och amerikanska
kontinentalplattorna separerade bildades det ett hav mellan dem och miljön
förändrades så småningom till att bli ett sumpigt deltaområde med varmt och
fuktigt klimat. Nuvarande Danmark var helt översvämmat med vatten och Skåne låg
i en kustzon, där de nordvästra delarna växelvis låg under vatten, vilket
skapade en skiftbildning mellan sand och lera, som sedan komprimerades till
sandsten och lerskiffer. De stenkolsinslag som finns bildades av ormbunks- och
fräkenskogar som täckte landytan och sedan förmultnade och bildade stenkol. De
övre jordlagren består till väster om landborgen till största delen av sand och
grus medan lermoräner dominerar över lagren på landborgen.

Helsingborg har, liksom större delen av Sverige, ett tempererat klimat, vilket
för Helsingborgs del även påverkas av kustklimat. Dock kan det blåsa rätt mycket
i Helsingborg, vilket gör att kyleffekten bidrar till att kalla temperaturer
känns bistrare. Årsmedeltemperaturen ligger på 8,2 °C grader och
månadsmedeltemperaturerna i januari och juli är -0,1 °C respektive 16,8 °C.
Årsnederbörden är i medeltal på 568 mm.

Landborgen har en stor påverkan på Helsingborgs stadsbild. Dess långa
utsträckning gör att Helsingborgs centrum trängs in på den smala landremsa som
finns mellan Öresund och landborgens kant. De enda naturliga förbindelserna
mellan de nedre delarna av staden och de uppe på platån finns i ett antal
raviner som skjuter in i landborgen på ett antal ställen från norr till söder
vid Halalid, Tågabacken, Hälsobacken, Långvinkelsgatan, Bergaliden och
Gåsebäcksdalen. Carl von Linné noterade på sin skånska resa 1749 stadens
beskaffenhet enligt följande:

Landborgen separerar därmed staden och förhindrar de centrala delarna att växa
inåt land. Som resultat ligger stora delar av Helsingborgs centrum på
utfyllnadsmark i Öresund. Däremot skapar landborgen också goda möjligheter för
kontakt med vattnet och havsutsikt långt inåt land eftersom platån höjer sig
över den centrala bebyggelsen så att sundet blir synligt för fler i staden. Då
Helsingborg ligger utträngd och utsträckt mot Öresund har staden även en unik
kontakt med vattnet och visar upp en kraftfull och sammanhängande fasad ut mot
havet.

Trots att Helsingborg är av hög ålder finns det inte många bostadshus i staden
som berättar om det. Det senaste årtusendets många krig har gjort att mycket av
den äldre arkitekturen har blivit förstörd genom alla skövlingar av staden i
samband med krigen, både från dansk och svensk sida. Särskilt förödande var det
skånska kriget när först den danske kungen Kristian V rev stora delar av staden
för att stärka dess befästningar och sedan Karl XI rev större delen av
Helsingborgs slott för att bara lämna kvar Kärnan. Några av de enda spåren av
profan bebyggelse från 1600- och 1700-talen är Jacob Hansens hus, Gamlegård och
Henckelska gården.

Den största delen av bebyggelsen i stadens centrala delar är från slutet av
1800-talet och början av 1900-talet när Helsingborg upplevde sitt stora
uppsving. Flera dominerande byggnader i historiserande stil kommer från denna
tid till exempel längs de nybyggda paradgatorna Drottninggatan och
Järnvägsgatan, fortfarande några av stadens huvudleder, och Stortorget. Bland
dessa byggnader besökare se Hotell Mollberg, Continentalpalatset och rådhuset.
Jugendstilen är rikt representerad, särskilt i området väster om Olympia där ett
helt villaområde domineras av jugendstilens rundade former och dekorativa
inslag. Under modernismen byggdes pampiga funkisbyggnader bland vilka
Helsingborgs konserthus, ritat av Sven Markelius, utmärker sig som Sveriges
första monumentala funkisbyggnad. I gatorna bakom många pampiga fasader, till
exempel längs Bruksgatan och runt Sankta Maria kyrka finns fortfarande flera
byggnader av blygsammare och småskaligare natur. Helsingborg är en utpräglad
stenstad med endast få exempel på byggnader i korsvirke eller trä i de centrala
delarna. Som en träbyggnad av betydelse kan nämnas före detta Ångfärjestationen,
ritad av Folke Zettervall, som ligger invid Hamntorget. Ett annat sällsynt
exempel av äldre datum är Tornérhjelmska huset från 1804 på Fågelsångsgatan.
Typiskt för Helsingborgs centrum är även dess tättbyggda och högexploaterade
karaktär, som ger staden en urbanitet och kontinental känsla.

Ända sedan 1800-talet har Helsingborg varit en segregerad stad mellan de rika
norra delarna och de södra arbetarkvarteren, där den traditionella gränsen gått
längs Trädgårdsgatan. Dessa skillnader består till viss del än i dag genom att
Söder blivit ett av Helsingborg mest invandrartäta områden. Delarna strax
utanför centrum består mestadels av bebyggelse från tidigt 1900-tal bland annat
på Tågaborg där det finns omväxlande stadsbebyggelse och högborgerliga
villaområden. Många områden har också förtätats med tiden med modernistiska
byggnader till exempel på Eneborg, Slottshöjden och Stattena.

Det mest dominerande torget i Helsingborg är Stortorget, som sträcker sig från
Terrasstrapporna och Konsul Trapps plats i öster och sluttar lätt ner mot
övergången mellan Drottninggatan och Järnvägsgatan i väster. Torget har fått sin
säregna avlånga karaktär av att det tillkom under den danska ockupationen av
staden på 1670-talet när den danska armén drog en bred försörjningslinje mellan
Helsingborgs slott och hamnen, rakt genom befintlig bebyggelse. 1692 beslutade
generalguvernören i Skåne, Rutger von Ascheberg, att man på denna plats skulle
anlägga stadens nya torg.

I Stortorgets förlängning ut mot hamnen ligger Hamntorget som tillkom på
1890-talet i och med byggnationen av Norra hamnen. Vid torget ligger gamla
tullhuset, som sedan länge varit terminal åt personfärjor över sundet, och
Ångfärjestationen. Längst i öster, strax vid pirkanten, tronar Carl Milles staty
Sjöfartsgudinnan på en hög piedestal och vid sidan om denna finns ett monument
över Karl XIV Johans landstigning i Helsingborg. Från Hamntorget och bort mot
Knutpunkten ligger Kungstorget som, efter att ha varit mestadels parkering och
banområde under den tid då det gick järnvägsspår rakt genom staden, numera är
omvandlat till en plats med uteserveringar och scen för olika tillställningar.

Sundstorget byggdes 1865 på utfyllnadsmark i Öresund. Runt torget byggdes flera
monumentala byggnader främst från runt sekelskiftet 1900. På grund av
uppförandet av en saluhall i torgets västra del flyttades större delen av
torghandeln från Stortorget till Sundstorget. Under den senare delen av
1900-talet revs dock saluhallen och torget blev i stället ett parkeringstorg så
när som på en liten yta där Sundstorgets grill låg. 2004 byggdes torget om och
parkeringen förlades i ett underjordiskt parkeringsgarage på två våningar samt
att en saluhall i glas byggdes, denna gång i torgets södra sida. Längs torgets
norra fasad ligger flera restauranger och i väster innesluts torget av Dunkers
kulturhus.

Flera platser i Helsingborg har fått namn av personer med stor betydelse för
staden. Några exempel är Henry Dunkers plats mellan konserthuset och
stadsteatern, som fick sitt namn vid H99-utställningen för att hedra Henry
Dunkers bidrag till stadens kulturliv genom Dunkerska stiftelserna. Konsul
Olssons plats är centralt belägen, inbäddad vid mitten av Kullagatan i närheten
av konsul Petter Olssons magasinbyggnad. Vid Terrasstrapporna har konsul Oscar
Trapp hedrats med en egen plats som tack för dennes pådrivning av restaureringen
av Kärnan, byggandet av Terrasstrapporna och bevarandet av flera äldre
byggnader. Vid platsen där den gamla, numera rivna, teatern låg vid Bruksgatan
hedrades regissören Ingmar Bergman med en plats 2008; Bergman var teaterchef på
Helsingborgs stadsteater 1944–1946. På Söder ligger Konsul Perssons plats på den
tomt där Nils Perssons svavelsyrafabrik tidigare låg. Norr om denna ligger
Mäster Palms plats, efter den socialistiske agitatorn August Palm, vilken omges
av flera senmodernistiska byggnader såsom Söderpunkten och Fackföreningarnas
hus. På Söder ligger även Gustav Adolfs torg, som anlades 1878 som Nya Torg i
enlighet med en stadsplan från 1874. Torget fick sitt nuvarande namn av Gustav
Adolfs kyrka, som uppfördes 1897 i torgets norra del. På torget bedrivs
torghandel de flesta dagar i veckan.

Den första riktiga park som anlades var Krookska planteringen belägen mellan
Helsingborgs dåvarande innerstad och den nya stadsdelen Söder. På platsen låg
tidigare Bollbrolyckan, som var en del av stadens fäladsmark. Planer fanns att
bebygga marken för att knyta samman stadsdelarna, men i stället köpte syskonen
Krook upp och donerade den till staden att användas till plantering. Parken
anlades 1873–1874 och öppnades för allmänheten 1877.

En annan tidig park i Helsingborg är Öresundsparken som är belägen i en ravin i
landborgen kallad Hälsobacken, men även med en del uppe på landborgen. Parken
anlades 1876–1877 efter att verksamheten i de vattenkvarnar som bildade
Helsingborgs tidigaste industriområde flyttat till det nya industriområdet på
Söder. Parkens sluttningar är rikt bevuxna med rhododendronbuskar och skuggande
träd. Här ligger även Sofiakällan som påträffades 1889 och som är Sveriges enda
naturliga saltvattenkälla. Området runt Kärnan har hyst väldigt sparsam
bebyggelse ända sedan Karl XI beordrade att hela slottet, förutom Kärnan, skulle
rivas. I samband med Helsingborgsutställningen 1903 kring Kärnan anlades en park
kallad Slottshagen och en lekplats har funnits i parken sedan 1906.

Några av Helsingborgs mest kända parker har tillkommit genom donationer från
några av stadens prominenta invånare. Öster om idrottsområdet på Olympia ligger
Fredriksdals friluftsmuseum, som 1918 donerades till Helsingborgs stad av konsul
Trapps änka, Gisela Trapp. Parken hyser Fredriksdals herrgård, botanisk
trädgård, frukträdgård och Fredriksdalsteatern. Efter Gustaf VI Adolfs död
erhöll Helsingborgs stad Sofiero slott med tillhörande trädgård som gåva. Parken
har blivit berömd för sina många olika arter av rhododendron och olika
evenemang, som orkidétävlingen Sofiero Trophy och veteranbilsutställningen
Sofiero Classic. En annan donation är Vikingsberg med tillhörande park, beläget
på landborgen, som Ida och Otto Banck överlämnade till staden 1912. Själva
villan på Vikingsberg hyste länge stadens konstsamling och är nu för tiden
privat konstgalleri. Parken består av både buskinramade trädgårdar, näckrosdamm
och öppna grönytor.

Ännu en av de namnkunnigare parkerna är Ramlösa brunnspark i södra delen av
Helsingborg. Här låg den gamla Ramlösakällan som varit i bruk från 1707. På
1700- och 1800-talen dracks det ofta brunn i parken och flera kända personer har
lovprisat vattnet, till exempel Carl von Linné och Carl Hårleman. Området är en
lummig park runt dalen där den gamla järnhaltiga vattenkällan är placerad. I
parken finns även flera byggnader, till största delen i gulmålat trä med vita
lövsågeridetaljer, bevarade ovanför dalen sedan hälsobrunnens tid. Två andra
natursköna områden avgränsar staden i norr och i söder. I norr ligger Pålsjö
skog belägen runt en ravin i landborgen och ett populärt friluftsområde. Vid
skogen ligger Pålsjö slott med tillhörande slottspark. I söder ligger Rååns
dalgång, med sluttningar ned mot ån med naturskog och betesmarker, så skyddsvärt
att området nu för tiden är naturreservat. Vid kanten av Råån ligger Raus kyrka,
som är Helsingborgs äldsta kyrka med anor från 1100-talet.

I och med skapandet av Landborgspromenaden har flera av stadens parker bundits
ihop, från Pålsjö skog till Råådalen genom ett vandringsstråk på landborgens
kant.

Helsingborg huserar ett flertal badstränder på gångavstånd från centrum. En av
dessa är Tropical Beach på Parapeten, anlagd i samband med H99-utställningen,
med utplacerade palmer, spänger och solstolar. Vidare norrut, längs
Strandpromenaden, ligger Järnvägsmännens bad och Gröningen. Här finns en stor
grönyta att sola på samt ett stort trädäck med tillhörande bryggor. Vidare
norrut längs promenaden ligger en av Helsingborgs mest populära stränder
Örestrandsbadet, eller Fria Bad som det kallas i folkmun. Stadens nordligaste
stränder är Vikingstrand, väl anpassad för funktionshindrade, och Tinkarpsbadet,
vilket är en av de lugnare stränderna i Helsingborg.

Söder om Helsingborg är Öresund väldigt långgrunt. Här ligger stränderna Råå
vallar och Örby ängar. Norr om dessa, nära hamnområdet, ligger Helsingborgs enda
naturiststrand: Knähakenbadet. Det finns även tre kallbadhus i staden. Två av
dem i norr, Pålsjöbaden (strax söder om Vikingstrand) och Norra kallbadhuset
(eller Kallis som det kallas i folkmun), mellan Gröningen och Fria Bad. I söder
ligger Råå kallbadhus vid Rååbadet invid småbåtshamnen.

I takt med att Helsingborg började växa under 1800-talets andra hälft började
områden uppstå utanför den gamla stadskärnan, som varit någorlunda oförändrad
sedan den senare medeltiden. Till en början benämndes de olika områdena som
förstäder, till exempel Östra förstaden (bebyggelsen utmed Långvinkelsgatan) och
Södra förstaden (bebyggelsen utmed Södergatan). Dessa benämningar förenklades så
småningom: Södra förstaden blev till Söder och bebyggelsen norr om Hälsovägen
kallades Norr. Vissa stadsdelar har namn som går längre tillbaka i tiden genom
äldre ortnamn eller bebyggelse som inkorporerats i Helsingborg. Bland de
ursprungligen självständiga orter som vuxit samman med staden finns Råå,
Stattena, Raus plantering och Ramlösa. Andra stadsdelar (såsom Ringstorp,
Ättekulla, Högasten och Drottninghög) tar sina namn från fornminnesplatser.
Eftersom trakten kring Helsingborg mestadels bestod av odlingslandskap växte
flera stadsdelar fram på marker som tillhört landerier eller gårdar och fick
därför ofta sina namn därifrån. De områden som fått namn efter landerier är
Eneborg, Fredriksdal, Närlunda, Sofieberg och Tågaborg medan de som fått namn
från gårdar är Adolfsberg, Berga, Dalhem, Elineberg, Gustavslund och Miatorp.

Gränserna för Helsingborgs olika stadsdelar är inte officiellt fastställda.
Istället har Helsingborgs kommun delat in staden i 32 så kallade
statistikområden som dock ofta motsvarar gamla stadsdelar eller bostadsområden,
från vilka de också fått sina namn. Totalt hade statistikområdena en befolkning
på 99 856 invånare den 1 januari 2014.

Fram till mitten av 1800-talet kunde Helsingborg betecknas som en småstad och
hade innan detta en befolkning på endast runt 1 000 invånare. I och med
industrialismens genombrott i staden började befolkningen under andra hälften av
1800-talet, och en stor del av 1900-talet, öka explosionsartat. Mellan 1850–1900
sexdubblades folkmängden genom en ökning från 4 140 till 24 670 invånare. Detta
var vid tidpunkten den största procentuella folkökningen i Sverige och
Helsingborg var då Sveriges femte största stad. Under det sena 1900-talets
nedgång inom industrin saktades ökningen av befolkningskurvan ned, men
bibehåller ändå en svag stigning av befolkningökningen i staden. Kravet på nya
bostäder är höga och särskilt har kön för fribyggartomter ökat kraftigt.

Något begrepp som Stor-Helsingborg existerar inte, men i sin bok Fjärde staden:
Placemarketing Helsingborg har Ola Tufvesson, universitetslektor i
kulturgeografi på Campus Helsingborg, studerat stadens utgångspunkt vad gäller
befolkning. Staden ligger i ett väldigt befolkningstätt område och i stället för
att jämföra folkmängden mellan kommuner, som kan variera i yta, framlägger
Tufvesson tesen att se hur många människor som bor inom tre mils radie från
stadens rådhus. Inom Helsingborgs sfär skulle det då bo ungefär 300 000
människor, vilket gör att Tufvesson anser att Helsingborg kan kalla sig Sveriges
fjärde största stad.

Andelen invånare med utländsk bakgrund (det vill säga människor födda utomlands
eller som har två föräldrar som är födda utomlands) var 1 januari 2014 20,8% för
Helsingborg, vilket motsvarar 27 724 personer. De med utländsk bakgrund har
anknytning till 166 olika länder (gäller hela kommunen Helsingborg) och de
största grupperna kommer från forna Jugoslavien följt av Irak och Danmark. Under
perioden 2006 till 2009 ökade antalet irakiska flyktingar drastiskt.
Helsingborgs stad för ett aktivt integrationsarbete, som bland annat innefattar
information om olika kulturer i skolorna, skapande av olika nätverk och
särskilda åtgärder i invandrartäta områden som Dalhem, Fredriksdal och
Drottninghög.

Det finns ingen egentlig statistik om religionstillhörighet i Helsingborg, men
klart är att största delen av stadens befolkning tillhör Svenska kyrkan och i
formell mening betecknas som evangeliskt-lutherska. Svenska kyrkan har fyra
församlingar i staden: Helsingborgs Maria, Helsingborgs Gustav Adolf, Filborna
och Raus och förfogar bland annat över kyrkorna Sankta Maria kyrka, Gustav
Adolfs kyrka, Raus kyrka och Sankt Olofs kyrka. Till Svenska kyrkan räknas även
den föreningsdrivna EFS-kyrkan på Råå. Dessutom finns det i staden flera olika
kristna samfund, bland annat en katolsk församling med församlingskyrka i Sankt
Clemens, en serbisk-ortodox församling belägen i Sankt Basilius den Stores
kyrka, och ett stort antal frikyrkoförsamlingar som Jesu Kristi kyrka av sista
dagars heliga, Pingstkyrkan och Equmeniakyrkan.

Utöver de kristna samfunden finns det i Helsingborg en muslimsk församling, med
bland annat en moské belägen vid korsningen Rusthållsgatan-Brunnbäcksgatan i
stadsdelen Miatorp och en judisk församling, vars synagoga är belägen i von
Platenska huset på Springpostgränden i centrala Helsingborg.

De centrala stadsdelarna norr och söder om stadens gamla stadskärna har
traditionellt tillhört olika skikt av samhället. Stadsdelarna Söder, Raus
plantering och Högaborg var länge dominerade av flera industrier, vilket gjorde
att befolkningen till största delen bestod av arbetare som bosatt sig nära sina
arbetsplatser. I de norra stadsdelarna Norr och Tågaborg bosatte sig däremot
mestadels förmögnare människor samt medlemmar av övre medelklassen. Dessa
strukturer lever till stor del kvar i Helsingborg. I de södra delarna är
arbetslösheten hög och utbildningsnivån låg medan det mest högutbildade
höginkomsttagare bor i norr. Helsingborgs miljonprogramsområden Dalhem,
Drottninghög och Fredriksdal uppvisar även de en lägre utbildningsnivå och högre
arbetslöshet medan de allra sydligaste delarna som Ramlösa och Råå uppvisar en
större andel höginkomsttagare med eftergymnasial utbildning. Generellt sett är
utbildningsnivån och medelinkomsterna lägre i stadens tätbebyggda centrala delar
söder om stadskärnan och de flerbostadshusdominerade norra delarna längre inåt
land medan de däremot är högre i villaområdena inåt land samt i de stadsdelar
som ligger nära kusten.

Helsingborg har ett rikt utbud av både kultur- och nöjesetablissemang. Kommunen
ger ofta bidrag till olika kultursatsningar, vilket stärker stadens kulturliv.
Enligt siffror från Statens kulturråd var Helsingborgs stad den kommun i landet
som satsade mest pengar på kultur per invånare 2007; en placering kommunen
behöll under 2008 och 2009.

Den historieintresserade konsuln Oscar Trapp föreslog i början av 1900-talet att
ett museum skulle inrättas i Helsingborg och 1909 öppnade det nya stadsmuseet,
inhyst i den gamla skolbyggnaden på Södra Storgatan, med samlingar som börjat
samlas in redan på 1890-talet. Den ursprungliga samlingen bestod av både
naturvetenskapliga, arkeologiska, etnografiska och kulturhistoriska föremål samt
konstverk. När Otto Banck donerade Vikingsberg till Helsingborgs stad 1912 kunde
konstsamlingarna inhysas där, som flyttades dit 1929. 1918 donerade Oscar Trapps
änka Gisela Trapp Fredriksdal med tillhörande marker till museet, med föremålet
att det skulle användas som friluftsmuseum och dessutom skulle markerna
finansiera museets verksamhet. Med tiden kom Stadsmuseets lokaler på Södra
Storgatan att bli för små, men det dröjde till 2002 innan detta problem löstes
då både de kultur- och stadshistoriska samlingarna på Södra Storgatan och
konstsamlingen på Vikingsberg flyttades till det nybyggda Dunkers kulturhus.

Fredriksdals friluftsmuseum har genom tidens lopp utökats med historiska gårdar
från olika platser i Skåne och kulturhistoriskt intressanta byggnader från
Helsingborgs äldre stadsbebyggelse. På museet finns också en fruktträdgård,
botanisk trädgård och friluftsteater. I ett av husen från gamla Helsingborg
ligger Grafiska museet, som är Nordens största tryckerimuseum, och visar
tryckerikonstens historia från Johannes Gutenberg fram till vår tid. I
anknytning till Fredriksdal ligger Kulturmagasinet, där stora delar av de mycket
omfattande samlingarna från Helsingborgs museer förvaras. Kulturmagasinet
ansvarar även för Kärnans underhåll, i egenskap av ägare, samt kulturmiljövård
och konservering.

Vid Bergaliden, öster om Kärnan, ligger ytterligare två museer. Det ena är
Skolmuseet, som invigdes 1985, beläget i den gamla Östra skolan vid sidan om
Slottsvångsskolan. Skolmuseet visar restaurerade skolmiljöer och föremål som
använts på olika folkskolor i Helsingborgs kommun genom åren. Det andra är
Medicinhistoriska museet, inhyst i det före detta barnsjukhuset, som i sin tur
visar miljöer och föremål från vården. I det nyrenoverade före detta IOGT-huset,
på Carl Krooks gata på Söder, ligger Helsingborgs idrottsmuseum som ställer ut
föremål från stadens idrottshistoria samt arrangerar olika evenemang,
föreläsninger och utser Årets idrottare i Helsingborg.

Utanför staden ligger det privatägda Beredskapsmuseet, Sveriges enda museum i en
underjordisk försvarsanläggning från andra världskriget: Batteri Helsingborg.
Beredskapsmuseet är riksbekant framför allt genom tvisten om bilden En svensk
tiger.

Under första hälften av 1800-talet var konserter ovanliga inslag i Helsingborg.
Ett fåtal ensembler framträdde då och då vid någon av stadens hälsobrunnar,
antingen Sofiakällan eller Ramlösa, och Husarregementets musikkår gav enstaka
utomhuskonserter. 1896 bildades Helsingborgs musiksällskap för att lyfta
musiksmaken hos stadens invånare och sällskapet började regelbundet framföra ett
antal konserter. 1911 beslutade riksdagen om stöd för upprättande av orkestrar i
Sveriges provinsstäder och då Helsingborgs stad också gav ett bidrag bildades
den 14 juli 1911 Nordvästra Skånes Orkesterförening (senare Helsingborgs
symfoniorkester). De första åren var intresset stort och 1932 stod Helsingborgs
konserthus färdigt, designat av Sven Markelius.

I konserthuset går det att regelbundet lyssna på Helsingborgs symfoniorkester
liksom flera andra gästande artister. Dunkers kulturhus kan även det erbjuda
konserter till exempel när Musikskolans elever framträder. I stadens kyrkor
förekommer ofta konserter då mer i de centrala kyrkorna Mariakyrkan och Gustav
Adolfs kyrka. Även i Jazzklubbens lokaler i en källare på Kullagatan i centrum
bjuds det på konserter och andra klubbar som erbjuder musik är bland annat
Telegrafen, Charles Dickens och The Tivoli. Helsingborg har även flera
musikföreningar, bland annat Helsingborgs kammarkör, Helsingborgs
kammarmusikförening, Visans vänner, Pearls of the Sound, Kvartettsångsällskapet
i Helsingborg, Fyrstämman, Tangorma och Helsingborgs vokalensemble.

Helsingborg har en stadsteater som var den första fasta stadsteaterensemblen i
Sverige när den grundades 1921. Dock har det funnits en teater i staden sedan
1813 när dåvarande ägaren av Ramlösa brunn, Achates von Platen, fick tillstånd
av staden att uppföra ett "provisionellt teaterhus av trä" på Prästgatan. 1859
köptes teatern upp av staden och snart höjdes röster för ett nytt och mer
tidsenligt teaterhus, vilket inte kom att invigas förrän 1877. Den nya teatern
gjorde att resande teatersällskap allt oftare besökte staden och i början av
1900-talet kom önskemål om en fast teaterensemble, vilken startades 1921. Då den
gamla teatern var byggd för resande teatersällskap och inte en fast ensemble
blev lokalerna efter hand allt mindre funktionella och dessutom ökade kraven på
föreställningarna från publiken. 1976 öppnade därför den nya stadsteatern intill
konserthuset vid Henry Dunkers plats och innehåller både en större scen (kallad
Storan, med 580 platser) och en mindre scen (kallad Lillan, med upp till 150
platser). Den gamla teatern revs samma år, till stora protester. Ett populärt
och välkänt sommarnöje är Fredriksdalsteatern som anlades 1927 och hade sin
första uppsättning den 27 juli 1932. Fredriksdalsteatern fick sin stora
spridning i riket i och med att Nils Poppe anslöt sig till teatern och de årliga
TV-sändningarna därifrån på trettondagen. Det går även att se på utomhusteater i
Slottshagen eftersom det regelbundet ges olika revyer i parken under sommaren.

Helsingborg är en av Sveriges krogtätaste städer med 394 invånare per restaurang
2007, fullt jämförbart med storstäderna Malmö och Göteborg med 379 respektive
374 invånare per restaurang. Staden har flera framstående restauranger. I 2008
års upplaga av White Guide nämns restaurangerna Gastro, Sofiero
Slottsrestaurang, Bonasera bonasera, Dahlberg samt Café le fil du Rasoir. Av
dessa har Gastro fått Vitt kort i svensk mästarklass och Sofiero
Slottsrestaurang bedömdes som "mycket god klass". I 2014 års upplaga av White
Guide nämndes även restaurangerna Papi Bistro & Njutbar, Inom Mat & Bar, Sillen
& Makrillen, Chateau Foret, Fridas, Eki Sushi och Pålsjö Matbar. I Helsingborg
finns flera restauranger som både är populära och anrika. Till de mest anrika
räknas Mollbergs matsalar, som troligen har funnits som en matinrättning med
anknytning till Hotell Mollberg under hela hotellets historia, och La Petite på
Bruksgatan. Eftersom Helsingborg har en speciell relation med Öresund finns det
flera restauranger som ligger i anknytning till vattnet. Flera av dem ligger vid
Norra hamnen och Kajpromenaden och vidare ut längs Strandpromenaden ligger flera
sommarrestauranger. Färjorna till Helsingör har oftast en restaurang där man
genom att "tura", alltså att ta färjan över sundet utan att hoppa av i
Helsingör, kan få en matupplevelse ute på Öresund.

I Helsingborg finns även många konditorier och kaféer. Några av dessa är
Fahlmans conditori, som är ett av stadens mest anrika konditorier, Konditori
Signe Bergkvist (även kallat Kafferepet), som är Helsingborgs äldsta konditori
med en verksamhet som sträcker sig tillbaka till 1892, Ebbas Fik med
50-talsinredning och musik samt Koppi, vars två ägare båda är tidigare vinnare
av barista-SM.

För den som vill festa finns det flera pubar och nattklubbar för dans och
umgänge. De flesta ligger i centrum, men även Söder har en del nattliv att
erbjuda, däribland Wallmans salonger. Några av de välbesöktare nattklubbarna är
The Tivoli, Tempel, Le Cardinal och Cantina. Det finns även ett stort utbud av
pubar och barer. Som exempel kan nämnas de brittiskinspirerade pubarna Charles
Dickens och Telegrafen, rockbaren PL13 samt barer av vanligare karaktär såsom
Utposten och Harrys. Här finns även pubkedjor som Bishops Arms och O'Learys.

Genom omvandlingen av Kullagatan till Kulla gågata 1961 fick Helsingborg en av
Sveriges första gågator. Idén kom från gatan Lijnbaan i Rotterdam, men skiljer
sig från denna genom att den går genom äldre bebyggelse i stället för en nybyggd
stadsmiljö. Till en början var handlarna tveksamma till idén, men då det snabbt
visade sig vara en succé övertygades de flesta. Shoppingstråket fortsätter
söderut i form av Mariagatan och Bruksgatans gågator. Även längs de Norra och
Södra Storgatorna, som i öster löper parallellt med Kullagatan respektive
Bruksgatan, finns det flera butiker av varierande slag även om dessa inte är
gågator.

Som en fortsättning på handelsstråket efter Stadsparken löper Södergatan ut till
Söder. Södergatan är inte heller någon gågata, men Helsingborgs stad har breddat
gatans trottoarer för att göra gatan mer attraktiv för butikernas kunder. Vid
Mäster Palms plats längs Södergatan ligger gallerian Söderpunkten, som tidigare
varit ett EPA-varuhus. Gallerian innehåller ett flertal butiker samt några
matställen.

Strax utanför Helsingborg ligger Väla köpcentrum, ett av Sveriges största
köpcentra med cirka 180 butiker där flera av de större kedjorna finns
representerade. Under hösten 2011 öppnade nya butiker i den stora om- och
tillbyggnaden som hade pågått sedan ett par år; hela ombyggnaden var klar i mars
2012. Några kilometer utanför Helsingborg ligger Familia som är det näst största
köpcentrumet i Helsingborgsregionen med över 40 butiker. I och med Helsingborgs
närhet till Danmark lockas en stor mängd svenskar över Öresund för att handla
alkohol på grund av de lägre priserna.

Helsingborg har med sitt läge en lång historia som sjöfartstad. Platsen där
Öresund är som smalast har sedan länge varit en vältrafikerad farled. Länge hade
dock staden ingen ordentlig hamn utan denna bestod endast av en brygga ut i
vattnet. Inte förrän 1832 fick man en större hamn med tillhörande hamnbassäng.
När Helsingborg under 1800-talets andra hälft växte fram som en betydande
industristad började hamnen snart att växa. 1867 uppfördes Södra hamnen och 1891
Norra hamnen. Vid denna tid var Helsingborg en av Sveriges största rederistäder.
Utbyggnaden av hamnen fortsatte och den kom att dominera stadens kustlinje under
hela 1900-talet fram till bomässan H99. 1991 grävdes det norrgående
järnvägsspåret ner, vilket gjorde att man kunde omvandla Norra hamnen till ett
bostadsområde som invigdes vid bomässan.

Färjeleden mellan Helsingborg och Helsingör kallas HH-leden och är en av
världens tätast trafikerade färjelinjer. Av rederierna som trafikerar rutten är
Scandlines den största aktören och trafikerar med färjorna M/S Tycho Brahe, M/S
Aurora af Helsingborg och M/S Hamlet. HH-Ferries trafikerar med färjorna M/S
Mercandia IV och M/S Mercandia VIII, men sedan den 1 september 2009 har
HH-Ferries integrerats med Scandlines, vilket gjordes för att möta konkurrensen
från Öresundsbron. Från och med den 1 september 2010 är biljettköp, check-in och
kajlägen gemensamma för HH-Ferries och Scandlines. Det sista rederiet är
Sundbusserne (tidigare Ace Link), vilka till skillnad från de föregående två
endast medför gående resenärer. Linjen trafikeras med färjan M/S Sundbuss
Pernille.

Helsingborgstrakten har länge haft en viktig betydelse i vägnätet i södra
Sverige. Detta har under lång tid berott bland annat på stadens förbindelser med
färjor till Helsingör. Förr var Helsingborg mötespunkten för de på sin tid
viktiga vägarna Riksettan och Rikstvåan. Under årens lopp har vägsystemet byggs
om och numera omges staden av motorvägar. Motorvägarna på E4 och E6/E20 möts
utanför Helsingborg på bland annat Trafikplats Kropp eller avfart nummer 30 som
den också heter. Detta är förgreningen där motorvägarna på E4 mot Stockholm och
E6/E20 mot Göteborg går åt varsitt håll. Innan E6 färdigställdes som motorväg
gick denna väg längre inåt landet (delvis nuvarande länsväg 110) och korsade E4
nära Hyllinge. E4:an har sitt slut i Helsingborg och går vid färjeläget över
till vägarna E55 och E47, som båda har sin början i staden. E55 sträcker sig
förbi Köpenhamn, Berlin, Prag, Salzburg, Rimini och Brindisi för att sluta i
Kalamata i Grekland. E47 är betydligt kortare och har sitt avslut i Lübeck, men
dessa vägar skyltas inte i Sverige. För att undvika tung trafik från färjorna
genom stadens centrum skyltas Malmöleden söderut som E4 och går vid Helsingborgs
södra trafikplats in i E6/E20 innan de delas åt vid Trafikplats Kropp. E4:ans
gamla sträckning, Ängelholmsleden, sträcker sig norrut till Väla köpcentrum och
är numera endast en stadsmotorväg.

Länsväg 111 passerar strax öster om tätortens bebyggelse och kallas från
korsningen med Rausvägen till Brohultstrafikplats för Österleden. Österleden
fungerar till stor del som stadsbebyggelsens gräns mot öst med undantag för
Ättekulla industriområde, Långeberga industriområde och Väla södra
industriområde.

Helsingborg är en viktig järnvägsknut och genom staden går Västkustbanan från
Lund till Göteborg. Banan trafikeras dels av SJ Snabbtåg, bl a X2000, mellan
Malmö och Göteborg, dels av Öresundstågen mellan Köpenhamn - Malmö och Göteborg.

Skånebanan utgår från Helsingborg och går via Åstorp, Perstorp och Hässleholm
till Kristianstad. Sedan går också Rååbanan genom Helsingborg via Ramlösa och
Teckomatorp mot Eslöv. Den sistnämnda banan används först och främst till
pågatågen, som är Skånes lokaltåg. Förr i tiden var Helsingborg en ännu
viktigare järnvägsknut än den är i dag för då gick tågfärjor till Helsingör för
tåg mellan Köpenhamn och Stockholm. Av denna orsak var därför Helsingborg ofta
Sveriges port mot stora delar av det övriga Europa. Denna funktion var speciellt
viktig under kalla kriget mellan 1947–1991 eftersom detta var den enda
utgångspunkten för svenska persontåg som skulle vidare mot till exempel
dåvarande Västtyskland utan att beröra det dåvarande Östeuropa. I dag finns inte
denna funktion kvar längre i Helsingborg då tågfärjeförbindelsen har lagts ned
eftersom Öresundsbron helt och hållet har ersatt denna. Antalet regionala
tågresenärer har ökat kraftigt de senaste åren, men stadens roll som
järnvägsknut ur ett riksperspektiv har minskat.

Helsingborg var den tredje staden i Sverige att få elektrifierade spårvägar
efter Stockholm och Göteborg när dessa invigdes i samband med
Helsingborgsutställningen 1903. Spårväg kom också under lång tid vara det
dominerande resesättet inom staden eftersom den första kommunala busslinjen inte
invigdes förrän 1928. 1948 hade spårvägen som mest resenärer (drygt 12,2
miljoner) och på 1950-talet var spårvägsnätet som mest utbyggt i staden, med
sedan följde nerkortande av flera linjer. I och med högertrafikomläggningen 1967
lades slutligen spårvägstrafiken ner i Helsingborg och ersattes av bussar. Länge
drev Helsingborgs stad själv stadstrafiken i staden, men i juni 2005 tog
Skånetrafiken över. Den traditionella blå färgsättningen av stadstrafiken
ändrades då till grön. Det nuvarande linjenätet består av tre huvudlinjer med
avgångar så täta som fem minuters mellanrum samt ytterligare sex reguljära
linjer, två servicelinjer och fyra pendlarlinjer.

Ängelholm-Helsingborg Airport, som ligger utanför Ängelholm, för inrikesflyg
till Stockholm med flygbolagen Kullaflyg (till Bromma) och SAS (till Arlanda).
Från och med 2007 avgår även charterflyg säsongsvis från flygplatsen genom ett
flertal researrangörer. Linjetrafik till Visby, Mora och Åre/Östersund erbjuds
under vissa säsonger.

Stadens placering och de goda kommunikationerna har bidragit till att
Helsingborg har ett bra näringslivsklimat. Detta bekräftas av studier gjorda av
Svenskt Näringsliv 2007, där Helsingborg hamnar på plats 13 på listan över de
kommuner med bäst företagsklimat. Det gör att staden kommer först bland de tio
största städerna i Sverige. I en liknande undersökning gjord 2013 hade dock
Helsingborg tappat i placering till plats 53. Helsingborgs läge har bidragit
till att flera åkeriföretag är etablerade i staden samt flera
distributionscentraler. Helsingborgsområdet har dessutom flest huvudkontor
utanför Sveriges tre storstadsområden: Stockholm, Göteborg och Malmö. 2006
utnämndes Helsingborg till Årets nyföretagarkommun av Visma Spcs i samarbete med
Jobs and Society NyföretagarCentrum.

Helsingborg har över 10 000 momsregistrerade företag, varav drygt 90 har fler än
50 anställda. Antalet förvärvsarbetande låg 2013 på 67 044. Den största
näringsgrenen 2006 var handel och kommunikationer med ungefär 16 500
arbetstillfällen. Störst inom handel och kommunikation var detta år parti- och
agenturhandel med knappt 5 200 sysselsatta, följt av detaljhandel med cirka
5 000 och transport och magasinering med drygt 4 100. Inom industrin ligger
tyngdpunkten på livsmedel, kemi och läkemedelsteknik. Den snabbast växande
sektorn är servicesektorn som fördubblats de senaste 20 åren. Inom
tjänstebranscherna har finansiella verksamheter och företagstjänster ökat
kraftigt och var 2006 störst efter att ha passerat vård och omsorgssektorn.

Pendlingen till och från Helsingborg är omfattande både vad gäller in- och
utpendling. Den totala bruttopendlingen låg 2006 på runt 32 544 med ett
överskott för inpendlingen på 6 200 personer. Den största inpendlingen (70,9%)
kommer från nordvästra Skåne, mestadels från Höganäs och Ängelholm. 1 820
pendlar från Lund eller Malmö. 23,6% av de sysselsatta i Helsingborg pendlar
till andra kommuner, mestadels till Landskrona och Malmö.

Den största privata arbetsgivaren var 2007 Ikea, med sammanlagt cirka 1 500
anställda vid det dåvarande huvudkontoret för Ikea Svenska försäljnings AB på
Väla samt Ikea stabsfunktioner vid Sockerbruket och Ikeas IT-bolag i Tretorns
gamla fabrik, båda vid Södra hamnen. I övrigt är Helsingborgs stad den största
arbetsgivaren med ungefär 9 100 anställda, följt av Skåne läns landsting med
cirka 3 675 anställda, till största delen på Helsingborgs lasarett. Helsingborgs
kommun är bland annat även ägare av företagen Öresundskraft och Helsingborgshem.

Flera äldre industrier, varav en del bildades på 1800-talet, finns fortfarande
kvar. Skånska superfosfat- och svavelsyrefabriks AB blev 1918 Reymersholms Gamla
Industri AB och 1963 köptes det upp av Boliden, som 1977 bildade Boliden Kemi
AB. 1989 köptes detta upp av Kemira Oy och anläggningarna bär namnet Kemira Kemi
AB. Läkemedelsbolaget Leo, grundat 1914, köptes 1986 upp av Pharmacia som efter
en fusion 1995 bytte namn till Pharmacia & Upjohn. Detta blev 2003 uppköpt av
Pfizer, som senare sålde vidare denna del till McNeil i december 2006.
Margarinbolaget AB bildades 1926 och övertogs 1977 av Artimoskoncernen
tillsammans med Unilever. 1991 köpte Unilever ut Artimos och 1993 införlivades
bolaget i koncernens livsmedelsgrupp Van den Bergh Foods, som sedan år 2000
heter Unilever Bestfoods. Medicintekniksföretaget Viggo, som grundades 1923,
köptes 1973 upp av British Oxygen Corporation och fusionerades 1990 med
Spectramed till Viggo-Spectramed. 1998 köptes företaget upp av Becton-Dickinson
och drevs under namnet BD Infusion Therapy. 2010 hade Becton-Dickinson ingen
tillverkning kvar i Helsingborg och fabriken på Gåsebäcks industriområde lades
ned.

Bland de varumärken som kommer från Helsingborg är några av de mest välkända
mineralvattnet Ramlösa, kafferosteriet Zoégas och gummiföretaget Tretorn. Andra
kända varumärken med bas i Helsingborg är tidningsförlaget Allers,
nikotintuggummit Nicorette, cerealieföretaget Finax samt Bostik, som bland annat
tillverkar lim- och tätningsmedel. I övrigt har ett flertal andra företag sina
huvudkontor i staden till exempel Biltema, Viktväktarna och Yves Rocher. Andra
framstående företag är mobilteknikföretaget Spectronic, distributions- och
kylteknikföretaget Frigoscandia samt frukt- och gröntföretagen Saba och KA
Lundbladh.

Helsingborg är en stad med lång idrottstradition. Redan i juli 1834 anordnades
utanför Ramlösa de första Olympiska spelen i modern tid. Bakom spelen stod
Olympiska föreningen, vars mål var att återuppväcka intresset för de Olympiska
spelen i Sverige och Norge. I dessa spel tävlades det i gymnastik, löpning,
brottning och klättring på en hög såpad mast. Spelen återupprepades 1836 med en
tillagd författartävlan. Dock blev det inga fler efter detta, men på området där
spelen hölls bär gatorna namn såsom Kapplöpningsgatan, Fäktmästargatan och
Rännarbanan som minne av evenemangen.

I Helsingborg är fotboll den dominerande sporten och det finns ett flertal
fotbollslag i staden. Det mest framstående laget är Helsingborgs IF, grundat
1907 genom sammanslagningen av klubbarna Svithiod och Stattena, som spelat i
Allsvenskan. Runt 1930-talet var Helsingborgs IF en allsvensk gigant med
allsvenska vinster 1929, 1930, 1933, 1934 och 1941. Efter det följde en
blygsammare period och 1968 föll laget ner i Division 1. Man lyckades inte komma
tillbaka till Allsvenskan förrän 1992, men har sedan dess haft en stabil plats
som topp- eller mittenlag i högsta serien, krönt med SM-guld 1999 och 2011 samt
spel i Uefa Champions League 2000/2001 och Uefa Champions League 2012/2013.
Helsingborgs IF har vunnit Svenska cupen fem gånger: 1941, 1998, 2006, 2010 och
2011. Bland stadens och klubbens stora fotbollsprofiler märks bland annat dubbla
VM-medaljören Kalle Svensson, Henrik Larsson, Malte Mårtensson, Knut Kroon,
Roland Nilsson, Andreas Jakobsson, Mats Magnusson och Harry Lundahl.

Helsingborgs IF har däremot inte varit stadens enda representant i Allsvenskan.
Under 1928 och 1930 spelade även Stattena IF i Allsvenskan och 1951 och 1952
spelade också Råå IF där och de delades om att spela på Olympia tillsammans med
Helsingborgs IF. Råå IF:s största triumf var segern i Svenska cupen 1948.
Högaborgs BK, som grundades 1927, fostrade Henrik Larsson och ett annat lag i
staden är Ramlösa Södra FF. Ramlösa Södra bildades 1991 genom sammanslagningen
av Helsingborgs Södra BIS, bildat 1991 av klubbarna Helsingborgs Södra BK,
Helsingborgs Bois och BK Drott. Helsingborgs mest framstående damlag i fotboll
är Stattena IF. 1973 introducerade Korpen i Helsingborg för första gången en
serie där mixade fotbollslag deltog (det vill säga lag med både män och
kvinnor). Serien kallades för Fotboll Annorlunda och fanns i fyra säsonger.

Förutom att Helsingborgs IF spelar i näst högsta serien i fotboll har staden
flera andra klubbar i olika sporter på elitnivå. Innebandyklubben FC
Helsingborgs herrlag har spelat i den högsta divisionen för herrar sedan
grundandet 2003. Klubben är ett resultat av sammanslagningen av de två
Helsingborgsklubbarna Ramlösa och Högaborg som 2000 spelade under namnet HR2000
för att 2003 byta namn till FC Helsingborg. Inom bordtennisen är klubben BTK
Rekord och dess farmarlag Råå BTK:s damlag etablerade namn i elitsammanhang och
Rekord är en av Sveriges största bordtennisklubbar. Olympic/Viking Helsingborg
har spelat i elitserien i handboll. Stadens simförening, Helsingborgs
Simsällskap, är en av Sveriges mest framstående inom sin sport särskilt på
damsidan och Helsingborgs Tennisklubb är en framgångsrik tennisförening.
Föreningen spelar i tennisens elitserie och har även spelat i Europacupen samt
vunnit SM-guld, både som förening och i individuellt spel.

Helsingborgs kamratförening, IFK Helsingborg, grundades i september 1896 av
blott 16-åriga Hjalmar Hedenblad som Sällskapet Idrottsvänner, men blev en
kamratförening redan samma år samtidigt med en sammanslagning med
fotbollsklubben GFK. Föreningen har under sin långa historia innefattat ett
flertal olika sporter bland annat fotboll, cykling, simning, orientering,
handboll, gymnastik, ishockey och basket. I verksamheten ingår numera ingår
friidrott (den enda som varit med sedan starten), skidor, tennis, bowling,
konståkning, volleyboll och triathlon. Som hemmaarena har man, åtminstone inom
friidrotten, idrottsplatsen Heden, där bland annat SM i friidrott arrangerats
och en inomhusarena belägen i närheten av Idrottens hus. Ännu en
friidrottsförening finns i staden i form av IS Göta, bildad 1898. Göta grundades
som en renodlad friidrottsförening, men har även sektioner för bowling, inlines
och tennis. Föreningen har under åren även hyst sporter som bandy, hockey,
handboll och gång.

Basketklubben Helsingborgs BK:s herrlag har spelat i Svenska basketligan, under
namnet Öresundskraft efter huvudsponsorn, men på grund av ekonomiska problem
försattes föreningen 2009 i konkurs. Dock grundades en efterföljare till
klubben, vid namn Helsingborgs Basketbollklubb, den 12 maj 2009 som kom till
genom en sammanslagning mellan IFK Helsingborgs basketverksamhet och Pantrarna.
Klubben har även drivit projekt för att hjälpa integrationen tillsammans med
Stattena IF och Svensk-Arabiska vänskapsföreningen.

Stadens ishockeylag, Helsingborgs HC, grundades 1977. Helsingborg har även ett
flertal gymnastikföreningar som stöds av Helsingborgs Gymnastikförbund och har
sin verksamhet inhyst i Gymnastikens Hus på Ättekulla i södra Helsingborg. Dessa
är GF Fram, GF Ling, Helsingborgs Turnförening och Råå GF. Helsingborg
representeras också i löpning av HLK-92 och i badminton av Helsingborgs
Badmintonklubb. Staden har förutom detta klubbar inom kampsport.
Taekwondoklubben Tian Dao har skördat en del framgångar i svenska mästerskap.
Helsingborgs Ju Jitsu Klubb är en av de äldsta kampsportsföreningarna i staden
och har funnits sedan mitten av 1970-talet. Några av de yngre sporterna i
Helsingborg är rugby, baseboll och amerikansk fotboll. Stadens representeras här
av respektive Helsingborgs Rugby Club Gripen, Helsingborg Generals och
Helsingborg Jaguars AFC.

Den mest kända idrottsarenan i Helsingborg är Olympia, hemmaarena för
Helsingborgs IF, som invigdes den 31 juli 1898. Till en början var Olympia plats
för både fotboll och friidrott, men har på senare tid omvandlats till en
renodlad fotbollsarena med plats för cirka 16 700 åskådare. Runt Olympia har
flera andra sportanläggningar senare tillkommit och hela området är ett slags
centrum för Helsingborgs idrott. Norr om Olympia ligger Idrottens hus, som är en
inomhusarena med ett flertal hallar och möjlighet för många olika sporter. Den
största hallen, A-hallen, har plats för 1 800 åskådare. Flera av
inomhussporterna i Helsingborg använder Idrottens hus för träning och
hemmamatcher, till exempel kan man här se handbollsföreningen Olympic/Viking,
innebandyklubben FC Helsingborg och bordtennisklubben BTK Rekord. Stadens
ishockeyarena Olympiarinken, som är hemmaarena för Helsingborg HC, kan ta 2 100
åskådare och ligger in bit norr om Idrottens Hus. Öster om Olympia ligger
HIF-hallen med en inomhusplan av konstgräs och Olympiahallen, invigd den 1
september 1981 och utbyggd 1988, med plats för sju tennisbanor och 18
badmintonbanor.

Multiarenan Helsingborg Arena invigdes den 30 november 2012 och har en golvyta
på 21 000 kvadratmeter samt en takhöjd på som mest 15 meter. Arenan består av
tre hallar: Arenahallen, B-hallen och C-hallen. Arenahallen rymmer som mest 5
500 åskådare vid konserter och 4 700 åskådare vid idrottsevenemang. B- och
C-hallarna rymmer 300 respektive 100 åskådare. Helsingborg Arena är sammanbyggd
med Idrottens hus, vilket gör att även de två idrottshallarna där kan nyttjas
"under samma tak". Lokaler ryms för sporter såsom bordtennis, brottning,
bågskytte, pistolskytte, tyngdlyftning, boxning, fäktning samt för tre
kampsportslokaler.

Dock finns det även flera idrottsanläggningar utanför Olympiaområdet till
exempel i stadsdelen Högasten i södra Helsingborg där man kan finna
idrottsplatsen Heden, som har faciliteter för friidrott och har arrangerat bland
annat SM i friidrott. I anknytning till idrottsplatsen ligger inomhushallen
Götahallen. I anknytning till Gustav Adolfskolan i stadsdelen Söder ligger ännu
en inomhushall vid namn GA-hallen. Centrum för simsporterna är Filbornabadet,
som förvaltas av Helsingborgs simsällskap och som även har sin verksamhet i
anläggningen och dessutom finns Simhallsbadet i södra Helsingborg. I övrigt
finns ett flertal mindre idrottsplatser, mest ämnade för fotboll, runt om i
staden till exempel idrottsplatserna Harlyckan IP, Norrvalla IP och Råå IP.



https://sv.wikipedia.org/wiki/Groas_trolls%C3%A5ng

Groas trollsång (Grógaldr) är en av gudasångerna i Den poetiska Eddan. Dikten,
som består av 16 strofer på ljóðaháttr, är troligen från 1200-talet men har
endast bevarats i dåliga pappersavskrifter från 1600-talets senare hälft.[a]
Texten är på många ställen förvanskad och tolkningen omstridd.

Dikten berättar om en yngling, som av sin onda styvmor tvingats att bege sig på
giljarfärd till gudinnan Menglöds[b] borg. Hans namn nämns inte, men i
fortsättningsdikten Fjölsvinnsmál heter han Svipdag. Eftersom han står inför en
lång och farofylld resa och själv tycker sig vara alltför ung, går han till sin
mors, den döda völvan Groas, grav för att väcka henne och be om råd. Det är med
denna dödsuppväckning som dikten börjar.

Valgalderns[c] inledning "vaki, vaki", som följs av den dödas namn och boning
(kummeldösen), känns igen från andra dikter. Det är med liknande formler som
Freja manar Hyndla ur mullen[d] och som Hervör väcker den döde Angantyr.[e] Men
det vanliga är att den döde vill bli lämnad i fred och därför visar stor vrede
mot sin uppväckare. Groa är i det avseendet ett undantag. Dikten förklarar detta
med att Groa, medan hon ännu levde, hade givit sin son tillåtelse att mana henne
ur graven om han var i fara.

Nu följer en kort dialog mellan Svipdag och Groa. Han berättar vad som har hänt,
och hon bestämmer sig för att hjälpa honom. Under detta samtal har hon aldrig
lämnat graven helt. Hon ställer sig nu på en jordfast sten (gravens tröskelsten)
strax innanför gravdörren, varpå hon gal nio galdrar som hon lovar skall skydda
honom mot alla de faror som han kommer att möta på sin färd.

Detta är diktens hela handling. Man kan notera att samtliga strofer har formen
av direkt anföring. Samma sak gäller också fortsättningsdikten Fjölsvinnsmál,
varav 50 strofer har bevarats. Allt är skrivet som dialog och monolog.[f] Har
dikterna varit tänkta att framföras som ett skådespel?

Ordalydelsen av Groas galdrar får vi inte veta. Galderstroferna är i stället
utformade så, att Groa först talar om att hon tänker gala en galder: "en första
jag gal", "en andra jag gal", och så vidare, varefter hon på ljóðaháttr
förklarar vad varje galder (som hon just har galit) har haft för syfte.
Presentationen av det magiska materialet är alltså exakt densamma som i Ljóðatal
(Hávamál 146–163), där Oden berättar vilka trollsånger han känner till och hur
de skall användas – men sångernas ordalydelse behåller han för sig själv.

Att Grógaldr och Fjölsvinnsmál är delar av en och samma berättelse har till
fullo klarlagts av Svend Grundtvig och Sophus Bugge. Det var för övrigt Bugge
som hittade på namnet Svipdagsmál som gemensam beteckning för de båda dikterna.
I Grógaldr berättas hur Svipdag påbörjar sin resa och i Fjölsvinnsmál har han
nått fram till resans slut. Någon eddadikt om vägen där emellan har inte
bevarats, men eftersom galdrarna har varit avsedda att beskydda honom mot alla
resans faror är det rimligt att de också innehåller ledtrådar om vad han skulle
komma att råka ut för på sin färd. Sannolikt har han på sin väg till Menglöd
vadat över strida floder, blivit tillfångatagen och fjättrad, seglat över
stormiga hav, vandrat i fjäll och genom mörka underjordsvärldar och där kanske
konfronterat ett farligt kvinnospöke. Att den nionde galdern syftar på hans
ankomst till Menglöds borg torde vara ställt utom tvivel. Den "gäve spjutföre
jätten", med vilken han "nödgas att tvista", kan inte vara någon annan än
borgens väktare Fjölsvinn.

I sina huvuddrag har berättelsen om Svipdags färd också bevarats i den danska
balladen Ungen Sveidal, och i de svenska Unge Herr Svedendal och Hertig
Silfverdal. Det var dessa balladtexter som Grundtvig och Bugge använde för att
klarlägga sambandet mellan Grógaldr och Fjölsvinnsmál. Men i balladen om Sveidal
är det inte galdrar som den ur dödsriket uppväckta modern ger sin son, utan
magiska djur och föremål.[g] Emellertid har också i balladerna den uppväckta
modern troligen från början varit en galdrande kvinna. För detta talar att "unge
Sveidal" i den danska folkvisan går till sin mors grav för att söka goda råd,
och omkvädet i Unge Herr Svedendal lyder "du lär och bär dina ord väl", vilket
pekar i samma riktning.



https://sv.wikipedia.org/wiki/Clint_Eastwood

Clint Eastwood, född Clinton Eastwood, Jr. den 31 maj 1930 i San Francisco,
Kalifornien, är en amerikansk skådespelare, regissör och filmproducent. Han har
tilldelats fem Oscarsstatyetter, bland annat för bästa regi för De skoningslösa.

Eastwood slog igenom i TV-serien Prärie (Rawhide i original; 1959-1966), där
Eastwoods rollfigur fick allt större plats allteftersom. Framgångarna fortsatte
med För en handfull dollar, en så kallad spaghetti-western, regisserad av Sergio
Leone. Den följdes upp med För några få dollar mer och Den gode, den onde, den
fule.

1971 spelade Eastwood huvudrollen i Dirty Harry, den självsvåldige och våldsamme
San Francisco-polisen Harry Callahan. På den följde fyra uppföljare. Den fjärde
Harry-filmen, Sudden Impact (1983), blev mest framgångsrik. Eastwood
regidebuterade 1971 med skräckthrillern Mardrömmen (Play Misty for Me).

1986 gjorde han en kort karriär som lokalpolitiker och var i två år oberoende
("non partisan") borgmästare i sin hemstad Carmel-by-the-Sea. Inför
presidentvalet 1952 registrerade sig den unge Eastwood som republikan, men han
har därefter ömsom stött såväl republikanska som demokratiska politiker, bland
dem Kaliforniens förre demokratiske guvernör Gray Davis. Hans libertarianska
levnadsfilosofi kan sammanfattas med de ord han själv uttalat: "Lämna folk i
fred och låt dem leva som de vill". Därför ser han sig heller inte som
konservativ.

1992 blev De skoningslösa (The Unforgiven), som Eastwood också regisserade, en
succé. Filmen nominerades till nio Oscar, bland dem bästa film och bästa regi.

Efter De skoningslösa har Eastwood blivit mer accepterad som regissör, med A
Perfect World (1993) och Broarna i Madison County (1995) som största framgångar.
Även som skådespelare i rollen som åldrad macho-man har han spelat i filmer som
I skottlinjen (1993) och Space Cowboys (2000). Vid 2005 års Oscarsgala vann hans
Million Dollar Baby fyra statyetter, inklusive bästa film och bästa regi. Filmen
Gran Torino från 2008 är hans näst framgångsrika och spelade in nära 270
miljoner dollar fram till mars 2009.

Eastwood gifte sig 1953 med Maggie Johnson, men äktenskapet var inte lyckligt
och de var ofta separerade. Eastwood hade en affär med Roxanne Tunis, som födde
Eastwoods första barn 1964. Han fick sedan två barn med sin fru innan de
skiljdes 1984.

I mitten av 1970-talet inledde Eastwood ett förhållande med Sondra Locke som
varade i runt 14 år. De syntes i ett flertal filmer tillsammans. De fick inga
barn ihop. Han hade också ett förhållande med Jacelyn Reeves, vilket resulterade
i två barn. Under några år i början av 1990-talet var han tillsammans med
skådespelerskan Frances Fisher.

Han inledde sedan en relation med Dina Eastwood (född Dina Ruiz 1965) som han
gifte sig med 1996. Paret skilde sig 2014.

Det var först vid Oscarsgalan 1993 då De skoningslösa nominerades till nio Oscar
och erhöll fyra som Eastwood accepterades som regissör, trots detta så har han
tidigare nominerats till Guldpalmen.

Vunna Bästa film Oscarsgalan 2005 - Million Dollar Baby Oscarsgalan 1993 - De
skoningslösa Bästa regi Oscarsgalan 2005 - Million Dollar Baby Oscarsgalan 1993
- De skoningslösa Irving G. Thalberg Memorial Award Oscarsgalan 1994 - Irving G.
Thalberg Memorial Award

Nominerad Bästa film Oscarsgalan 2007 - Letters from Iwo Jima Oscarsgalan 2004 -
Mystic River Bästa regi Oscarsgalan 2007 - Letters from Iwo Jima 2004 Mystic
River Bästa manliga huvudroll Oscarsgalan 2005 - Million Dollar Baby Oscarsgalan
1993 - De skoningslösa

Eastwood har medverkat i över 50 filmer över sin karriär, som skådespelare,
regissör, ​​producent och kompositör. Han har även medverkat i flera TV-serier,
bl.a. spelade han huvudrollen i TV-serien Rawhide. Han regisserade sin första
film 1971 och debuterade officiellt som producent 1982, med filmen Firefox. Men
han hade i praktiken varit medproducent sedan Häng dom högt 1968, dock utan att
omnämnas i sluttexterna. Eastwood har även bidragit med filmmusik, som artist,
kompositör och textförfattare. De flesta produktioner Eastwood har medverkat i
tillhör genrerna western, action och drama. Enligt webbplatsen Box Office Mojo
har Eastwoods filmer inbringat 1,68 miljarder amerikanska dollar enbart i USA.
Detta ger att snitt på 37 miljoner per film.



https://sv.wikipedia.org/wiki/Peter_Crouch

Peter James Crouch, född 30 januari 1981, är en engelsk fotbollsspelare som
spelar för Stoke City FC. Med en längd på 2,01 m, är han den längsta personen
som har spelat för Englands herrlandslag i fotboll genom tiderna, och den näst
längsta i Premier League säsongen 2009 efter Stefan Maierhofer, Wolves (2,02).
Crouch är nickspecialist och innehar rekordet för flest nickmål i Premier League
genom tiderna (tillsammans med Alan Shearer).

2000 var Crouch från Tottenham utlånad till IFK Hässleholm. En populär myt är
att tränaren Conny Olsson inte ansåg att han platsade i laget, men den motsägs
av Olsson själv och att Crouch spelade åtta matcher och gjorde tre mål under
vårsäsongen.

2006 var Peter Crouch med i förbundskapten Sven Göran Erikssons trupp till
fotbolls-VM i Tyskland där han gjorde ett mål.

2008 lämnade Peter Crouch Liverpool FC, efter att ha gjort 22 mål på 85 matcher,
för Portsmouth FC. Efter endast ett år i klubben värvades han 2009 av sin förre
tränare Harry Redknapp, vilken han även spelat för under sin tid i Southampton
FC och Portsmouth FC, till Tottenham Hotspur FC. Övergångssumman blev inte
offentliggjord, men engelska media spekulerade i att hans signatur kostade
omkring tio miljoner pund (vid tidpunkten drygt 120 miljoner kronor).



https://sv.wikipedia.org/wiki/Carola_H%C3%A4ggkvist

Carola Maria Häggkvist, känd som Carola, under en period Søgaard, född 8
september 1966 i Hägersten, Stockholm, är en svensk sångerska och låtskrivare.
Sedan genombrottet 1983 har hon sålt flera miljoner skivor.

Hon har genom åren spelat in sånger som "Främling", "Mickey", "Liv", "Mitt i ett
äventyr", "Fångad av en stormvind" och "Evighet".

Carola Häggkvist föddes i Hägersten men är uppvuxen i Norsborg i Botkyrka
kommun. Hon är dotter till Jan och Anita Häggkvist. Carola startade sin skolgång
på Borgskolan i Norsborg men när hon upptäckte att hon ville satsa på musiken så
började hon 1976 i sångklasser vid mellanstadiet på Mariaskolan på Södermalm i
Stockholm, och fortsatte sedan högstadiet på Adolf Fredriks musikskola i
Stockholm. Blev troende på ett skidläger arrangerat av den kristna
studentorganisationen SESG vintern 1979/80.

Redan som barn deltog hon i talangtävlingar och vann riksfinalen i Barnens Dags
talangtävling Nya ansikten på Södra Teatern i Stockholm 1977, en bedrift hon
sedan upprepade flera år i följd, ensam eller som medlem av en grupp. Hon var
bland annat sångerska i hårdrocksbandet Stand By i början av 1980-talet och
medverkade med dem på en samlingsskiva 1981. Före genombrottet i
Melodifestivalen 1983 kom hon därmed att medverka i TV-program som Halvsju,
Nygammalt, Hylands hörna och Sveriges magasin. Hennes första TV-framträdande
skedde 28 november 1977, när hon i Sveriges Magasin sjöng "Krokodilbarnets
klagan" som var vinnarlåt i den ovannämnda talangtävlingen.

Genombrottet kom med segern i Melodifestivalen 1983 med låten "Främling",
skriven av Lasse Holm och Monica Forsberg. Albumet Främling kom att sälja i över
en miljon exemplar och är det mest sålda albumet någonsin i Sverige. Vid turnén
samma sommar slogs besöksrekord i folkparkerna. Hennes vinst med "Främling" sågs
av 6,1 miljoner TV-tittare – 84 procent av Sveriges befolkning – vilket var
rekord. Vid tidpunkten för segern gick hon på Södra Latins musiklinje i
Stockholm, men avslutade studierna i samband med Melodifestivalen. Hon tävlade
senare i Eurovision Song Contest och slutade på tredje plats efter Luxemburg och
Israel. Carola släppte 4 album och en EP på Mariann Grammofon, men skrev sedan
kontrakt med Polydor. 1988 gick Carola på Livets Ords bibelskola, och blev
medlem i församlingen.

1990 återvände Carola till Melodifestivalen med låten "Mitt i ett äventyr",
skriven av Stephan Berg, och kom tvåa i tävlingen efter Edin-Ådahl. I samband
med festivalen släpptes albumet Much More, vilket sålde guld.

1991 tävlade Carola återigen i Melodifestivalen med "Fångad av en stormvind",
även den skriven av Stephan Berg. Bidraget vann med 32 poäng över tvåan och fick
representera Sverige i Eurovision Song Contest 1991 i Rom, Italien. Brittiska
vadslagningsfirmor tippade henne som tvåa. När det endast återstod en jurygrupp,
från Italien, stod vinsten mellan två länder: Sverige med 146 poäng och Israel
med 139 poäng. Varken Sverige eller Israel fick några poäng av den italienska
juryn, medan Frankrike fick tolvan. Detta innebar att Sveriges Carola och
Frankrikes Amina Annabi båda hade 146 poäng vardera. Segern fick inte delas,
varför man räknade antal tolvpoängare de två bidragen hade fått. Det visade sig
att de fått lika många tolvor, varför man fick räkna tiopoängare, av vilka
Carola hade fått fem mot Frankrikes två. Först då kunde hon utses till vinnare.
"Fångad av en stormvind" blev en stor hit i Sverige och följdes av albumet
Carola Hits. Detta var tredje gången Sverige stod som vinnare.

Carola är den första skandinaviska popsångerska som uppträtt i Kina, vilket hon
gjorde inför cirka 600 miljoner TV-tittare. Hon släppte även ett album i Kina
1992. 1993 spelade hon in gospelalbumet My Tribute som sedan släpptes i sexton
länder. Detta gjorde henne bland annat till årets gospelartist i Nederländerna.
Året därpå gjorde hon debut som låtskrivare, på albumet Personligt.

1995 gjorde Carola debut som aktris i en musikal när hon gjorde rollen som Maria
i The Sound of Music och spelade mot Tommy Körberg. Hon deltog i 325
föreställningar och vann Guldmasken för sin roll. 1998 läste hon den svenska
rösten som Mirjam i den tecknade filmen Prinsen av Egypten och 2002 var hon med
i musikalen Les Misérables i London och på turnén till fem skandinaviska städer.

1997 släppte Carola albumet Det bästa av Carola, 1998 kom albumet Blott en dag
och 1999 släpptes det framgångsrika julalbumet Jul i Betlehem som redan efter en
månad sålt över 300 000 exemplar. Totalt såldes den i över 600 000 exemplar i
hela Skandinavien varav 350 000 i Sverige. 1999 deltog hon i Rhapsody in
Rock-turnén med bland andra Robert Wells och Maria Lundqvist. Hon sjöng också
den svenska och den amerikanska nationalsången vid en tennismatch mellan Björn
Borg och John McEnroe under The ATP Tour of Senior Champions i Mariehamn på
Åland. Hon deltog dessutom vid showen Toner för miljoner.

2001 släppte Carola Sov på min arm, en skiva som innehöll visor, psalmer,
ballader och gospel. Senare släppte hon pop/rockalbumet My Show, vilket följdes
av en längre turné. Skivan innehöll flera hitsinglar. Under sommaren 2002 blev
hon korad av flera tidningar till sommarens popdrottning. 2003 lämnade Carola in
sången "När löven faller" till Melodifestivalen, men eftersom hon inte ville
framföra den själv, trots att hon sjungit på den inlämnade demon, diskades
bidraget. Låten fanns senare med på albumet Guld, platina & passion som släpptes
2003 i samband med att hon firade 20 år som artist. Året därpå släpptes det
kristna albumet Credo som Carola beskrev som "Ett uttryck av min kärlek för
Gud".

2005 turnerade Carola i Norge och Finland med låtar från albumet Störst av allt.
Efter att ha varit mellanakt i Melodifestivalen 2005, då hon uppträdde med den
nya singeln "Genom allt", ställde hon åter upp i tävlingen 2006. Hon tävlade med
bidraget "Evighet" skriven av Bobby Ljunggren, Henrik Wikström och Thomas G:son
och som hon beskrev som "en sann vinnarlåt". Hon tog sig överlägset vidare från
semifinalen i Göteborg till finalen i Stockholm. Trots att hon bara kom tvåa
efter att jurygrupperna avgett sina röster gjorde svenska folkets telefonröster
henne till vinnare med 232 poäng. Efter vinsten reste hon runt i Europa för att
marknadsföra låten, bland annat i Kroatien, Slovenien, Serbien och Irland. Under
sommaren släppte hon albumet Från nu till evighet som toppade listorna i Sverige
i flera veckor. I Eurovision Song Contest i Aten tävlade hon alltså för Sverige
för tredje gången. Hon är jämte Marie Bergman den artist som har representerat
Sverige i tävlingen flest gånger. Hon tävlade med den engelskspråkiga versionen
av låten, "Invincible", först i semifinalen, vilken hon kvalificerade sig från
med 217 poäng och en fjärdeplats. I finalen slutade hon på femte plats (av 24)
med 170 poäng. I finalen fick Carola poäng ifrån 31 av de 37 deltagande
länderna, varav tre 10 poängare ifrån Norge, Danmark och Albanien. I semifinalen
fick hon 12 poängare ifrån Malta, Portugal och Norge.

Efter Eurovision Song Contest genomförde hon en stor sommarturné i Sverige med
material från senaste popskivan. Totalt besökte hon sjutton städer och hon
medverkade dessutom i flera TV-program. Men under andra halvan av 2006 tvingades
Carola att vila sin röst på grund av halsproblem orsakade av hennes allt
kraftfullare och intensivare sätt att sjunga. Hon gjorde bara ett fåtal
framträdanden. I oktober 2006 sjöng hon tillsammans med Andrea Bocelli på hans
nya singel "Because We Believe". I december 2006 turnerade hon återigen i Norden
med sin julturné.

Under första halvan av 2007 genomförde Carola en miniturné mestadels i de norra
delarna av Sverige. Hon gjorde även två konserter i Ängelholm till förmån för
EFS-kyrkans nybyggnad och invigningen av Wisby Strand konsert- och kongresshall
i Visby. Hon reste dessutom runt i Europa, bland annat till Danmark, Vitryssland
och Spanien för att gästa olika shower och sjunga "Invincible".

Den 14 juli 2007 sjöng Carola för kronprinsessan Victoria på hennes 30-årsdag.
Hon sjöng ett medley av "Evighet" och "Så länge jag lever" samt en duett med
Måns Zelmerlöw i "Som en bro över mörka vatten". Hon medverkade dessutom som
gästartist i Idol där hon sjöng gospellåten "Go, Tell It On The Mountain".

I november 2007 släppte Carola en ny julskiva, I denna natt blir världen ny -
Jul i Betlehem II som en fortsättning på Jul i Betlehem från 1999. Albumet var
precis som sin föregångare inspelat i Betlehem. Albumet placerade sig som etta
på svenska försäljningslistan och på tolfte plats i Norge. Samtidigt gav hon sig
ut på en mindre julturné i Sverige, Norge, Finland, Danmark och Island.

Tillsammans med Andreas Johnson deltog hon i Melodifestivalen 2008 som joker,
med melodin "One Love". Medierna hade redan innan SVT:s bekräftande av deras
deltagande spekulerat om detta. De deltog som duon Johnson & Häggkvist i
deltävling två i Västerås, varifrån de gick vidare till Andra chansen, där de
åkte ut i första omgången mot Nordman. En häxjakt och hatstämning i sociala
medier följde på nederlaget. Artister med Charlotte Perrelli i spetsen gick ut
offentligt och stödde Carola. 2008 firade Carola 25 år som artist, vilket bland
annat resulterade i samlingsalbumet Främling 25 år. I samband med detta delades
Främlingsstipendiet ut för första gången.

Den 10 oktober 2008 meddelade kvällstidningen Expressen att Carola planerar en
krogshow och en Sverigeturné under 2009. Hon är, enligt Expressen, även i full
gång med inspelningen av ett nytt album. Arbetsnamnet för krogshowen är Fyra
ansikten av Carola och inkluderar bland annat popkarriären, schlagerkarriären
och den andliga sidan. Det hela är tänkt att likna upplägget som Lena & Orup
hade. Antagligen blir det Rondo i Göteborg under hösten och eventuellt Stockholm
under våren 2010. (har aldrig förverkligats).

Den 28 november 2008 medverkade Carola i Idol-juryn för andra året i rad. Temat
för programmet var gospel. I början av 2009 sände SVT ett dokumentär om Carolas
25 år som artist, där hon berättar om sitt liv, sin musik och sin tro.

Under senare tiden av 2009 spelade Carola in albumet Christmas in Bethlehem. Det
är det tredje albumet i hennes Jul i Bethlehem. Det här albumet skiljer sig dock
från de andra två, då detta innehåller låtar endast på engelska. Även flera
duetter spelades in, med bland annat Paul Potts, Hank von Helvete, Linda
Lampenius och Gladys del Pilar. Albumet släpptes 11 november, då även Carolas
nya officiella hemsida hade premiär.

Carola blev inbjuden att sjunga på bröllopet mellan kronprinsessan Victoria och
Daniel Westling. Det skrevs en låt speciellt till bröllopet, "Det är bara vi",
som Carola framförde under middagen på Stockholms slott. Hon framförde också
låtar som Evighet och Runaway. 2010 var hon med i filmen Yohan – Barnevandreren
tillsammans med Alexander Rybak och Dennis Storhöi. Hon har även sjungit i
Allsång på skansen med den tidigare, Alexander Rybak.

Den 3 juli 2010 hade Carola en kväll i Dalhalla, till minnet av sina föräldrar
Jan och Anita, där hon bara spelade låtar av sina stora idoler Elvis Presley och
Barbra Streisand. Det var efter Jan och Anita som Carola började lyssna på dem,
och efter att föräldrarna avlidit mycket tidigt hade Carolas längtan efter att
göra en hyllningskonsert till dem varit stark. Hon beskrev det som att en dröm
gick i uppfyllelse. Konserten i Dalhalla blev succé, och kort efter släpptes en
DVD från konserten, i samarbete med TV4. Man beslutade snart att ett följande
album skulle komma med låtarna från konserten, och senare även en turné med
samma koncept. Låten Suspicious Minds släpptes den 25 januari 2011, i Carolas
tappning, som första singel till albumet. Albumet hade senare premiär den 23
mars och turnén den 24 mars.

Carola var med i sångtävlingsprogrammet The Voice Sverige som en av coacherna
med Ola Salo, Petter och Magnus Uggla.

Under hösten 2014 deltog Carola Så mycket bättre tillsammans med bland annat Ola
Salo och Amanda Jenssen. Därefter har Carola varit på fem olika turnéer samt
släppt ytterligare ett julalbum Drömmen om julen.

Carola slog igenom med det vinnande bidraget i Melodifestivalen 1983, där låten
hette "Främling". I mitten av 1983 blev hennes svenskspråkiga version av låten
"Mickey" en landsplåga. På hennes andra album, Steg för steg, fick hon stor
framgång med singeln "Tommy tycker om mig". Singeln "Hunger" klättrade till
tredje plats på svenska försäljningslistan för singlar. Låtar som "Gloria", "Det
regnar i Stockholm" och "Ännu en dag" blev populära. 1986 kom albumet Runaway,
inspelat i USA med Maurice Gibb som producent. Trots ouppfyllda skivbolagslöften
om internationell release lyckades singeln "Runaway" bli en framgång och nådde
som bäst tredje plats på försäljningslistan. Albumet såldes i 230 000 exemplar i
Skandinavien.

Efter en kort paus från musikkarriären, då Carola studerade i Texas, blev hennes
bidrag i Melodifestivalen 1990, "Mitt i ett äventyr" en hit. Låten översattes
till engelska och hette då "You are My Destiny". Efter det släppte hon
popalbumet Much More som bland annat innehöll "I'll Live", "Every Beat of My
Heart" och "The Girl Who Had Everything". "Fångad av en stormvind" vann både
Melodifestivalen 1991 och Eurovision Song Contest 1991 i Rom. Under 1992 blev
låten "All the Reasons to Live" också en framgång.

År 1993 släppte hon gospelalbumet My Tribute där singeln "Mixade minnen" blev en
mindre hit. 1994 kom popalbumet Personligt. 1995 släppte hon en skiva
tillsammans med Tommy Körberg som innehöll låtar från "Sound of Music",
musikalen som hon tidigare hade medverkat i. 1996–1997 släppte hon två album
samt flera singlar som exempelvis "Dreamer" och "Just the Way You Are".

Albumen Sov på min arm och Blott en dag var två album med kristna visor,
psalmer, gospellåtar och ballader. Både albumen var en hyllning till hennes nya
liv som mamma och toppade listorna i Skandinavien. Låtarna "Jag vill alltid
älska", som hon framförde 2005 vid en ceremoni till minne av Tsunamikatastrofens
offer, och "Thula Sana" blev populära låtar inom kyrkliga sammanhang. 1999 reste
hon till Betlehem för att spela in julalbumet Jul i Betlehem, som sålts i mer än
600 000 exemplar i hela Skandinavien. Melodin "Himlen i min famn" har blivit
populär genom åren och framförs ofta vid julsammanhang.

År 2001 gjorde Carola en nystart på karriären och släppte popskivan My Show
vilken hade ett modernare sound.

2003 släpptes samlingsplattan Guld, platina & passion som toppade listorna i
flera veckor. Hon gjorde även nytolkningar av gamla Elvis-låtar som "Walk a Mile
in My Shoes" och "If I Can Dream". 2004 släpptes Credo, ett personligt album
byggt på kristna sånger. 2005 släpptes albumet Störst av allt som bland annat
innehöll låten "Genom allt" blev en hit. Soullåten "Allt kommer bli bra mamma"
var en hyllning av hennes bortgångna mor.

Carola deltog i och vann Melodifestivalen 2006 med låten "Evighet". Den
framfördes i Eurovision Song Contest under titeln "Invincible" och slutade på
femte plats. Den 14 november 2007 släpptes hennes nya skiva I denna natt blir
världen ny - Jul i Betlehem II som är en uppföljare till julalbumet Jul i
Betlehem. Albumet är en blandning av berömda julmelodier, gospellåtar och en del
nyskrivet material. I samband med albumlanseringen turnerade hon i Norden.
Skivan har, enligt Universal, sålts i ungefär 100 000 exemplar. Låten "I denna
natt blir världen ny" och "Go, Tell It On The Mountain" framfördes i TV vid
flera tillfällen. 2008 slog hon sig samman med Andreas Johnson och tog namnet
Johnson & Häggkvist. Deras första singel, "Lucky Star", som släpptes exklusivt
för nedladdning, blev en mindre hit och spelades en del på radio och placerade
sig som bäst på plats 13 över Sveriges mest sålda singlar. Deras andra låt "One
Love" framfördes i Melodifestivalen 2008 och tog sig till Andra chansen. Det är
oklart om duon kommer att fortsätta samarbeta. 2007 skrev Carola tillsammans med
Mathias Holmgren låten "Hör min röst" som finns på Holmgrens album Lejonhjärta.

Under sin karriär har hon också samarbetat med internationella artister som
Andrea Bocelli och Burt Bacharach. Förutom hennes egen repertoar och hits har
hennes olika tolkningar av gospellåtar blivit populära och U2:s "Pride (In the
Name of Love)" sjunger hon ofta vid olika tillfällen.

Under bibelstudier i Norge träffade Carola predikanten Runar Søgaard i augusti
1987 och de förlovade sig den 11 november samma år. Den 19 maj 1990 gifte de sig
i Livets Ords kyrka i Uppsala. Livets Ord sålde den inspelade bröllopsakten på
video. Med Runar har Carola sonen Amadeus Sögaard, född 26 januari 1998. I
februari år 2000 separerade paret och skilde sig några månader senare. Under
äktenskapet hette hon Søgaard, men hon återtog sitt flicknamn vid skilsmässan.
Häggkvist är född och uppvuxen i ett radhusområde i Norsborg, men bor numera i
Bromma.

I april 2012 adopterade Carola Häggkvist ensam dottern Zoe, född 2009, från
Sydafrika. 2014 bekräftades att Carola inlett ett förhållande med musikern Jimmy
Källqvist (född 1970).

Nyhetsrapporteringen kring Carola har delvis präglats av hennes kopplingar till
frikyrkor som Livets Ord och Södermalmskyrkan. Mest uppmärksammad blev kanske
spridningen av en inspelning av satansutdrivning (exorcism) som spelades in av
Livets Ord med Carola i huvudrollen, men som kom att sändas i SR P3:s Efter tre
med Ulf Elfving (1990). Sändningen väckte stor uppmärksamhet då Carola under
seansen vrålade bland annat att det var skönt att underkasta sig en högre makt.

Hösten 2011 var hon huvudperson i sitt hem i SVT-programmet Här är ditt kylskåp.

Våren 2012 utkom boken Främling. En bok om Carola, skriven av journalisterna
Andreas Ekström och Johanna Koljonen, utgiven på Weyler förlag. Boken är inte en
biografi i traditionell mening, utan snarare en fenomenstudie.

Carola lämnade 1995 Livets Ord, men har återupptagit kontakten med församlingen,
utan att vara medlem. Sedan flera år deltar hon på Livets Ords Europakonferens
och besöker också en del andra av församlingens arrangemang.

Carola hävdar sedan åtminstone 2008 att Livets Ord för henne är ett avslutat
kapitel, och att hennes hemhörighet är Svenska kyrkan, det samfund varigenom hon
blev kristen. Emellertid anser hon att de utanförståendes bild av Livets ord är
ensidig och missvisande.

Efter en intervju 2002 för gaytidningen QX blev många av hennes fans upprörda
eftersom hon berättat att hon känner homosexuella som genom förbön blivit
heterosexuella, och att homosexualitet för henne alltid skulle te sig
onaturligt. Hon har senare bett om ursäkt för sitt uttalande och sa i en
intervju hos Malou von Sivers i TV 4 att hon älskar alla människor, men att det
var vissa saker hon inte förstod och att hon egentligen velat bjuda in till
samtal med homosexuella.

2006 uppmärksammades detta utspel igen efter att det blivit klart att hon skulle
ställa upp i Melodifestivalen. Under presskonferensen som hölls inför
deltävlingen i Göteborg ställde en journalist frågor till henne om hennes syn på
homosexualitet, men hon avböjde att utveckla ämnet.

Rickard Engfors, som är homosexuell och var Carolas assistent under
Melodifestivalen och Eurovision Song Contest 2006 – och även i The Voice Sverige
2012 –, sade följande till Expressen den 15 mars 2006:

2013 sjöng Carola på Pridefestivalen i Stockholm för att visa sitt stöd för
homosexuella.



https://sv.wikipedia.org/wiki/Blodtryck

Blodtryck är det cirkulerande blodets tryck på kärlväggarna. Värdet brukar anges
i två tal, till exempel 120/80 (systoliskt/diastoliskt).

Vid vissa sjukdomstillstånd, till exempel diabetes och njursvikt, ska
blodtrycket hållas ännu lägre, max 130/80 (–85) mm Hg. Individuella variationer
existerar. Om ett förhöjt blodtryck orsakas av en förträngning av njurartärerna
kallas det renovaskulär hypertoni.

Skillnaden mellan systoliskt och diastoliskt tryck kallas pulstryck, och kan
vanligen antas genom trycket på pulsen (kraftigt tryck, högt pulstryck och svagt
tryck, lågt pulstryck).

Blodtrycket mäts i millimeter kvicksilver (mm Hg). Motsvarande SI-enhet är
pascal, som anges inom parentes ovan. I Finland är enheten mm Hg angiven som
tillåtet undantag från Internationella måttenhetssystemet "vid mätning av
blodtryck och tryck i andra kroppsvätskor".

Det har diskuterats i sjukvårdskretsar att istället för millimeter kvicksilver
mäta blodtrycket i pascal, men detta har rönt stort motstånd; mm Hg är i detta
sammanhang en väl inarbetad mätenhet som är svår att byta ut. De
blodtrycksmanschetter som används av Sveriges försvarsmakt är dock graderade i
pascal, men till dessa medföljer en omräkningsskala i mm Hg.

Högt blodtryck anses skadligt för kroppen och behandlas ofta med
blodtryckssänkande mediciner. En grupp av sådana preparat, ACE-hämmare,
motverkar ämnen som drar ihop blodkärlen, så att istället blodkärlen vidgas,
vilket leder till minskat blodtryck.

Högt blodtryck (hypertoni) är en vanlig sjukdom i vissa delar av världen och kan
leda till komplikationer som stroke eller hjärtinfarkt.

Vid akuta tillstånd såsom skador, allvarliga allergiska reaktioner, kraftigt,
ofta akut, nedsatt hjärtfunktion eller allvarliga infektioner kan blodtrycket gå
ner väldigt kraftigt, vilket kallas hypotoni. Vid systoliskt tryck på under 70
mm Hg blir det svårt att få ut blod till alla delar i kroppen och njurarna
slutar producera urin på grund av för lågt filtrationstryck. Detta är
livshotande. Då blodtrycket är så lågt att inte vitala organ kan perfunderas,
'(genom)vattnas', kallas tillståndet chock.

Pulstrycket är skillnaden mellan systoliska och diastoliska trycket. Det beror
på två faktorer: kärlväggarnas följsamhet eller mjukhet ("utvidgningsförmåga",
motsats är artärstyvhet) samt hjärtats slagvolym. Trycket i ett kärl beror på
hur stor volym som ska tryckas in i det, samt hur mycket väggarna kan utvidga
sig till följd av detta. Följsamhet, eller utvidgningsförmåga, beräknas som
tryckändring per volymförändring. När aortan inte kan tänjas särskilt mycket,
exempelvis när den är förkalkad eller redan väldigt uttänjd av högt blodtryck,
kommer pulstrycket att bli mycket högre, eftersom det krävs en mycket högre
tryckförändring för att få en viss volymändring.

Den fysiologiska regleringen av blodtrycket är resultatet av flera olika system.
Bland annat ingår autonoma nervsystemet (ANS), där framförallt olika
tryckreceptorer spelar stor roll. Olika former av hormoner (till exempel renin,
angiotensin, vasopressin, natriuretisk förmaksfaktor) och lokala faktorer (till
exempel kväveoxid, endotelin men även autoreglering) i regleringen.

Den snabba regleringen förmedlas av sympatiska samt parasympatiska nerver till
hjärta, blodkärl och njurar.

När blodtrycket snabbt måste höjas, exempelvis som svar på fysisk stress,
skickar sympatiska nerver signaler till hjärtmuskeln som ökar sin förmåga att
pumpa blod, vilket leder till att blodtrycket höjs. Dessutom skickas sympatiska
signaler till glatt muskulatur i blodkärlens väggar, vilket i sin tur leder till
kontraktion. Kontraktion leder till att kärldiametern minskar, vilket i sin tur
leder till större tryck på mindre tvärsnittsarea; därmed höjs blodtrycket
ytterligare.

Blodtrycket kan bland annat mätas auskultatoriskt, genom palpering och med
elektroniska blodtrycksmätare.

Generellt vid manuell blodtrycksmätning pumpas en manschett först upp till ett
tryck över det systoliska trycket, så att blod tillfälligt inte flödar genom den
aktuella artären och ingen puls kan höras med stetoskop. Sedan sänks trycket i
manschetten, tills det att pulsen kan höras i stetoskop, vilket då motsvarar
värdet för det systoliska trycket. Sänkningen av blodtrycket fortsätter, tills
det att pulsen ej lägre kan höras, vilket motsvarar värdet för det diastoliska
trycket.

Det diastoliska trycket kan i vissa fall misstas för ett silent gap, som är en
tyst period mellan det systoliska och diastoliska trycket.

Vid palpatorisk blodtrycksmätning mäts blodtrycket manuellt genom palpation.
Metoden kan ge en snabb uppfattning om en patients systoliska blodtryck. Vid
denna blodtrycksmätning används en manschett som fästs på patientens överarm och
pulsen palperas med fingrarna, antingen i arteria brachialis (nära armvecket)
eller i arteria radialis (på handleden).

Auskultatorisk blodtrycksmätning innebär att man mäter blodtrycket manuellt med
hjälp av ett stetoskop. Vid denna blodtrycksmätning fästs en manschett på
patientens överarm och ett stetoskop placeras över arteria brachialis.

Elektronisk blodtrycksmätning är en automatisk variant av blodtrycksmätning som
sker med hjälp av apparater som kan fästas runt handleden. Mätningen är snabb
och görs helt av apparaten. Automatiska blodtrycksmätare använder en
oscillometrisk mätmetod för att mäta medelblodtrycket. Utifrån det beräknas det
systoliska och diastoliska blodtrycket. Dessa mätare är inte tillförlitliga vid
högt och lågt blodtryck, hög och låg puls eller rytmrubbningar.



https://sv.wikipedia.org/wiki/Slaget_vid_Poltava

Slaget vid Poltava utkämpades den 28 juni 1709 (enligt den svenska kalendern; 27
juni enligt den julianska och 8 juli enligt den gregorianska) och var en av de
mest betydelsefulla militära drabbningarna i Sveriges historia. Slaget vid
Poltava framstår som en kollaps från den svenska härledningen.

År 1700 förklarade tre stater (Danmark, Sachsen-Polen och Ryssland) krig mot
Sverige. Hela kriget hade sedan gått Sveriges väg och alla staterna hade dragit
sig ur, utom Ryssland. Karl XII:s armé som planerade att gå in i Ryssland var
betydligt större än den som slogs vid Poltava. Karl XII:s första mål var att
utmana tsar Peter med strid i Moskva, men kylan och den hårdnande ryska taktiken
i Vitryssland (som då hörde till Polen) utmattade den svenska armén. Ryssarna
brände vitryska byar och allt svenskarna fann var aska. De hittade ingen mat och
många soldater dog av svält, köld eller sjukdomar.

Den svenska armén, som 18 månader tidigare lämnat Sachsen med 60 000 erfarna,
välutrustade krigare, kunde inför slaget bara ställa 17 000 soldater mot
ryssarnas över 40 000. Det rådde brist på mat, ammunition och moral;
ammunitionen skulle bara räcka för en drabbning. Trots det försökte man
överraska de ryska utposterna, vilket misslyckades.

Eftersom Karl XII några dagar tidigare sårats i foten och inte kunde leda armén
hade Carl Gustaf Rehnskiöld överbefälet. Det svenska infanteriet bestod av 8 170
man under ledning av Adam Ludwig Lewenhaupt. Det svenska kavalleriet bestod av
8 930 man under ledning av Carl Gustaf Creutz och Hugo Johan Hamilton. Det fanns
dessutom 1 330 soldater vid Poltavas belägringsverk, 2 064 ryttare i trossen vid
Pusjkarovka samt 1 800 ryttare i olika posteringar vid floden Vorskla.

Ryssarna hade byggt 4 nya redutter (mindre försvarsskansar) som placerats i
vinkel mot 6 skansar som fanns på linje. Bakom dem låg det öppna fältet fram mot
det ryska lägret. Totalt fanns 4 000 ryssar i skansarna. Bakom skansarna fanns
det ryska kavalleriet som bestod av 10 000 ryttare. Inne i lägret fanns den
ryska huvudstyrkan på 25 500 man. Den ryska armén bestod av sammanlagt 30 500
man infanteri och 10 000 man kavalleri. Överbefälhavare var tsar Peter den
store. Infanteriet leddes av fältmarskalk Boris Sjeremetev och kavalleriet
leddes av furst Aleksandr Mensjikov.

Den svenska stridsplanen var enligt följande: Den svenska armén skulle snabbt
och smidigt ta sig förbi de ryska redutterna utan större drabbning. Fokus var
att konfrontera den ryska huvudarmén. Att stanna och försöka bryta ner
redutterna skulle bara leda till tidsfördröjning och onödiga förluster. Faktum
var också att den svenska armén saknade belägringsutrustning och tungt
artilleri. För att lyckas med detta var man tvungen att anfalla i tystnad och
total diskretion. Det var då tänkt att de svenska trupperna skulle marschera
förbi de ryska redutterna i skydd av natten, och vid gryning vara redo att ta
sig an den ryska huvudstyrkan.

Den svenska styrkan som skulle angripa de ryska redutterna skulle delas i fyra
kolonner; vilka stod under befäl av generalmajorerna Axel Sparre, Berndt Otto
Stackelberg, Carl Gustaf Roos och Anders Lagercrona.

Svenskarna inleder ett angrepp mot de ryska redutterna klockan 4 på morgonen. De
två första bataljonerna i den andra och tredje kolonnen skulle anfalla och
samtidigt uppehålla redutterna så att flyglarna kunde ta sig förbi skanslinjen
och upp mot fältet framför det ryska lägret. Så fort dessa har samlats skulle
svenskarna marschera nordost och slå ut de ryssar som låg i postering runt
Petrovka och skära av de ryska reträttvägarna. Rehnskiöld fick uppdraget att
genomföra planen medan Kungen bars på bår i den högra kolonnen ihop med Adam
Ludwig Lewenhaupt.Tsar Peter var dock medveten om det svenska anfallet och
ställde sitt kavalleri bakom redutterna. Han placerade även sina kosackryttare i
södra och västra delen av slagfältet för att förhindra svenska
överflygling-manövrar.

Den första redutten intogs snabbt av Dalregementet och Västerbottens regemente.
Medan Dalregementet fortsätter mot den andra redutten förlorar Västerbottens
regemente kontakten med Dalregementet och fortsätter mot den tredje redutten.
Den andra redutten var bättre förstärkt men intas så småningom av Dalregementet.
Under tiden som Dalregementet anfaller den andra redutten uppmärksammar de tre
sista bataljonerna i första kolonnen att den högra kolonnen drar sig åt höger.
Även de drar sig nu åt höger, vilket leder till att de går rakt mot den tredje
redutten. Bataljonerna utförde tre anfall mot redutten, men slogs tillbaka med
betydande förluster. Västerbottens regemente kommer dock fram till den tredje
redutten förenar sig med de övriga styrkorna här och anfaller redutten. När
Dalregementet är klar med den andra redutten fortsätter de framåt. Eftersom
svenskarna saknade rätt utrustning och artilleri för en belägring blev anfallet
ett blodbad. Av de 6 bataljonerna som försökte storma redutten stupar 2/3. Bland
de stupade var överste Siegroth som var chef för Dalregementet. Kvar av de 2 600
fanns nu endast 1 500 man och slutligen retirerar Roos med sin styrka mot
Jakovetskijskogen.

Mensjikov leder sitt kavalleri till att anfalla de svenska trupperna, men blir
stoppade av Hamiltons ryttare. Mensjikov uppmanar Peter att skicka fler
infanteritrupper för att hålla reduttlinjen, men Peter gav istället upprepade
order till Mensjikov att retirera, då han inte ville riskera att förlora sitt
eget kavalleri. De ryska ryttarna blir sedan beskjutna av svenska prickskyttar,
och det svenska kavalleriet passar samtidigt på att göra ett direkt anfall.
Mensjikov drar sig tillbaka mot den norra och södra delen av det ryska lägret.
Det svenska kavalleriet inleder en fullständig jakt efter de ryska ryttarna och
förföljer dem mot slätterna, åtföljt av infanteriet. Förföljande av det ryska
kavalleriet pågick i flera kilometer, och de svenska ryttarna höll på att driva
huvuddelen av det ryska kavalleriet mot några branta raviner norr om slagfältet.
Men Rehnsköld, som blev rädd att förlora kontrollen över sitt eget kavalleri,
beordrar de svenska ryttarna att avbryta jakten och återvända till hären.
Svenskarna avbryter jakten, vilket gör att det ryska kavalleriet kunde återhämta
sig. Klockan har nu blivit sex på morgonen.

Rehnskiöld hade nu tre alternativ: antingen att försöka bryta sig igenom norrut
och blockera ryssarnas tillgång till Petrovka, angripa de förtöjda ryska
infanteriet, eller att dra sig tillbaka. Rehnskiöld beslutar att dra sig
tillbaka och beordrar armén att samla sig i sänkan vid Budisjtjenskijskogen.
Armén var uppe och gjorde sig redo för slutstriden vid ryska lägret och i väntan
på att kavalleriet och Roos bataljoner skulle anlända. Kavalleriet kommer på
plats kl 6.30 på morgonen. I två timmar väntade man på Roos, och expeditioner
sändes ut för att leta men man hittar dem ej.

Rehnskiöld placerar infanteriet i en smal linje i ett försök att matcha längden
på de ryska linjerna. Det svenska kavalleriet är i fullständig oordning i den
sumpiga terrängen: Creutz ryttare var mestadels bakifrån infanteriet medan
Hamiltons ryttare var upptagna med kosackerna i norr. Rehnskiöld planerar att
krossa den ryska vänsterflygeln med en rask attack och slå ut de oerfarna ryska
trupperna från tidigare strider. Peter placerar infanteriet i två grupperade
linjer - vilka var dubbelt så stora som den svenska - med en reservtrupp i
lägret. Det ryska kavalleriet intog flankposition, och det ryska artilleriet
fördelades mellan frontlinjen och fästningsvallen. Peter planerar att stå emot
den svenska attacken och sedan utföra en förkrossande motattack.

Rehnskiöld gav order för strid medan det ryska artilleriet bombarderar den
svenska linjen. Creutz leder sitt kavalleri mot den ryska vänsterflygeln, men
Mensjikov anfaller honom bakifrån. Svenskarnas högra flygel med Livgardet i
spetsen avancerade och tryckte ryssarna bakåt på den sidan. På den vänstra
flygeln var det svårare; ryssarnas elittrupper fanns nämligen här. Den svenska
vänstern förlorar halva sin styrka innan den når den ryska linjen, en stor lucka
öppnas då mellan den svenska vänster- och högerflygeln. Hamiltons kavalleri stod
stillastående på den svenska yttersta vänsterflygeln.

Creutz försöker nu att slå tillbaka Mensjikovs ryttare medan de svenska och
ryska linjerna slogs med bajonett och värja. Det ryska infanteriet hejdar de
svenska attackerna efter motattacker från andra linjen och börjar utnyttja den
stora luckan mellan de svenska flyglarna. Den ryska högerflygeln trycker snabbt
tillbaka den svenska vänsterflygeln. Hamilton leder sitt kavalleri till strid,
men de blir genast hindrade av rysk musköt- och kanoneld, och råkades sedan av
våldsamt fäktning med Christian Felix Bauers kavalleri. Creutz jagar iväg
Mensjikovs ryttare, för att sedan upptäcka att infanteriet håller på att
retirera. Den svenska vänsterflygeln var först med att göra detta, vilka blir
förföljda av ryska och även kosackiska ryttare. Den svenska högerflygeln
retirerade i en viss ordning. De begav sig tillbaka söderut genom redutterna,
åtföljda av kavalleriet, tillsammans med Kungen och Lewenhaupt. Rehnskiöld och
delar av vänsterflygeln flyr in mot Budisjtjenskijskogen. Där blir han och flera
andra svenska militärer fångna av Peters segerrika styrkor.

I kaoset under stridens slutskede lyckades man dock samla upp några trupper och
började marschera mot trossen vid Pusjkarjovka. Snart tätnade linjerna och man
lyckades komma tillbaka dit till trossen och där stora delar av artilleriet
fanns. Därifrån började man på kvällen den 28 juni marschera ned längs floden
Vorskla.

Slaget har gett upphov till det ryska talesättet "Slagen som en svensk vid
Poltava" (Бит как швед под Полтавой) för att beskriva någon som är helt
handfallen och maktlös.

Man nådde sent på kvällen byn Novyje Senzjary. Vilan blev inte lång för på
morgonen nästa dag fortsatte man längs floden till Kobeljaki. Man nådde
Tasjtajka och Perevolotjna på morgonen den 30 juni. Där fanns en övergång av
Vorskla man tänkte försöka använda. Men man hade få båtar tillgängliga och det
var ont om virke. På natten till den 1 juli korsade Karl XII och Ivan Mazepa
floden Dnepr med ett antal soldater. På morgonen den 1 juli anlände 9 000 man ur
den ryska armén under Aleksandr Mensjikov.

De svenska soldaternas stridsmoral var mycket låg efter förlusten vid Poltava.
Befälhavaren av armén Adam Ludwig Lewenhaupt frågar först officerarna och sedan
soldaterna om de vill slåss eller ge sig. Han får svaret att männen vill slåss
men bestämmer sig trots det för att ge upp och kapitulera. Lewenhaupt hade sedan
tidigare avgett ett löfte till Karl XII och efter denna kapituleringen skulle
Karl XII aldrig förlåta honom. Något försök att få Lewenhaupt fri gjordes aldrig
och han skulle dö i rysk fångenskap.



https://sv.wikipedia.org/wiki/Minecraft

Minecraft är ett äventyrsspel och byggspel (open world) till dator som efter
grundandet av Mojang utvecklas av företaget och innan dess av Markus Persson.
Minecraft har funnits till försäljning via spelets webbplats sedan det gick in i
alfaversionen. Spelet har släppts till Windows, Mac OS, Android, IOS, Xbox 360 ,
Playstation 3, Playstation 4,Playstation Vita, Wii U, Xbox One, Raspberry Pi,
Apple Tv och Linux. Den fullständiga versionen av Minecraft släpptes den 18
november 2011.

Minecraft fokuserar på att låta spelaren utforska, omvandla och interagera med
en dynamiskt genererad spelkarta byggt av kubikmeterstora block. Förutom block
innehåller spelkartan också växter, varelser och föremål. Spelarens aktiviteter
i spelet inbegriper bland annat gruvarbete, att bekämpa fientliga varelser och
att bygga nya block och verktyg genom att samla på olika resurser som finns i
spelet. Spelets omfattande open world-struktur tillåter spelarna att skapa
strukturer, skapelser och konstverk på olika multiplayerservrar eller på
singleplayerbanor. Minecraft Raspberry Pi edition har bara uppdaterats en gång
sen det släpptes 2013. Mojang håller något som kallas Minecon. Det första
Minecon hölls 2011 och sedan dess har det varit ett varje år.

Spelet har fått ett extremt högt mottagande från spelkritiker och har blivit ett
av de mest inflytelserika och framgångsrika indiespelen som någonsin skapats.
Spelet har mottagit flera priser, och i juni 2016 sålt över 23 500 000 kopior av
PC/Java-versionen samt passerade 2 juni 2016 100 000 000 kopior på samtliga
plattformar.

Minecraft består av fem separata spellägen: Survival mode, Creative mode,
Adventure mode, Hardcore mode och Spectator mode. Creative mode fokuserar på att
bygga och skapa, och det finns inget som begränsar spelarna. Spelarna har
tillgång till allt material. Survival mode införde monster och flera nya
aspekter till spelet. Adventure mode är som Survival mode, men spelaren kan inte
förstöra block med handen, utan måste använda ett verktyg. För att använda
Adventure mode bör man ha en så kallad bonuskista, där spelaren får ett antal
saker. Hardcore mode liknar Survival mode; skillnaden är att svårighetsgraden är
låst på den svåraste samt att när spelaren dör kan den inte återskapas utan
måste istället radera världen. Spectator mode liknar Creative mode, men
fokuserar bara på att titta på världen genom att flyga - man kan inte interagera
i världen. Från början fanns Creative mode endast med i Minecraft Classic, men
sedan den 14 september 2011 då Minecraft uppdaterades till beta 1.8.1
inkluderades en ny version av Creative i Minecraft Beta. Spelet kräver Java
Runtime Environment eftersom det är skrivet i Java. Förutom singleplayerläget
finns även ett multiplayerläge där det går att spela på servrar med andra
spelare.

Survival mode innehåller verktyg, djur, monster, mer realistiskt vatten, olika
landskapstyper (tundra, öken, lövskog, barrskog, djungel, snölandskap m.m.) och
mycket annat som inte finns i Classic mode. När spelaren startar en ny spelvärld
börjar den utan några resurser eller verktyg. Uppgiften är sedan att överleva
den första och de kommande nätterna. För att överleva första natten då monstren
kommer fram måste man ha hunnit samla ihop resurser (trä, flinta etc.). Spelet
går sedan ut på att bygga större saker, göra området säkrare och skaffa bättre
verktyg, vapen och andra resurser. Svårighetsgraden Peaceful skiljer sig ifrån
de andra genom att det inte finns monster och fiender. Man blir aldrig hungrig,
vilket gör att hälsan på sikt alltid återfås vid skada. Detta förhindrar dock
inte att man dör om man tar skada snabbare än hälsa genereras.

Spelet har haft fem separata utvecklingsfaser: Indev, Infdev, Alpha, Beta samt
fullversionen. Infdev införde en till synes obegränsad spelyta, då ny mark
genereras när spelaren närmar sig randen av den dittills definierade marken.
Indev, Infdev, Alpha och Beta finns inte längre tillgängliga, men fullversionen,
som släpptes den 18 november 2011, uppdateras kontinuerligt. Från början fanns
endast Creative i Classic som har varit Minecrafts huvudversion innan Survival
hade släppts, men det fanns en väldigt tidig version av Survival som heter
Classic Survival Test. När 1.6 kom ut fick man ladda ner en ny launcher. På den
nya launchern kan man sänka ner sin fas till Alpha, Beta samt snapshots Exempel
på det är: 1.2.5, Beta 1.5, 1.2.3 och 1.0.

I oktober 2010 passerades 1 333 000 registrerade användare och 415 000 sålda
spel. I september 2010 såldes över 25 000 exemplar under 24 timmar efter att
spelet hade varit gratis på grund av serverproblem. Den 12 januari 2011 hade
spelet sålts i 1 000 000 exemplar och bara dagar senare, 4 februari 2011,
passerade spelet 1 200 000 sålda exemplar. Den 5 augusti 2011 offentliggjorde
Notch att spelet hade sålts i 3 000 000 exemplar. Den 11 oktober 2012 hade
Minecraft över 40 miljoner registrerade användare och sålt över 7 000 000 sålda
exemplar.

Spelet har prisats för den frihet det ger spelarna och för dess dynamiska
spelupplevelse. PC Gamer beskrev spelet som det fjärde bästa att spela på
jobbet. En recension av alfaversionen, skriven av Scott Munro på Daily Record,
beskrev Minecraft som "redan något speciellt" och uppmuntrade läsarna att köpa
spelet. Jim Rossignol, från Rock, Paper, Shotgun, rekommenderade också spelet.
Den 17 september 2010 började webbserien Penny Arcade en serie seriestrippar och
nyhetsposter om hur beroendeframkallande spelet är. Datorspelsshowen Good Game
gav spelet 7,5 och 9 av 10 och hyllade spelets uppmuntran till kreativitet, men
ogillade att spelet saknade ett träningsläge. Minecraft fick även pris för Best
Indie game och Most Original game i Machinimas Inside Gaming Awards 2010.

Resurspaket avgör utseendet på blocken och verktygen, avgör även ljud och
språköversättningar. Det är möjligt att göra sitt eget resurspaket, vilket har
utökat möjligheterna med spelet. Standardresurspaket i Minecraft har
upplösningen 16x16. Det finns alternativ grafik med högre upplösning, ofta
kallade HD-resurspaket. Upplösningen i HD-resurspaketkan variera mellan 8x8,
16x16, 32x32, 64x64, 128x128, 256x256, 512x512, 1024x1024 och 2048x2048. Namnet
"Resurspaket" ändrades från "Texturpaket" i samband med Minecraft 1.6
uppdateringen .

Classic spelas på en begränsad yta bestämd av världens skapare. Classic kan
spelas i enspelarläge eller flerspelarläge, men äventyrsmomentet i spelet saknas
då man endast kan lägga ut och förstöra block. Classic går att spela på
Minecrafts webbplats, men inte fleraspelarläge.

I Minecraft kan man installera så kallade mods eller modifikationer, som det
egentligen heter. Mods i Minecraft tillför saker som nya monster, ändrat
miljöbeteende och andra färdigheter för spelare.



https://sv.wikipedia.org/wiki/F%C3%B6rbudsm%C3%A4rken

Förbudsmärken är en typ av vägmärken som talar om för trafikanter vad som är
förbjudet. Förbudsmärken är runda med röd ram, gul eller vit bakgrund och en
symbol som anger vad som är förbjudet mitt i märket, och i vissa länder, bland
annat Sverige, finns även ett snedstreck över symbolen. En del förbudsmärken
saknar symbol och har istället andra speciella detaljer som kännetecknar
förbudet.

Vägmärken i Europa följer en viss enhetlig standard (FN:s konvention om
vägmärken och signaler). Vissa skillnader kan dock förekomma mellan olika
länder. Märkena i denna artikel är de svenska märkena, men skillnaden mot andra
europeiska länder är ganska liten. De skyltar som är med i konventionen används
i många europeiska länder. Några skyltar finns i Sverige men är inte med i
konventionen, och används i ett fåtal länder eller bara i Sverige.

En skillnad är att varningsmärken och förbudsmärken har gul bakgrund i en del
länder som t.ex. Sverige, Makedonien, Montenegro, Finland, Serbien, Island,
Kroatien och Slovenien och i många andra länder vit bakgrund. Färgen är en
skillnad som betraktas som obetydlig eftersom symbolerna och formen på
vägmärkena är densamma i alla länder (Irland har dock större avvikelser).

En annan skillnad när det gäller förbudsmärken i Europa är att vissa länder
såsom Danmark, Finland, Irland och Sverige har rött snedstreck på alla
förbudsmärken med symboler (dock inte de med siffror), medan de flesta andra
länder som Belgien, Frankrike, Nederländerna, Ryssland, Spanien, Storbritannien,
Tyskland och Österrike inte har det i allmänhet, utan endast rund röd ram och en
svart symbol.

Denna skylt förbjuder fordonstrafik vilket betyder att man inte ens får cykla
där skylten är uppsatt. Ett fordon har hjul, bälten, medar eller skidor, och är
avsett för att köras på marken. Cykel,moped och motorcykel får dock ledas
eftersom den som leder en cykel, moped eller motorcykel räknas som gående.
Ibland finns dock en tilläggstavla som anger att något fordonsslag är undantaget
från förbudet. I många länder står det ofta undantag för behöriga fordon, men i
Sverige får man oftast inte förbjuda cyklar på privatvägar. Skylten finns med i
FN:s konvention, och används i många länder.

Dessa skyltar förbjuder infart med alla typer av fordon. De finns normalt på
enkelriktade vägar eller på olika former av vägar där trafiken enbart får gå i
en riktning. De sätts då upp där enkelriktningen slutar och kan då åtföljas av
anvisningsmärke för enkelriktad trafik där enkelriktningen börjar. Infartsförbud
kan även förekomma på en väg som inte är enkelriktad om infart vid en viss plats
på vägen är olämplig. Avfarter från motorvägar har ofta denna skylt för att
motverka att någon av misstag skulle köra på en motorväg i fel riktning.

Båda finns med i FN:s konvention, och den vänstra används i de flesta länder i
Europa. På svenska kallas den ofta bomtavla, eftersom strecket kan liknas vid en
vägbom. Skylten brukar vara vit och röd eller gul och röd. Även USA använder en
liknande skylt trots att man inte följer konventionen (snarare har Europa följt
USA för denna skylt). Varianten till höger med en överstruken pil rakt fram,
används bara utanför Europa plus i Irland.

Denna skylt förbjuder trafik med motordrivet fordon. Dock ingår moped klass II
inte i förbudet, såvida det inte finns tilläggstavla som talar om att förbudet
även gäller moped. Den finns med i FN:s konvention och i nästan alla länder i
Europa. Utseendet varierar lite, bilen kan vara överst eller underst, fordonen
kan ligga rakt ovanför eller snett ovanför varandra. Den har oftast rött
snedstreck (eller vågrätt streck), medan de flesta förbudsmärken inte brukar ha
det i många länder. I Nederländerna och Storbritannien är det dock inget streck.

Denna skylt förbjuder trafik med motordrivet fordon som har fler hjul än två
vilket betyder att till exempel en bil inte får köra på vägen där skylten är
uppsatt men däremot får en motorcykel utan sidvagn köra på vägen eftersom ett
sådant fordon enbart har två hjul. Skylten finns normalt på vägar som är så
smala och trånga att en bil inte kan passera. Skylten finns med i FN:s
konvention.

Denna skylt förbjuder trafik med motorcykel. Moped klass I ingår i förbudet i
Sverige och flera andra EU-länder.. Övriga fordon får dock köra här som till
exempel bil, buss eller moped klass II. Skylten finns normalt där man vill
undvika buller eftersom motorcyklar bullrar mer än bilar. Skylten finns med i
FN:s konvention. Denna skylt har en förare på motorcykeln (dock inte i bl.a.
Frankrike), till skillnad från mopedförbudsskylten, som inte har det.

Skylten till vänster förbjuder trafik med släpvagn (rörlig dragstång/framaxel),
däremot är trafik med släpkärra (stel dragstång) och påhängsvagn (även kallad
semitrailer) tillåten. Enligt Trafikverket betraktas en dolly (släpkärra) med
tillkopplad påhängsvagn som en släpvagn och ingår därmed i förbudet. I vissa
länder, dock ej Sverige, förbjuder skylten trafik med alla typer av släpfordon.

Denna skylt förbjuder trafik med tung buss (buss med totalvikt över 3,5 ton).
Skylten finns inte med i FN:s konvention och heller inte i Sverige men i Sverige
förekommer skyltkombinationer som skylten "Förbud mot trafik med tung lastbil"
och en tilläggstavla som talar om att förbudet även gäller buss.

2005 beslutade EU att endast tunnlar är explicit förbudsskyltade, d.v.s. olaglig
väg att transportera farligt gods igenom, något som gäller sedan 2009.
Myndigheten för Samhällsskydd- och Beredskap (MSB) är ansvarig för skyltarna men
Transportstyrelsen (TS) ansvarar över Vägmärkesförordningen som måste ändras på
initiativ av näringsdepartementet. Under tiden riskerar människor att komma till
skada och eller dödas av farligt gods transporterat på lastbilar.

I Sverige infördes 1 januari 2012 tilläggstavlor med en bokstav B, C, D eller E,
där B avser förbud mot större mängder explosivt gods och E allt farligt gods,
och C och D mellanting.

Denna skylt förbjuder trafik med traktor och motorredskap klass II. Den finns
normalt på större vägar där trafik med långsamtgående fordon anses olämplig.
Sedan många år krävs hytt eller störtbåge på nya traktorer inom EU, vilket inte
finns på den svenska skyltens bild. Skylten finns med i FN:s konvention och i
många länder (utan hytt eller störtbåge). I Danmark, Ryssland, Nederländerna,
och sedan 2007 även Sverige, har traktorn hytt. Samtidigt som skylten byttes ut
ändrades reglerna till att skylten numera endast gäller för traktor och
motorredskap klass II.

Denna skylt förbjuder trafik med riksha (med annat ord cykeltaxi, lastcykel och
liknande). Skylten finns inte med i FN:s konvention. Den förekommer i Polen.

Denna skylt förbjuder trafik med terrängfordon. Ofta innebär det till exempel
snöskoter. Skylten förekommer till största del i Norrland vad gäller Sverige.
Skylten finns inte med i FN:s konvention, och förekommer främst i norra Europa.

I FN:s konvention finns en skylt som talar om att det är förbjudet att tuta,
dock finns den inte i den svenska förteckningen. Den har alltid rött snedstreck
och finns i ett antal länder bl.a. i Frankrike, Grekland, Italien, Ryssland,
Spanien och Österrike.

Denna skylt talar om vad som är den maximalt tillåtna bredden (exklusive
backspeglar) för att ett fordon skall få passera, i detta fall 2,2 meter. Den
brukar finnas på platser med begränsad fordonsbredd och där en del bredare
fordon kan överskrida detta mått. Den är vanlig på vägarbeten på motorvägar där
man för över all trafik på en halva och gör tillfälliga smala körfält, den
vänstra extra smal. På smala landsvägar där lastbilar knappast kan mötas används
normalt inte skylten, eftersom man inte vill förbjuda lastbilar. Förarna får
själva klara av en sådan situation. Denna skylt (liksom nästa) är med i
konventionen, och finns ungefär likadan i nästan alla europeiska länder.
Grekland har två bokstäver för meter ovanför varandra, μ och m. Ryssland anger
kyrilliskt м vilket brukar vara lätt att förstå även för trafikanter som inte
förstår ryska eller kyrilliska. Storbritannien anger både metriska och engelska
enheter ovanför varandra.

Denna skylt talar om vad som är den maximala höjden för ett fordon för att
passera, i detta fall 3,5 meter. Den brukar finnas på platser med begränsad
fordonshöjd och där en del högre fordon kan överskrida detta mått. I Sverige
innebär detta att alla passager som är 4,5 meter eller lägre skyltas med den
aktuella höjden, det är dock tillåtet att framföra fordon högre än 4,5 meter i
Sverige, det är då förarens ansvar att hitta lämplig färdväg. I många andra
europeiska länder 4,0 m, detta innebär oftast att det i dessa länder är
förbjudet att framföra fordon vars höjd överskrider detta mått. Kännbara
bötesbelopp brukar bli följden av brott mot denna regel. Detta brukar inte
skyltas. Numera är alla riks- och europavägar åtminstone i Sverige passerbara
med 4,5 m höjd. I Tyskland gäller ofta 4,0 m [1]. Norge har 4,5 m men det finns
även europavägar med lägre höjd ned till 4,0 m, till exempel i tunnlar, ibland
utan förbifart. Den som kör ett fordon över 4,0 m måste känna till eller
kontrollera det i förväg. Skylten är med i FN:s vägmärkeskonvention. Irland har
snedstreck på denna skylt, som dock gör uppehåll för siffrorna. Storbritannien
och Irland anger både metriska och engelska enheter ovanför varandra. Grekland
och Ryssland har sina alfabet såsom för "Begränsad fordonsbredd".

Denna skylt talar om vad som är den maximala bruttovikten för ett fordon för att
passera, i detta fall 12 ton. Bruttovikt är vad fordonet väger för tillfället.
Skylten sätts upp på en del mindre vägar med begränsningar i bärighet, särskilt
grusvägar eller på lite svagare broar, och finns i FN-konventionen, och i de
flesta länder i Europa.

Spanien och Portugal har, förutom detta märke, också ett märke med en lastbil
och en vikt på. I Portugal anger den förbud mot kommersiella fordon över en viss
vikt. Storbritannien och Irland har bara denna variant, där betyder den förbud
mot alla fordon över en viss bruttovikt. Denna skylt och den för begränsad höjd
verkar vara de enda irländska märken som stoppar vissa typer av fordon.

Denna skylt talar om vad som är det maximala axeltrycket för ett fordon för att
passera, i detta fall 6 ton, och den finns i FN-konventionen, och i de flesta
länder i Europa. Den sätts upp på en del mindre vägar med begränsningar i
bärighet eller på lite svagare broar. Axeltrycket är vikten som vilar på vägen
för de hjul som tillhör en axel. Den är normalt maximalt 10 ton i många länder,
och skyltas vid lägre vikt.

Denna skylt talar om vad som är det maximala boggitrycket för ett fordon för att
passera, i detta fall 10 ton. Den sätts upp på en del mindre vägar med
begränsningar i bärighet eller på lite svagare broar. Boggitrycket är summa
axeltryck för två axlar vars centrumavstånd är mindre än 2 meter. Den finns i
Sverige, Danmark, Finland och Norge, men inte så många fler länder och inte i
FN-konventionen.

Skylten talar om vad som är den maximala bruttovikten för ett fordon eller
fordonståg för att passera, i detta fall 30 ton. Har man exempelvis ett
släpfordon tillkopplat ska man således lägga ihop dragfordonets bruttovikt med
släpets bruttovikt. Detta till skillnad från Begränsad bruttovikt på fordon då
dragfordonet och släpfordonet räknas var för sig. Denna skylt finns inte i FN:s
vägmärkeskonvention, men finns bl.a. i Sverige, Danmark, Finland, Island och
Norge.

Dessa skyltar visar att vägen har nedsatt s.k. bärighetsklass. En väg av högsta
standard har bärighetsklass 1 eller benämns också som BK1, vilket inte skyltas.
BK2 och BK3 skyltas, och det innebär vissa gränser för axeltryck, boggitryck och
bruttovikt. BK3 innebär ett axeltryck på max 8 ton. Skyltning av BK2 görs inte
alltid på kommunala vägar/gator, där kan man vara tvungen att titta i de "lokala
trafikföreskrifterna" för att ta reda på fakta. De som kör tunga fordon måste
känna till dessa skyltar. De finns inte i FN:s vägmärkeskonvention, utan är mest
svenska.

Denna skylt talar om vad som är det minsta avståndet mellan motordrivna fordon,
t.ex. i detta fall måste ett fordon vara minst 50 meter bakom ett framförvarande
fordon. Skylten är mycket ovanlig och i Sverige förekommer den nästan bara i
övre Norrland på isvägar under vintern. En isväg är en väg som går över en
frusen sjö eller vattendrag. Orsaken till att avståndet mellan fordonen måste
vara långt är den begränsade bärigheten hos en isväg. Den kan även finnas på
broar, dock sällsynt i Sverige. Den finns med i FN-konventionen, och i
åtskilliga länder. Skylten finns i till exempel Sverige, Frankrike, Italien,
Spanien och Tyskland men inte i Danmark, Belgien eller Storbritannien.

FN-konventionen har med två skyltar om datumparkering, parkeringsförbud, med ett
eller två vertikala streck. De anger parkeringsförbud udda resp. jämna datum,
och sätts vid varje gata. De används i bl.a. Finland, Grekland, Luxemburg,
Ryssland och Spanien. Belgien, Frankrike och Spanien har varianten med nummer
"1-15" eller "16-31" som också syftar på datum.

I Sverige började dessa skyltar, samt en skylt med båda romerska siffrorna,
användas år 2007. Tidigare använde Sverige, liksom en del andra länder, endast
skylten Zon med parkeringsförbud och tilläggstavla "Datumzon", och då vid
stadens gräns. På grund av den torftiga skyltningen fick man försöka komma ihåg
regeln utan påminnelse.

Skylten talar om att man ska stanna vid tull. Den finns vid gräns mellan länder
och är med i konventionen. Normalt står ordet för "tull" på språket i landet man
lämnar överst, och språket i det andra landet under strecket. På svenska används
ordet "TULL". På andra länders språk heter det:

I Sverige är skylten numera så gott som helt försvunnen i och med EU och
Schengenavtalet. Det beror på att Schengenavtalet anger man inte ska behöva
stanna vid gränsen annat än vid misstanke och för slumpvisa kontroller. Mellan
många Schengenländer har kontrollerna avskaffats helt. Däremot finns skylten
kvar vid gränser som inte är mellan två Schengenländer.

Denna skylt talar om att man ska stanna vid trafiksignaler om dessa visar stopp.
Oftast sätts denna skylt upp om man ska stanna en bit före själva
trafiksignalerna. När skylten finns uppsatt ska man stanna vid skylten eller vid
en stopplinje vid skylten och inte vid trafiksignalerna. Den är inte med i
FN-konventionen, men finns åtminstone i Sverige.

Dessa skyltar förbjuder sväng åt en viss riktning. De sätts upp vid
vägkorsningar om man inte får svänga på ett visst sätt. Båda varianterna finns
med i FN:s konvention, och finns i princip alla länder i Europa. De har alltid
rött snedstreck. Ganska ofta används påbudsmärken istället, åtminstone i Europa.
Irland har förutom dessa två förbudsmärken, även påbudsmärken med röd ram utan
snedstreck, endast sådana med pil. Dessa påbudsmärken håller på att fasas ut
till förmån för blå sådana. Enligt rättsfallet RH 2003:67 betyder förbud mot
vänstersväng inte automatiskt förbud mot "U-sväng". För att förbjuda även
"U-sväng" måste även detta märke finnas på platsen.

Denna skylt förbjuder vändning på väg eller U-sväng som det också kallas, och
den är med i konventionen, och finns i de flesta länder i Europa. Den har alltid
rött snedstreck, utom i Nederländerna. Länder med vänstertrafik har denna skylt
spegelvänd.

Den vänstra skylten talar om att man inte får köra om andra motordrivna fordon
med fler hjul än två. Ibland finns dock tilläggstavla som talar om att man får
köra om ett visst fordon, då oftast traktor och motorredskap. Förbudet gäller
tills det kommer en skylt som talar om att förbudet upphör. Skylten är med i
FN-konventionen. Länder med vänstertrafik har skylten spegelvänd. Irland har en
annan variant; två svarta bilar och snedstreck över och inga slutmärken.

Den högra skylten talar om att förare av tung lastbil (lastbil med totalvikt
över 3,5 ton) inte får köra om andra motordrivna fordon med fler hjul än två.
Den används t.ex. på hårt trafikerade motorvägar. Tunga lastbilar är enligt lag
hastighetsbegränsade till 90 km/tim (80 km/tim med släpvagn, 50 km/tim med
släpvagn som är förbunden med bilen genom lasten) om inte lägre hastighet anges.
Tunga lastbilar har enligt lag i hela Europa en teknisk spärr som hindrar dem
från att gå fortare än 90 km/tim, men det kan vara frestande för en förare vars
lastbil går något fortare än det att köra om. Skylten finns med i
FN-konventionen. Länder med vänstertrafik har denna skylt spegelvänd. I vissa
enstaka fall finns en tilläggstavla som talar om att omkörningsförbudet även
gäller buss (då endast tung buss). Omkörningsförbudet gäller tills det kommer en
skylt som talar om att förbudet upphör.

Dessa skyltar talar om att omkörningsförbud, respektive omkörningsförbud för
tung lastbil (lastbil med totalvikt över 3,5 ton), upphör. Den högra skylten är
spegelvänd i länder med vänstertrafik.

I alla länder i världen används hastighetsbegränsningar, även om fri fart
förekommer på vissa vägar i ett fåtal länder. I artikeln Motorväg finns en lista
på hastighetsbegränsningar på motorvägar i Europa, och för alla vägar i artikeln
Hastighetsbegränsning.

Utanför Europa kan de se helt annorlunda ut, som t.ex. i USA och Kanada som har
fyrkantiga vita skyltar med text "Speed limit 55" och liknande och som inte har
några som helst likheter med europeiska skyltar. I USA anges inte att
hastigheten är i mph. I Kanada är enheten km/h och detta framgår på skyltarna.
Australien och Kanada har haft km/h i åtskilliga år. Skyltar i Australien har en
rund röd ring som i Europa, men det är vanligt att de är fyrkantiga ändå och
skiljer sig därmed från europeiska skyltar.

Enheten för hastighetsbegränsning är oftast km/h, men mph (miles/h) gäller i
Storbritannien. Trots sin avvikande enhet är brittiska skyltar utformade efter
europeiskt snitt och inget på skylten anger att enheten är mph istället för
km/h. Irland gick över till km/h år 2005, och har "km/h" som text under
siffrorna.

Skyltar med till exempel 5, 10, 15, 20 km/h som begränsning brukar sitta i
industriområden, campingplatser och liknande privat mark. Dessa skyltar har inte
stöd i svensk lagtext. De visar då företagets gräns som de anställda eller
besökande ska följa.

Se även Hastighetsbegränsning#Europa för en tabell över
standardhastighetsgränser.

Skylten betyder inte fri fart utom på tyska motorvägar och motorvägsliknande
vägar. I Tyskland brukar man oftast istället ha skylten "Slut på alla
tillfälliga förbud".

I Storbritannien och Irland verkar denna skylt (som har ett brett svart
snedstreck) endast betyda återgång till normal hastighetsgräns. [källa behövs]

Enligt konventionen bör de ha texten "ZON" eller översättning överst eller
underst, vilket de har i de flesta europeiska länder, men inte i bland annat
Sverige, Spanien eller Finland.



https://sv.wikipedia.org/wiki/Trollsl%C3%A4ndor

Trollsländor (Odonata) är en ordning bland insekterna. Trollsländor hör till
underklassen bevingade insekter och är en av de äldsta insektsordningarna bland
nu levande insekter då fossil visar att gruppen uppträdde under karbontiden för
cirka 300 miljoner år sedan. De har en livscykel med ofullständig metamorfos,
honorna lägger ägg som kläcks till nymfer vilka utvecklas till imago (fulländad)
utan ett mellanliggande puppstadium. Både nymfer och fullbildade trollsländor
livnär sig på rov. Nymferna lever i vatten medan fullbildade trollsländor är
skickliga flygare som vanligen håller till i närheten av vatten och lever av
insekter som ofta fångas i luften.

Ordningen omfattar cirka 5 680 kända arter, varav 64 st har påträffats i
Sverige. Störst är artrikedomen i områden med tropiskt klimat. En särskilt stor
artrikedom finns i den orientaliska- och neotropiska regionen, men även i
tempererat klimat. I de kallaste områdena norr om skogsgränsen klarar sig dock
bara ett fåtal arter. Storleken inom ordningen varierar från ett vingspann på
mindre än 20 millimeter till ett vingspann på över 160 millimeter. En av de
minsta trollsländorna är Agriocnemis pygmaea med ett vingspann på bara 18
millimeter. Störst är Megaloprepus caerulatus som har ett vingspann på 190
millimeter.

Utmärkande för trollsländor är att de har ett stort och rörligt huvud med stora
fasettögon, bitande mundelar och korta borstliknande antenner, en mellankropp
där det första segmentet är ombildat till en halsring medan de två bakre
segmenten är sammanväxta och bildar en enhet som benämns synthorax, samt två par
stora vingar och en långsträckt och smal bakkropp. En indelning av
trollsländorna i två stora taxonomiska grupper brukar göras: egentliga
trollsländor och flicksländor och jungfrusländor. De kan skiljas åt på vingarnas
utseende och på hur vingarna hålls vid vila. Hos egentliga trollsländor är
bakvingarna bredare än framvingarna och vid vila hålls vingarna utfällda åt
sidorna. Flicksländor och jungfrusländor har bakvingar och framvingar med nästan
samma form och vid vila hålls vingarna sammanslagna. Egentliga trollsländor har
även som regel en mer robust kroppsbyggnad än flicksländor och jungfrusländor
som har en mer smäcker kroppsbyggnad.

Ett utmärkande drag för trollsländornas nymfer är att underläppen är ombildad
till ett slags griporgan som kallas fångstmask. Fångstmasken är i vila
tillbakavikt men kan skjutas fram mycket snabbt för att fånga byten. Nymfernas
utseende varierar mellan olika grupper av trollsländor. Nymfer av flicksländor
och jungfrusländor känns igen på att de har en långsmal kropp med tre stora
gälblad vid bakkroppsspetsen. De egentliga trollsländornas nymfer har mer robust
kroppsbyggnad och saknar yttre gälblad.

Ordningens vetenskapliga namn, Odonata, kommer av grekiskans odonto, som betyder
"tandad". Det syftar på trollsländornas käkar, både på den fullbildade sländan
och nymfens.

Hos trollsländor är den fullbildade imagon och nymfen mycket olika till
utseendet. Det har sin förklaring i imagon och nymfens skilda levnadssätt, den
fullbildade trollsländan lever på land i luften medan nymfen utvecklas i vatten.
På grund av den stora olikheten mellan nymf och imago kallas ofta
trollsländenymfer för larver.

Trollsländornas kropp delas in i tre delar, huvud, mellankropp och bakkropp.
Huvudet är stort och rörligt med stora fasettögon och tre små punktögon,
kraftiga bitande mundelar och korta borstliknande antenner. De stora
fasettögonen ger trollsländorna ett stort synfält och god förmåga att uppfatta
rörelser i omgivningen. Bland insekterna är trollsländor den grupp som har bäst
syn och synen är det viktigaste sinnet för individens överlevnad eftersom
trollsländor förlitar sig på synen för jakt och bytesfångsten. Fasettögonen
hålls rena genom att trollsländan stryker över dem med frambenen. Ibland syns en
liten mörk fläck i fasettögonen, en så kallad pseudopupill.

Hos egentliga trollsländor är huvudet rundat och fasettögonen är så stora att de
möts, eller nästan möts, på huvudets ovansida. Undantaget är flodtrollsländor
som har ett mer tydligt mellanrum mellan ögonen vilket brukar ses som ett basalt
drag. Bland mosaiktrollsländor finns några av de trollsländor som har de största
fasettögonen. Ett fasettöga hos en stor mosaiktrollslända kan bestå av upp mot
28 000 till 30 000 sexkantiga små delögon. Flicksländor och jungfrusländor har
ett kortare och bredare huvud och fasettögonen är alltid tydligt åtskilda.

Mellankroppen hos en insekt har tre segment. Hos trollsländor är det första
segmentet (prothorax) ombildat så att det närmast ser ut som ett slags hals och
kallas för halsring. Det andra och tredje segmentet är sammanväxta och bildar en
enhet som benämns synthorax. På denna är trollsländans vingar fästade. Inuti
synthorax finns flygmusklerna. Ett benpar är fästat på vart och ett av
mellankroppssegmenten. Synthorax utformning gör att alla tre benparen är belägna
jämförelsevis långt fram. Denna placering, nästan vid huvudet, gör att
trollsländor har svårt att gå. Men benen är istället utmärkta fångstredskap när
trollsländan är i luften. De är taggiga och har kraftiga klor och bildar, när de
sträcks framåt, en fångstkorg. Genom att benen har olika längd, det främsta
benparet är kortast och det bakre längst, är alla ben långa nog att nå till
munnen och trollsländan kan därför både gripa och äta sitt byte i luften.

Bakkroppen är långsträckt och smal och har tio segment. Flicksländor och
jungfrusländor har oftast särskilt lång och smal bakkropp, medan de egentliga
trollsländorna, som i regel är robustare byggda‚ har något tjockare bakkropp.
Några arter av de egentliga trollsländorna har en för insektsordningen en
ovanligt bred bakkropp, som bred trollslända. Hos flodtrollsländor kan
bakkroppen vara lite klubbformad, det vill säga vara bredare mot spetsen. Vid
bakkroppens spets finns en sorts utskott som kallas analbihang. Honor har två
små analbihang som möjligen har en funktion som känselorgan vid äggläggning.
Hanarnas analbihang är större och används för att gripa tag om honan inför
parningen. Hos egentliga trollsländor finns hos hanarna två övre och ett undre
utskott som bildar en parningstång. Med parningstången fattar trollsländehanen
tag i honans nacke inför parningen. Flicksländornas och jungfrusländornas hanar
har två övre och två undre utskott. Med dessa utskott fattar hanen ett tag om
honans halsring inför parningen. Könsöppningen finns hos både hanar och honor på
undersidan av det nionde bakkroppssegmentet. På undersidan av åttonde och nionde
bakkroppssegmentet har honan en äggläggare. Hanens parningsorgan för överföring
av sperma finns på andra och tredje bakkroppssegmentets undersida, det vill säga
på den främre delen av bakkroppens undersida.

Trots den kraftiga synthorax, den långa bakkroppen och det faktum att
trollsländor är relativt stora insekter väger de mycket lite. Inte ens de
största trollsländorna väger mer än cirka ett gram. Detta beror på att det mesta
av volymen i bakkroppen, förutom de vitala organen‚ utgörs av luftsäckar. Även
inuti synthorax finns, förutom organ och flygmuskler, luftsäckar. Luftsäckarna
skiljs från blodet och organen av tunna membran. Förutom att luftsäckarna gör
kroppen lättare har luftsäckarna i synthorax en isolerade verkan som gör att
flygmusklerna blir mindre känsliga för lägre temperaturer än vad de annars
skulle ha varit.

Trollsländor har två par stora vingar som är långsträckta till formen och
försedda med ett tydligt mönster av längsgående och tvärgående vingribbor. De
längsgående vingribborna är grövre och ger vingen tillräcklig stadga för att
flyga medan de tvärgående vingribborna är tunnare och ger vingen den elasticitet
som behövs. De längsgående och tvärgående vingribborna delar in vingen i många
mindre fält som kallas vingceller, eller bara celler, och det nät som bildas
kallas ribbnät. Vingcellernas antal och utseende, och ribbnätets mönster
varierar mellan olika familjer, släkten och arter av trollsländor och är därför
en viktig bestämningskaraktär. Ett utmärkande drag för trollsländor är att de
har en liten inbuktning och en särskilt grov tvärgående vingribba ungefär mitt
på vingens framkant, som kallas vingnod. Vid framkanten av vingen, nära
vingspetsen finns, undantaget hos jungfrusländor, ett tydligt vingmärke
(pterostigma), vilket är en oftast långsmal och färgad vingcell vars utseende
fungerar som en viktig bestämningskaraktär. Jungfrusländehanar saknar helt
vingmärke, dock kan jungfrusländehonor ha ett falsk vingmärke, en färgad fläck
som genomskärs av vingribbor, till skillnad från ett äkta vingmärke som består
av en enda vingcell.

Framvingar och bakvingar hos flicksländor och jungfrusländor har nästan samma
form och de har smal vingbas. Egentliga trollsländor har framvingar och
bakvingar med mera olika form och bredare vingbas. Skillnaden mellan vingparen
hos de egentliga trollsländorna är att bakvingarna är bredare än framvingarna.
Det är särskilt tydligt för den inre delen av vingen. Vid vila håller egentliga
trollsländor och flicksländor och jungfrusländor vingarna på olika sätt. Hos
egentliga trollsländor hålls vingarna utfällda åt sidorna. Bland
segeltrollsländor (en familj egentliga trollsländor) är det vanligt att vingarna
riktas något snett framåt och nedåt. Vilande flicksländor och jungfrusländor
håller istället vingarna sammanslagna över kroppen, förutom smaragdflicksländor
av släktet Lestes som ofta vilar med halvt utslagna vingar.

Vingparen hos trollsländor kan röras oberoende i förhållande till varandra då
flygmusklerna verkar på vingarna genom direkt vingrörelse. Musklerna som sänker
vingen är direkt kopplade till vingen och musklerna som höjer vingen fäster i
ryggplåten och verkar på vingarna genom denna. Det gör att vingparen kan röras
både i mottakt och i takt med varandra. Vingarna slår ungefär trettio slag per
sekund, vilket är för långsamt för att det ska uppstå någon flygton, men ett
frasande vingljud kan ibland höras beroende på att vingarnas kanter snuddar
varandra. Särskilt egentliga trollsländor har en varierad flykt och kan stå
stilla i luften, flyga snabbt framåt och plötsligt dyka nedåt eller ändra
riktning tvärt. Manöverskickligheten är viktig för trollsländornas framgång vid
bytesjakt. Flicksländor och jungfrusländor är inte riktigt lika goda flygare som
egentliga trollsländor och jagar helst långsammare byten, eller tar byten som
sitter stilla. En anledning till skillnaden i flygskicklighet är att kroppens
tyngdpunkt är något olika hos de två grupperna. De egentliga trollsländorna har
en för flygförmågan bättre balanserad tyngdpunkt medan jungfrusländor och
flicksländor har en mindre gynnsam tyngdpunkt som gör dem något baktunga.
Trollsländor är inte de snabbaste flygande insekterna men de egentliga
trollsländorna kan ändå flyga i en för insekter relativt hög hastighet på 30
till kanske så mycket som 50 kilometer i timmen. Uthålligheten hos dessa
trollsländor är också stor och de kan vid vackert väder flyga flera timmar utan
att landa och vissa arter är kända för kunna göra långa vandringsflygningar.

Trollsländor uppvisar stor variation i färgteckning både vad gäller kropp och
vingar. Kroppen kan vara allt från oansenligt brun till klart röd eller
skimrande grön eller blå. Vingarna kan vara genomskinliga, eller helt eller
delvis färgade. De färger som trollsländor uppvisar kan delas in i två olika
typer, pigmentfärger och strukturfärger. Pigmentfärger är färger som kommer av
färgämnen som finns i ytterhudens celler, eller celler strax under denna.
Strukturfärger är färger som kommer av hur ljusets reflekteras mot ytterhudens
mikrostrukturer vilket skapar interferens. Bruna, svarta, röda och gula färger
beror ofta på pigmentfärg medan iriserande grönaktig eller kopparfärgad glans
hos exempelvis glanstrollsländor eller blå färg hos mosaiktrollsländor, är
exempel på strukturfärg.

Könen har ofta olika färgteckning, så kallad könsdimorfism. Hanarna har ofta
klarare färger medan honorna vanligtvis har mer oansenliga färger vilket leder
till att honorna är bättre kamouflerade vid äggläggningen. Hos vissa arter
förekommer det olika färgmorfer hos honorna, där en hona som har en annorlunda
färgteckning gentemot hanen benämns heterokrom medan en hona som har en
färgteckning som liknar hanens benämns homokrom.

Nyligen kläckta, ännu inte könsmogna trollsländor, så kallade juveniler, är ofta
inte fullt utfärgade och uppvisar vanligen vissa skillnader i utseendet gentemot
könsmogna (adulta) individer.

Nymfen hos trollsländor är vattenlevande och livnär sig på rov. Den har sex ben,
kraftiga käkar, två fasettögon, tre punktögon, två korta antenner och i senare
stadier små vinganlag. Underläppen är ombildad till ett griporgan, som kallas
fångstmask. Fångstmasken är då den inte används tillbakavikt. När nymfen
upptäcker ett byte kan fångstmasken blixtsnabbt skjutas fram och gripa tag om
bytet. Fångstmasken hos nymfen är anpassad till levnadssättet och ser olika ut
hos olika arter.

Nymfer av jungfrusländor och flicksländor har långsmal kropp med tre stora
gälblad vid bakkropsspetsen. De egentliga trollsländornas nymfer har mer robust
kroppsbyggnad och saknar yttre gälblad. Nymfer av mosaiktrollsländor har
spolformad bakkropp medan nymfer av segeltrollsländor och glanstrollsländor har
en bredare och plattare kroppsbyggnad.

Trollsländor har en livscykel med ofullständig metamorfos och tre huvudsakliga
stadier: ägg, nymf och imago. Utvecklingstiden varierar från art till art men är
också beroende av klimat. I varma delar av världen finns arter som kan ha mer än
en generation under ett år, medan trollsländor i norr kan ha en utveckling som
sträcker sig över flera år. Honan lägger ägg i vatten och nymfen kryper upp ur
vattnet när den är redo att förvandlas till fullbildad trollslända. Som imago
lever trollsländor oftast bara i några veckor, som mest omkring två månader
eller tio veckor. Enstaka undantag finns, till exempel vinterflicksländan som
övervintrar som imago och därför har ett ovanligt långt liv som fullbildad -
omkring tio månader.

Fullbildade trollsländor håller vanligen till i närhet av vatten där nymferna
utvecklas. Undantaget är ej könsmogna trollsländor, framförallt egentliga
trollsländor, vilka kan flyga iväg långt från vatten. När de blir könsmogna
återvänder de till vatten för fortplantning. Flicksländor och jungfrusländor
håller sig också som juveniler ganska nära vatten. Könsmogna honor hos egentliga
trollsländor uppsöker vatten för parning och äggläggning men tillbringar annars
vanligen mindre tid vid vatten än vad hanarna gör.

De flesta trollsländor föredrar lugna vatten för fortplantning, men det finns
även trollsländor, som flodtrollsländor, som föredrar rinnande vatten. Sjöar,
dammar, åar och kärr och andra våtmarker med öppna vattenytor är exempel på
habitat som lockar många trollsländor. Trollsländor förekommer även vid
kulturskapade eller anlagda småvatten, exempelvis vattenfyllda gamla
märgelgravar, risfält och kanaler. De allra flesta trollsländor fortplantar sig
bara i sötvatten, men några arter tål bräckt vatten med en lägre salthalt.

Könsmogna trollsländehanar försvarar ett revir i närheten av vatten. Reviret
består vanligen av en bit strandkant som hanen patrullerar och försvarar mot
andra hanar. Kommer honor in i reviret försöker hanen para sig med henne. Oftast
är inte reviren permanenta till sin karaktär. Vilket område hanen försvarar kan
förändras över dagen och kan delvis överlappa andra hanars områden.
Jungfrusländor har det tydligaste revirbeteendet medan många små flicksländor
inte verkar ha något särskilt bestämt revir. Hanarnas strider är häftiga men
korta då en av hanarna snabbt brukar ge upp och det blir sällan större skador.

De flesta trollsländor har inget direkt uppvaktningsbeteende, undantaget
jungfrusländor där hanen tydligt uppvaktar honan, och vissa flicksländor som
utför en guppande flykt kring honan. Hanen hos jungfrusländor uppvaktar honan
genom att stå stilla i luften nära henne och slå snabbt med vingarna samtidigt
som han böjer upp sin bakkropp för att visa en fläck som fungerar som
igenkänningssignal. Om fläcken inte har rätt utseende avvisar honan den
uppvaktande hanen.

Innan parningen måste hanen föra över sperma från könsöppningen vid
bakkroppsänden till parningsorganet på den främre delen av bakkroppen eftersom
det saknas en inre förbindelse mellan könsorganen som producerar sperma och
parningsorganet som ska överföra sperman till honan. Det gör han genom att böja
in bakkroppen under sig och fylla upp parningsorganets sädesblåsa med sperma.

När hanen hos egentliga trollsländor sänker sig ner över honan placerar han
först sina ben på hennes mellankropp och huvud och böjer in bakkroppen så att
han kan fatta tag om honans nacke med sin parningstång. Flicksländor och
jungfrusländor gör på samma vis, men hanen fattar tag om honans halsring. Då
hanen fått grepp om honan på detta sätt släpper han taget om henne med benen. I
detta skedet kan det sammankopplade paret flyga iväg. Den position som hanen och
honan befinner sig i när de är sammankopplade så här kallas för tandemställning.

Det nästa steget i parningen är att hanen får honan att böja upp bakkroppen för
att hennes könsöppning ska kunna fästas vid hans parningsorgan. Därmed bildas
det för trollsländorna typiska parningshjulet. Om paret lyckas med att bilda ett
parningshjul kan hanen överföra sperma till honan och befruktning ske. Om inte
honan är parningsvillig går det inte och hanen får avbryta parningsförsöket.
Parningshjulet kan bildas i flykten eller sittande, exempelvis på en kvist eller
ett strå. Parningshjulet kan bestå olika länge beroende på art. Hos vissa
trollsländor varar parningshjulet inte i mer än några sekunder, andra är
förenade i åtminstone ett par minuter och ibland närmare en halvtimme, och i
något fall hos flicksländor så länge som upp till tre timmar.

Under parningen försöker hanen förutom att överföra sin egen sperma ofta pumpa
bort sperma från eventuella andra hanar som tidigare har parat sig med honan för
öka chansen att det är han som befruktar äggen. Färgteckning och kroppens
storlek och form samt beteende är karaktärer som hanar och honor av samma art
kan känna igen varandra på. Analbihangen som hanen fattar tag om honan med är
olika utformade hos olika arter och en karaktär på vilken honan kan avgöra om
hanen är av rätt art. På motsvarande vis kan hanen med sina analbihang känna om
honan är av rätt art på formen på området där han griper tag i henne.

Efter parningen följer äggläggningen. Den kan utföras av honan ensam, eller med
hanen ledsagande honan i tandemställning. Hos trollsländor där hanen ledsagar
honan håller paret ihop olika länge. Många arter inleder äggläggningen i
tandemställning, men sedan släpper hanen taget om honan som fortsätter
äggläggningen ensam. Hanen kan vakta honan en kort tid, något som är fallet hos
flera segeltrollsländor vars hanar ryttlar en stund i luften nära den
äggläggande honan. Om en annan hane närmar sig honan kör den vaktande hanen bort
honom.

Äggläggningen kan vara endofytisk eller exofytisk. Endofytisk äggläggning
innebär att äggen sticks in i växtdelar och exofytisk äggläggning att äggen
släpps fritt i vattnet. Jungfrusländor, flicksländor och mosaiktrollsländor är
tre grupper av trollsländor som har endofytisk äggläggning. Äggen läggs i
vattenväxter, med enstaka undantag som flicksländan Lestes viridis vilken lägger
ägg under barken på över vatten hängande grenar. När ägget kläcks faller nymfen
i vattnet. Flodtrollsländor, glanstrollsländor och segeltrollsländor har
exofytisk äggläggning. Kungstrollsländor sticker ner sina ägg i sandiga bottnar.

Det är främst hos arter med endofytisk äggläggning som hanen ledsagar honan i
tandemställning. Särskilt vanligt är det bland flicksländor. Hos vissa
mosaiktrollsländor ledsagar hanen också honan, men hos de flesta gör han inte
det. Jungfrusländornas hanar ledsagar inte honan i tandemställning, men kan visa
henne en lämplig äggläggningsplats inom reviret. Hos arter med exofytisk
äggläggning är inte hanen med under äggläggningen, utan honan lägger äggen
ensam. Ett undantag är ängstrollsländor som börjar äggläggningen i
tandemställning.

Honor som lägger ägg fritt i vattnet lägger vanligen ett stort antal små ägg.
Oftast doppas bara bakkroppsändan ner i vattnet när äggen avges. Det kan utföras
under flykt och beteendet upprepas flera gånger i följd. Vid varje dopp avges
ett eller flera ägg tillsammans i en liten klump. Tvåfläckad trollslända lägger
dock sina ägg i en sträng. Äggen skyddas av ett geléartat hölje. Detta hölje gör
att äggen fäster vid botten eller vid vattenväxter och slampartiklar som fastnar
på höljet gör äggen svårare att upptäcka för predatorer. Honor som sticker in
äggen i växter lägger vanligen ett färre ägg men äggen är större. Dessa kan
delvis eller helt krypa ner i vattnet under äggläggningen. Äggen sticks in ett
och ett i växtdelar och både död och levande växtvävnad kan utnyttjas. Beroende
på vilken trollsländeart det rör sig om föredras olika sorters vattenväxter.

Den tid det tar innan äggen kläcks beror på temperatur och arten. I varmt
tropiskt klimat går det fort och äggen kan kläckas redan efter en knapp vecka. I
nordligare områden tar det längre tid, upp till ett år, eftersom utvecklingen av
embryot stannar upp och går in i en diapaus över vintern.

När nymfen först kläcker ur ägget är den larvliknande och kallas för prolarv.
Ganska snart efter kläckningen spricker dock prolarvshuden upp och den egentliga
nymfen framträder. Utvecklingstiden för nymfen kan variera från endast omkring
en månad till fem år. Hur lång tid det tar beror på arten och på klimatet. Vid
lägre temperatur växer nymfen långsamt och om temperatur går under 10°C stannar
tillväxten i princip av. Mest gynnsamma temperaturen för nymfens tillväxt är
mellan 20 och 25°C. Antalet hudömsningar som nymfen genomgår under sin
utvecklingstid är mellan nio och femton. Det varierar beroende på art, dock är
inte antalet hudömsningar för en art helt bestämt eftersom det också kan
förekomma en variation inom arterna.

Nymferna söker efter byten genom att röra sig långsamt fram över bottnen eller
bland vattenväxter, eller genom sitta stilla i hopp om att upptäcka ett byte.
För nymfer som är dagaktiva och rör sig fritt i jakten på byte är synen det
viktigaste sinnet för bytesfångsten. Nymferna reagerar framförallt på bytets
rörelser. För trollsländenymfer som sitter mer stilla eller är nattaktiva är
känseln ett viktigt sinne. Nymfer tar alla sorters byten de klarar av att fånga.
Mygglarver är vanliga byten, men andra sorters vattenlevande insektslarver, till
exempel dagsländelarver fångas också, liksom små kräftdjur. Större nymfer kan ta
grodyngel eller fiskyngel. Till nymfernas fiender hör framförallt fiskar. Större
vattenlevande rovinsekter som vattenbi och olika sjöfåglar är andra hot.
Kannibalism har observerats vid hållande av nymfer i fångenskap, men om och i
vilken omfattning det förekommer kannibalism i naturen finns det inte mycket
kunskap om.

Nymfer av jungfrusländor och flicksländor andas med de gälblad som finns vid
bakkroppsändan. Nymfen klarar av att förlora ett eller flera gälblad eftersom
den också kan ta upp syre genom huden, men den kommer då bli känsligare för
syrebrist. Även om nymfen sällan gör det kan den simma genom vickande rörelser.
Gälbladen fungerar då nästan som en fena. Andningen hos nymfer av egentliga
trollsländor sker genom att nymfen pumpar vatten in och ut ur ändtarmen på vars
insida det finns trakéförsedda utskott som tar upp syre. Om nymfen blir skrämd
kan den genom att häftigt stöta ut vatten kvickt förflytta sig bort från faran.
Flodtrollsländornas nymfer gräver under dagen ner sig i bottensedimentet där de
är mer skyddade mot faror.

När nymfen ska genomgå sin sista hudömsning och förvandlas till fullbildad
slända kryper den upp ur vattnet. Nymfen klättrar upp och håller sig fast med
benen vid något strå, eller vid en sten. De flesta trollsländor kläcker i
närmast lodrät position eller hänger nedåt men hos flodtrollsländor kan
kläckningen även ske i horisontellt läge. Den tomma huden, exuvium, blir
kvarsittande, sedan den fullbildade trollsländan krupit ut.

Efter att huden spruckit upp arbetar sig den nykläcka trollsländan först fri med
framkroppen och benen. Därefter blir det en paus då benen måste hårdna något för
att bli användbara. Hos egentliga trollsländor hänger i den här fasen den nya
sländan ofta med framkropp och huvudet nedåt, undantaget flodtrollsländor som
inte hänger på det viset. När benen är användbara kan trollsländan krypa ur den
spruckna huden som var nymfen och dra ut bakkroppen. Bakkroppen är i det här
skedet kort och mjuk och vingarna är små och ligger tätt hopvikta. Processen att
pressa ut kroppsvätska i vingarna och bakkroppen för att de ska få sin fulla
storlek är nästa steget i förvandlingen.

Vingarna är när de börjar vecklas ut mjölkaktigt färgade, men klarnar när de
fått sin fulla storlek och styvnat. Något som är viktig är att det inte finns
något i vägen när vingarna spänns ut, eftersom vingarna i så fall kan bli
krokiga. Då även bakkroppen fått sin fulla längd syns ofta en droppe
överskottsvätska vid spetsen.

Kläckningsprocessen tar olika lång tid beroende på art men också beroende på
temperaturen. Om det är varmt går det snabbare. Det kan variera mellan någon
halvtimme och ett par timmar. Under den här tiden är trollsländan mycket sårbar
eftersom kroppen är mjuk och den ännu inte kan flyga. När det yttre hudskelettet
hårdnat och vingarna torkat och styvnat kan trollsländan göra sin första
flygtur. Den första flygturen, eller jungfruflygningen, är osäker eftersom
flygskickligheten ännu inte är uppövad och det kan hända att trollsländan hamnar
i vattnet. I bästa fall lyckas den ta sig upp på exempelvis ett flytblad av
någon vattenväxt och kan torka och flyga iväg igen.

Trollsländans första tid som bevingad imago är riskfylld. Dåligt väder är ett
hot, om det är regnigt, blåsigt och kallt en längre tid dör många trollsländor
innan de hunnit para sig. Predatorer är ett annat hot och unga trollsländor med
osäkrare flykt är extra sårbara för predatorer. Flygskickligheten övas dock upp
snabbt, redan andra dagen är trollsländornas flykt mycket säkrare. Tack vare sin
flygskicklighet kan de egentliga trollsländor undgå många fåglar men det finns
en del fåglar som klarar att fånga dem. Dit hör bland annat lärkfalk, tornfalk,
aftonfalk, kungsfiskare och biätare. Flicksländor som inte riktigt flyger lika
bra kan fångas av exempelvis rörsångare och sävsångare. Andra rovlevande
insekter, som rovflugor, är ett annat hot för mindre trollsländor. Mot mindre
trollsländor är också andra större trollsländor ett hot. Små trollsländor kan
även fastna i spindelnät.

Fullbildade trollsländor uppvisar två olika huvudstrategier vid jakt. En
strategi är att aktivt flyga omkring och spana efter byten som
mosaiktrollsländor gör. Dessa trollsländor jagar ofta över land, till exempel
längs skogsbryn. Ängar är ett annat exempel på biotop som drar till sig många
insekter som trollsländorna kan fånga. Den andra strategin är att sitta stilla
på en utkiksplats och spana efter byten. Detta gör exempelvis segeltrollsländor.
Då den spanande trollsländan upptäcker ett byte flyger den snabbt upp för att
fånga det (med sina ben). I segeltrollsländornas fall återvänder trollsländan
när den fångat bytet ofta till sin tidigare utkiksplats. Flicksländor som jagar
genom att spana från en utkiksplats återvänder endast sällan till samma
utkiksplats när de har fångat bytet. Dessa små trollsländor kan även ta
stillasittande byten.

Trollsländor är inte specialiserade i sitt val av byten utan vilka andra
insekter som fångas beror mest på trollsländans storlek och på hur lätt bytet är
att fånga. Små flicksländor och jungfrusländor tar mindre byten. Egentliga
trollsländor kan ta större byten. Flugor och myggor är vanliga byten. Bladlöss
och bladloppor fångas av små trollsländor. Dagsländor och nattsländor är ganska
vanliga byten, liksom nätvingar. Små fjärilar och skalbaggar fångas ibland.
Gaddförsedda steklar fångas sällan. Skinnbaggar som kan smaka illa är också
mindre vanliga byten.

Bytesjakten sker i regel på dagen men det finns också arter som jagar i
skymningen, framförallt i tropiska delar av världen. Under natten söker
trollsländorna skydd i vegetationen. I vegetationen tar de också skydd vid
dåligt väder då de inte kan flyga och jaga.

Trollsländornas ursprung går tillbaka till yngre karbon för cirka 300 miljoner
år sedan. Till den grundläggande uppbyggnaden liknar dagens trollsländor
fortfarande sina tidiga förfäder vilket syns på de bevarade fossil som hittats.
Genom evolutionshistorien har trollsländor som ordning förändrats jämförelsevis
lite och de anses därför ofta som en av de primitivaste ordningarna av bevingade
insekter.

Under karbon och perm existerade jättesländor (Protodonata) och dessa tros vara
trollsländornas äldsta förfäder. Jättesländorna var dock mycket större än dagens
trollsländor. Som exempel kan nämnas arten Meganeura monyi som kunde ha ett
vingspann på upp till 70 centimeter. Ett skäl till att jättesländor kunde bli så
stora tros vara att syrehalten i atmosfären var mycket högre under karbon än
idag.

Fynd av fossil visar att det senare utvecklades flera olika underordningar av
trollsländor som är utdöda idag. Under perm för 299 till 251 miljoner år sedan
uppkom Protanisoptera och Archizygoptera och under trias för 251 till 200
miljoner år sedan uppkom Triadophlebiomorpha. Protozygopthera, en annan tidig
underordning anses ibland ingå i Archizygoptera. Under trias och krita för 251
till 65,5 miljoner år sedan utvecklades Anisozygoptera. Från jura finns fossil
från en utdöd underordning med namnet Tarsophlebioptera. Vingens utveckling är
viktig i studiet av trollsländornas evolution, dels för att många bevarade
fossil är avtryck av just vingar och dels genom att vingens karaktärer kan
skilja grupper åt. Jättesländor hade exempelvis ingen vingnod och inget
vingmärkte. Protanisoptera visar en antydan till vingnod och ett diffust
vingmärke. Archizygoptera var den första gruppen där vingnoden och vingmärket
blev mer tydliga.

De två stora grupper av trollsländor som finns idag, (egentliga trollsländor)
och (flicksländor och jungfrusländor), utvecklades för 150 till 200 miljoner år
sedan och dagens arter uppvisar fortfarande stora likheter med sina föregångare,
särskilt från och med tertiär för cirka 50 miljoner år sedan. Båda grupperna
uppvisar stor mångfald med nära 2 900 recenta arter. Av egentliga trollsländor
har det därtill funnits minst fem numera utdöda familjer och av flicksländor och
jungfrusländor två numera utdöda familjer.

Systematiskt delades dagens trollsländor länge in i tre underordningar,
Anisoptera (motsvarande egentliga trollsländor), Zygoptera (flicksländor och
jungfrusländor) och Anisozygoptera. Den tredje underordningen Anisozygoptera var
mycket liten och innehåll bara två recenta arter (Epiophlebia laidlawi i östra
Himalaya och Epiophlebia superstes i Japan. De två arterna sågs som en sista
kvarlevande rest av en mellanform mellan Anisoptera och Zygoptera, eftersom de
uppvisar drag som påminner om båda grupperna. Enligt nyare kladistiska studier
har dessa två trollsländor dock en gemensam förfader med egentliga trollsländor
och i indelningar som följer kladistiken förs dessa två arter därför ihop med
egentliga trollsländor i underordningen Epiprocta.

Denna översikt visar en indelning ner till familjenivå för nu levande
trollsländor. Översikten utgår från en indelning med åtta överfamiljer och 27
familjer enligt F.M. Carpenter (1992) och C.A. Bridges (1993). men även andra
familjer beskrivs nedan denna då indelningen i familjer är inte helt stabil och
andra indelningar förekommer, exempelvis en indelning med 33 familjer.
Sammantaget finns det över 600 släkten. Det antal arter som anges för familjerna
i översikten avser beskrivna arter och utgår i huvudsak från World Odonata List.
Då det kan råda delade meningar om artstatus är siffrorna att betrakta som
ungefärliga.

Inom underordningen flicksländor och jungfrusländor har släktena Diphlebia med
fem arter och Philoganga med fyra arter som förekommer i Sydostasien och
Australien tidigare (1980-talet) ofta förts till familjen Amphipterygidae, men
senare (från 1990-talet) ofta till en egen familj med det vetenskapliga namnet
Diphlebiidae. En synonym för Diphlebiidae är Philogangidae. Flicksländan
Chorismagrion risi som ibland räknas till familjen Lestoideidae har av andra
auktoriteter placerats som ensam art i släktet Chorismagrion och familjen
Chorismagrionidae. Arten Thaumatoneura inopinata som förekommer i Costa Rica och
Panama har också en varierande placering, antingen i familjen Megapodagrionidae
i överfamiljen Lestoidea eller i en egen familj, Thaumatoneuridae, inom
överfamiljen Calopterygoidea.

För underordningen egentliga trollsländor finns utöver familjer i indelningen
ovan familjerna Austropetaliidae, Chlorogomphidae, Macromiidae och
Synthemistidae beskrivna. Familjen Austropetaliidae innehåller elva arter som
finns i Australien och Sydamerika och ingår i överfamiljen Aeshnoidea. Denna
familj upprättades 1994 i och med Carle och Loutons uppdelning av Neopetaliidae.
Deras uppdelning innebar att fyra släkten, Archipetalia, Austropetalia,
Hypopetalia och Phyllopetalia placerades tillsammans i en ny familj,
Austropetaliidae. Kvar i Neopetalidae blev arten Neopetalia punctata som Carle
och Louton placerade i överfamiljen Libelluliodea. Chlorogomphidae är en familj
trollsländor om 45 arter som förekommer i Asien. Gruppen har haft varierande
placering, men räknas nu till överfamiljen Libelluloidea. Tidigare placerades
familjens största släkte Chlorogomphus i underfamiljen Chlorogomphinae som
ingående i Cordulegastridae. Macromiidae med 123 arter världen över och
Synthemistidae med 43 arter i Australien behandlas om de inte ses som egna
familjer som tillhörande Corduliidae.

Trollsländor är ganska stora insekter och de uppmärksammas lätt genom sina
färger och skickliga flykt. De kan också betraktas som för människor nyttiga
djur, eftersom de äter många för människor besvärliga insekter, som flugor och
myggor som kan göra skada på odlade grödor och sprida sjukdomar. Det finns
skildringar av trollsländor inom konst och litteratur och trollsländor omtalas i
folktro på olika vis i världen.

Innan kristendomen kom till Nordeuropa associerades trollsländor med gudinnan
Freja som stod för fruktbarhet. Efter införandet av kristendomen sågs dock
trollsländor på med större misstro. Det framgår bland annat av många äldre namn
som trollsländor har i olika länder. På tyska ska det ha funnits åtminstone
omkring 150 olika folkliga namn, av vilka flera som exempelvis "Wasserhexe"
(hexe betyder häxa, det kan sägas betyda "vattenhäxa") och "Teufelsnadel"
(Teufel betyder djävul) antyder samröre med onda makter. I England kallas de
egentliga trollsländorna för "dragonfly" (dragon betyder drake) och i Danmark är
ett av många namn på trollsländor "Fandens ridehest" (den ondes ridhäst). Det
svenska namnet "trollsländor" kommer troligen av att trollsländor sades vara
trollens spinnverktyg. En vanlig skröna förr var att trollsländor kunde sticka
ut ögonen eller sy ihop ögonlocken på sovande människor. Ett gammalt svenskt
namn på trollsländor som speglar detta är "blindsticka". Från samma tro kommer
det norska "öyenstikker".

Till äldre folktro om trollsländor hör också tron om att trollsländor var Skams
besman (Skam var ett namn den onde, besman är ett äldre redskap för att väga
föremål). Man trodde att när en trollslända flög över huvudet på en människa
vägdes människans själ och det var ett farligt tecken som kunde leda till
olycka. En annan föreställning var att trollsländor som flög över sädesfält bet
av axens korn. I verkligheten jagar trollsländorna insekter som dras till
sädesfälten. Om trollsländor flög kring kreatur sades det att trollsländorna
stack kreaturen. Men egentligen jagar trollsländorna flugor som dras till
kreaturen.

Ett dialektalt namn på trollsländor i Sverige är braisna-mack — mack är en
variant av mark som betyder mask — vilket antyder att trollsländor används som
bete vid braxenfiske. I Härjedalen kallas trollsländan för Örsnilldre.



https://sv.wikipedia.org/wiki/Marocko

Marocko (arabiska: المغرب (al-Maġrib); tamazight: ⴻⵍⵎⴻⵖⵔⵉⴱ (El-Meɣrib)),
formellt Konungariket Marocko är ett land i västra Nordafrika. Det är ett av
Afrikas nordligaste länder. Landet gränsar till Algeriet, Västsahara, Spanien
(exklaverna Ceuta, Melilla och övriga Plazas de soberania) samt Atlanten och
Medelhavet. Sedan den 27 februari 1976, då Marocko ockuperade Västsahara,
gränsar Marocko även de facto till Mauretanien.

Marocko är medlem i Förenta nationerna (sedan 12 november 1956), Afrikanska
unionen, Arabförbundet samt Islamiska konferensorganisationen. Marocko var med
och grundade Organisationen för afrikansk enhet, föregångaren till den
afrikanska unionen, men lämnade den efter Västsahara erkänts som en självständig
stat av de andra afrikanska länderna och erbjudits medlemskap.

Landet ingår i den Alliansfria rörelsen och har nära relationer med den
Europeiska unionen och USA. Marocko erkände USA som självständigt land 1786 och
USA är Marockos sjätte största handelspartner och de två arbetar tillsammans mot
global terrorism. Marocko har en konstitutionell monarki där kungen har stor
makt: Kungen utser ministrar, statsminister samt medlemmar i den högsta
domstolen.

Den marockanska staten är av gammalt datum, även om kungaätter och gränser har
varierat kraftigt genom åren. En muslimsk kungamakt uppstod i Marocko redan för
drygt tusen år sedan, och axlade manteln som "amir al-muminin", eller de
troendes befälhavare, en titel som annars främst använts av Profeten Muhammad
och de muslimska kaliferna. Landet införlivades aldrig med det Osmanska
imperiet, men koloniserades däremot i början av 1900-talet gradvis av de
europeiska kolonialmakterna Frankrike och Spanien. Landet förde en lång kamp för
att bli självständigt från Frankrike och blev det 1956, varvid även Spanien
gradvis släppte sina områden. Den internationella staden Tanger återlämnades
till Marocko samma år.

Sedan dess har landet styrts av tre kungar, Muhammed V (till 1961), Hassan II
(1961-1999) och Muhammed VI (från 1999). Den kung som främst format landet är
Hassan II, som styrde i nästan fyra decennier efter självständigheten.
Utrikespolitiskt upprätthöll han goda relationer med Frankrike och USA men kom i
konflikt med Algeriet och Mauretanien, vars territorium han (liksom Västsahara)
ansåg ingick i Stormarocko. Ett kort krig utkämpades 1963 med Algeriet men ledde
inte till de gränsjusteringar som kungen önskat. Inrikespolitiskt styrde Hassan
II med hård hand och hålls ansvarig för många människorättskränkningar, bland
annat i samband med Västsaharakonflikten (se nedan), men också mot marockanska
oppositionella, mest känd är sannolikt Mehdi Ben Barka, en oppositionsledare som
kidnappades och antas ha mördats i Paris på 1960-talet. Flera statskuppsförsök
gjordes mot kungen i början på 1970-talet, och kom mycket nära att döda honom.
1975 lugnade läget ner sig, när en nationalistisk kampanj drogs igång för att
annektera grannterritoriet Västsahara, vilket tillät kungen att framställa sig
som folkledare och sätta armén i arbete.

Ockupationen av Västsahara blev emellertid en svår börda för landets bräckliga
ekonomi, och från och med tidigt 1980-tal hade situationen återigen förvärrats,
med omfattande strejker, protester och demonstrationer som slogs ner av polis.
Vid samma tid växte slumområden runt marockanska städer upp, som ett resultat av
de ekonomiska problemen, och en islamistisk rörelse började växa sig stark där.
Från slutet av 1990-talet mildrades hans styre något, och ekonomiska reformer
och satsningar på turism ledde till förbättrade statsfinanser, även om
fattigdomen fortfarande är utbredd. Efter Muhammed VI:s trontillträde har
regimen i Marocko liberaliserats ytterligare. Fortfarande är landet dock i
praktiken helt kontrollerat av kungen, som bland annat tillsätter
premiärministrar och regeringar och kan upplösa parlamentet, och det är strikt
förbjudet att kritisera eller ifrågasätta honom eller hans beslut. Den oberoende
pressen har blivit relativt frispråkig sedan 1990-talets slut, men under 2005
och 2006 stängdes flera tidningar av regeringen för kritik mot kungen eller i
Västsaharafrågan, och åtskilliga journalister har fängslats. TV-medierna förblir
i kungahusets händer.

De goda relationerna med USA och Frankrike har fortsatt under Muhammed VI. Under
2000-talet har islamistiska terrorattentat drabbat flera av Marockos städer,
bl.a. Casablanca, efter vilka landet har samarbetat tätt med USA i "kriget mot
terrorismen", även om inhemska människorättsgrupper menar att det alltför ofta
skett genom tortyr. Marocko utsågs år 2004 till en "major non NATO ally" av USA,
den högsta status en militärt allierad nation kan få förutom Nato-medlemskap.

Marocko har länge krävt att få annektera Västsahara, före detta Spanska Sahara.
Detta område administrerades som en separat koloni av Spanien, och koloniserades
också långt tidigare än de delar av Marocko som Spanien kontrollerade under
kolonialtiden (från år 1884), varför Spanien och FN vägrade erkänna det som en
del av Marocko. Internationella domstolen i Haag fastslog också 1975 att, även
om det fanns vissa band mellan västsahariska invånare och Marocko (liksom med
Mauretanien) så var de inte starka nog för att frånta dem deras
självbestämmanderätt i enlighet med FN:s resolutioner om hur före detta kolonier
ska behandlas. Enligt Madridavtalet, som slöts mellan Spanien, Marocko och
Mauretanien, övertog dock Marocko 1976 den norra delen av Västsahara från den
spanska kolonialmakten medan Mauretanien övertog den södra delen. Detta erkändes
inte av FN, som sedan 1960-talet krävt en folkomröstning bland Västsaharas
invånare om vad som ska ske med området. Strider utbröt med en inhemsk gerilla,
Polisario, som sedan tidigare utkämpade ett uppror mot Spanien för ett
självständigt Västsahara. 1979 tvingades Mauretanien att ge upp sin del, vilken
då övertogs av Marocko. Marocko har sedan dess de facto kontroll över cirka 2/3
av området, inklusive alla större städer, efter att ha byggt en lång minerad mur
som delar området i två delar.

Territoriets status är fortfarande oklar. Återstoden styrs av Polisario, som är
baserat bland de tiotusentals västsahariska flyktingar som sedan 1970-talet
lever i Algeriets Tindouf-provins. En vapenvila har varit i kraft sedan 1991.
Den övervakas av Minurso, en FN-mission som de senaste sjutton åren har haft i
uppdrag att arrangera en folkomröstning om självständighet eller integration med
Marocko. Folkomröstningen sköts upprepade gånger upp under 1990-talet, efter
marockanska invändningar, och sedan år 2000 vägrar Marocko återigen att ha med
självständighet bland folkomröstningsalternativen. Nu föreslår man istället att
Västsahara ska ges begränsad autonomi inom Marockos gränser, men att ingen
omröstning om självständighet hålls. Polisario hävdar att detta beror på att
Marocko vet att landet kommer att förlora en fri omröstning, och kräver att FN
ska agera, hittills utan resultat.

Personer som demonstrerat mot Marockos ockupation av Västsahara har arresterats
och fängslats. Tortyr har förekommit vid förhör. En murbyggnad som strider mot
folkrätten, 220 mil lång, har Marocko satt upp genom Västsaharas öken för att
skydda naturtillgångar och mineralfyndigheter från att nås av sahrawierna.

Marocko är efter yta inte lika stort som flera andra stater i Afrika, men
landskapet är mycket varierat. Landet har en lång kustlinje mot Medelhavet och
Atlanten i norr och väst, ett högland vid Atlanten som motsvarar den spanska
Meseta Central, bergstrakter som Atlasbergen och Rifbergen samt den låglänta
övergången till Sahara.

Kusten vid Medelhavet är ofta brant med klippor och kännetecknas av flera vikar
och uddar. Vid floden Moulouyas mynning - nära gränsen till Algeriet - blir
landskapet vid kusten låglänt. Vid Medelhavets västra ände finns en udde mot
Europa som har formen av en skära.

Kusten vid Atlanten är ganska rak och låg. Vinden transporterar mycket sand och
därför finns här nästan inga hamnar. Regionen kring floden Sebou är låg och
sedan följer högplatån. Platån stiger upp till 450 meter över havet.
Vegetationsformen är här vanligen stäpp. Över höglandet är några enstaka berg
fördelade. I syd och öst omsluts platån av höga bergskedjor som Mellanatlas och
Högatlas. Dessa bergstrakter reser sig sedan början av tertiär, då den
afrikanska kontinentalplattan rör sig norrut och stöter ihop med den eurasiska
kontinentalplattan. Jordbävningar, som till exempel den i Agadir 1960, visar att
processen är fortfarande i gång. Atlasbergen bildar en naturlig och kulturell
gräns mellan Medelhavszonen och Sahara. Högatlas sträcker sig i en svag båge
över cirka 800 km från sydväst till nordöst. Med sina branta sluttningar och
klippiga berg har den alpin karaktär. Här ligger Atlasbergens och norra Afrikas
högsta toppar, däribland Marockos högsta berg Jbel Toubkal (4 165 meter).

I landets sydöstra hörn går Högatlas över i Saharaatlas. I centrala Marocko
ligger lite norr om Högatlas den 300 km långa Mellanatlas. Vid bergskedjans östa
ände som brant störtar ner till Moulouya-slätten finns flera 3 000 meter höga
toppar, annars är Mellanatlas medelhög. Längs Medelhavets kustlinje sträcker sig
från Gibraltar sund till låglandet kring Moulouya de upp till 2 456 meter höga
Rifbergen. Dalgången mellan Rifbergen och Mellanatlas är en viktig genomfartsled
och kallas därför "Taza-korridoren".

Öster om Moulouya stiger landskapet till en högplatå som främst ligger i
Algeriet. Nära Marockos södra gräns ger den tidvis vattenförande floden Ziz
upphov till en region med oaser som kallas Tafilet eller Tafilalt. En liknande
yppig växtlighet finns längs den 100 till 150 km långa floden Draa som mynnar i
sydvästra Marocko i Atlanten.

I Marocko råder ett medelhavsklimat, men i inlandet är det varmare och torrare.
Bergen i norr är geologiskt instabila och jordbävningar förekommer. Temperaturen
varierar kraftigt mellan dag och natt, även inomhus, varför turister bör tänka
på att medföra varma kläder.

Några av landets större miljöproblem är jorderosion på grund av avverkning av
vegetation för att få mer odlingsbar mark, färskvattenförorening på grund av
dålig avloppsrening samt oljeföroreningar i kustvattnen.

Marocko är en konstitutionell monarki. Landet har ett folkvalt parlament, men
det är kungen som har den yttersta makten, och kan styra via dekret. Tryckfrihet
och yttrandefrihet är garanterade i lagen men är i praktiken begränsade. Medier
som yttrar sig kritiskt om till exempel Marockos roll i Västsahara riskerar att
bli tvingade att upphöra att existera.

Marocko protesterar mot att Spanien styr över enklaverna Ceuta och Melilla samt
några öar utanför kusten. Marocko kommer inte heller överens med Spanien om var
gränsen mellan Kanarieöarna och Marockos fastland ska gå. Detta är föremål för
ständiga reservationer från de tvistande parterna, så snart internationella
överenskommelser ska träffas i vilket ämne som helst berörande dessa områden.

Officiellt är cannabisodling, tillverkning och smuggling av hasch allvarliga
brott i Marocko men i praktiken förekommer en omfattande illegal odling av
cannabis, mestadels i Rifbergen i norra Marocko. Den odlade arealen uppskattas
till 80 000 hektar och utgör råvara för cirka 90% av det hasch som smugglas till
Europa till ett värde som kan uppskattas till 15 miljarder i smugglarledet.

Marocko är medlem i FN och i Arabförbundet, och sedan januari 2017 i Afrikanska
unionen.

Fredag den 7 september 2007 hölls det andra parlamentsvalet under kung Mohammed
VI:s tid som monark. Valdeltagandet var det lägsta i landets historia, bara 37 %
av de 15  miljoner röstberättigade marockanerna deltog i valet.

33 politiska partier och 13 oberoende kandidater tävlade om de 325 platserna i
parlamentet. Enligt det preliminära resultatet blev det konservativa
Självständighetspartiet (Istiqlal) det största partiet med 52 mandat.
Islamistiska Rättvise- och utvecklingspartiet (PJD) fick 47 platser, det
berber-konservativa Folkrörelsen (MP) och Oberoendes samling (RNI) fick 43
respektive 38 platser vardera medan Socialistpartiet (USFP), som dominerade den
avgående regeringen, fick 36 mandat. Liberalkonservativa Konstitutionella
förbundet (UC) fick 27 platser. MP, RNI och UC anses tillhöra de kungatrogna
partierna, medan Istiqlal och USFP samt PJD är mer självständiga i sin linje
till palatset.

I slutet av 2011 genomfördes ett nytt val efter att marockanska folket röstat
för en ny konstitution där kungens makt begränsas. Nu är det regeringens chef,
Abdel ilah Benkirane, som styr och det är parlamentet som stiftar lagar. Den nya
konstitutionen omfattar en rad fri- och mänskliga rättigheter med bland annat
yttrandefrihet, ungdomsrättigheter, kvinnorättigheter och rätten för
demonstration, pluralism och respekt för mångfald och förbud av ett partisystem.
Regeringen är ansvarig inför parlamentet. Marocko anses vara ett av de liberala
och demokratiska länderna i arabvärlden[källa behövs].

Regionen Oued Ed-Dahab-Lagouira, nästan hela regionen Laâyoune-Boujdour-Sakia El
Hamra samt södra delen av regionen Guelmim-Es-Smara utgör Västsahara. I de delar
av detta område som kontrolleras av Marocko (vissa ökenområden hålls av Front
Polisario) tillämpas marockansk lag, och ur marockansk synpunkt är det en helt
normal del av landet. Däremot erkänner inte FN och omvärlden någon del av
Västsahara som tillhörigt Marocko, utan betraktar det som ett omtvistat
territorium med självbestämmanderätt.

Detta avsnitt behandlar enbart situationen i Marocko och inte i det omtvistade
Västsahara. Situationen för mänskliga rättigheter är blandad. Å ena sidan har
Marocko gjort avsevärda förbättringar sedan åren under kung Hassan II
(1961-1999), då staten framför allt till och med tidigt 1990-tal dödade
dissidenter och demokratiaktivister. Å andra sidan finns fortfarande klagomål om
maktmissbruk av hans mer progressive son, kung Mohammed VI, och från polisen.
Marocko beskrevs 2009, vid sidan om Tunisien, som det land i arabvärlden som
fängslar flest journalister.

Trots lagförbud förekommer barnarbete av tusentals barn i Marocko, främst
hushållsarbetande flickor, vissa så unga som åtta. De drabbas ofta av fysiskt
och verbalt våld och isolering och arbetar långa arbetsdagar sju dagar i veckan.
De är dåligt betalda och nästan ingen går i skolan. Hushållsarbetare, inklusive
barn, är undantagna från Marockos arbetsmarknadsreglering, och som ett resultat
åtnjuter de inte rättigheter som andra arbetstagare, bland annat en minimilön
och gränser för deras arbetstid. Emellertid är det enligt marockansk familjerätt
(från 2004) och konstitutionen (2012) olagligt att ha yngre hushållsarbetare.

Efter terroristattacken i Casablanca i maj 2003 har människorättsgrupper
anklagat Marocko för att misshandla och tortera fångar. Flera rapporter har
också förekommit med påståenden om hemliga CIA-interneringsläger i landet där
brott mot mänskliga rättigheter ska ha begåtts.

Amina Filali var en 16-årig flicka från Larache i Marocko som uppmärksammades
internationellt sedan hon begick självmord 2012 genom att ta råttgift för att
hon var tvungen att gifta sig med sin våldtäktsman. Mannen slapp straff. Enligt
en tolkning av marockansk lagstiftning kan våldtäktsmannen undvika åtal genom
att gifta sig med sitt offer. Denna incident har dragit mycket uppmärksamhet
till marockansk lag, och lokala och internationella människorättsgrupper har
bedrivit kampanjer för att artikel 475 i den marockanska strafflagen ska
annulleras, så att våldtäktsmän inte ska undkomma rättvisan, en annullering som
det marockanska parlamentet röstade enhälligt för den 23 januari 2014, två år
efter våldtäkten.

Med hjälp av bland annat Världsbanken har ekonomiska reformer genomförts och
utvecklingen går framåt. 1999 och 2000 led landet av svår torka, vilket gav
jordbruket problem. Under samma tid fick man dock in mycket utländsk valuta
genom försäljning av licenser för mobiltelefonnät och en viss privatisering av
statliga telekommunikationsföretag. 2001 kom de efterlängtade regnen och
medförde goda skördar, vilket gav ekonomin ett nytt uppsving. En utbyggnad av
det marockanska motorvägsnätverket har också underlättat transport mellan olika
landsdelar med motorvägar. Dessa sträcker sig från Tanger och går via bland
annat Casablanca och till Agadir.

Det marockanska järnvägsnätet är tämligen svagt uppbyggt, och finns framförallt
i landets norra delar. Järnväg och passagerartrafik med nyupprustade vagnar
finns mellan Marrakech och Casablanca, Tanger och Rabat. I söder finns så kallat
fosfatspår, järnväg som används för industriell transport av fosfat som finns i
rikliga mängder av i södra Marocko.

95 % av landets elektricitet framställs av fossila bränslen, och resterande med
vattenkraft. Utöver detta importeras en del el.

Eftersom islam är den dominerande religionen iakttas allmänt fastemånaden
Ramadan. Tidpunkten när detta inträffar förskjuts något år från år efter den
islamiska tideräkningen, eftersom den utgår ifrån månåret. Turisten märker inte
så mycket av detta annat än att affärers öppethållningstider kan förskjutas
något under Ramadan.

Den sexåriga grundskolan är obligatorisk från sju års ålder men alla börjar inte
skolan. Många avbryter också sin skolgång, detta gäller särskilt flickorna på
landsbygden. Undervisningen sker på arabiska de två första åren, därefter på
arabiska och franska med engelska som första främmande språk.[källa behövs]

Andelen av befolkningen mellan åldrarna 15 till 24 år som är läs och skrivkunnig
är 88.8% för män och 74% för kvinnor och cirka en tredjedel av eleverna
fortsätter till gymnasiet enligt UNICEF.

Marockos litteratur skrivs framför allt på arabiska och franska. Den moderna
litteraturen är starkt präglad av det franska inflytandet från kolonialtiden,
men även områdets historiska bakgrund i utkanten av det arabisk-muslimska riket
och det starka inslaget av berbisk kultur är viktigt. Många moderna författare
föredrar att skriva på franska snarare än arabiska, bland annat för att kunna
publicera sig i Frankrike och komma undan den politiska censuren i hemlandet.

Bland framträdande franskspråkiga författare märks Edmond Amran El Maleh
(1917–2010), Driss Chraïbi (f. 1926), Abdelkébir Khatibi (f. 1938), Tahar Ben
Jelloun (f. 1944) och Abdellah Taïa (f. 1973). Bland arabiskspråkiga författare
kan nämnas Muhammad Shukri (f. 1935), Mohammed Barrada (f. 1938) och Leila
Abouzeid (f. 1950).

Det marockanska köket är sedan länge ansett som ett av världens mest
mångfacetterade. Många folkslag har under årens lopp lämnat bidrag till Marockos
matkultur, och hämtar influenser från berber, araber, morer, judar,
Mellanöstern, medelhavsländerna och Afrika. De kungliga kockarna i Fez, Meknes,
Marrakech, Rabat och Tetouan har under århundradenas lopp raffinerat det
marockanska köket och gett det dess särprägel. Lök, oliver, torkade och inlagda
citroner, granatäpplen, dadlar, fikon, russin och nötter, persilja, koriander
och mynta är typiska ingredienser som smaksätter rätter ofta baserade på
grönsaker, kyckling eller lamm. En nationalrätt i Marocko är Couscous. Bland
drycker kan nämnas grönt te som innehåller mynta.



https://sv.wikipedia.org/wiki/Erika_Kinsey

Erika Anna Kristina Kinsey, född Wiklund 10 mars 1988 i Östersund, är en svensk
friidrottare med specialisering på höjdhopp och som tävlar för Trångsvikens IF.

Kinsey är uppvuxen i Nälden i Jämtland. 2004 vann hon USM för 16-åringar i Falun
på 1,86 meter. Hon studerade på friidrottsgymnasiet i Umeå där hon debuterade
som senior i Finnkampen 2006.

Därpå kom hon till Stockholm varvid följde träning med Michel Tornéus och Oscar
Gidewall. Kinsey satsade seriöst på höjdhoppet med bland annat vinst i
junioreuropamästerskapet 2007 där hon hoppade 1,82 meter i Hengelo, varpå hon
följde upp med en tredje plats i Finnkampen 2007 på Ullevi. De kommande åren
blev till ett misslyckande eftersom hon var omotiverad och började istället
spela med ett ishockeylag i Oslo dit hon flyttade.

Därmed tog hon upp den tidigare hockeykarriären från ungdomen med spel i högsta
norska damhockeyligan. Efter ett brutet revben och en punkterad lunga bestämde
hon sig för att återvända till friidrotten. Vid denna tidpunkten träffade hon
sin Ohio-födde man Daniel Kinsey och 2014 flyttade hon över Atlanten till
Warrensburg, Missouri och påbörjade studier på University of Central Missouri.
Under conference-finalen i början av maj 2015 slog hon sitt sju år gamla
personliga rekord när hon hoppade 1,92 m. Vid samma tävling blev det också 6,17
m i längdhopp och 13,11 m i tresteg; båda resultaten är personbästa.

Vid lag-EM i friidrott den 21 juni 2015 i ryska Tjeboksary klarade hon i första
hoppet 1,94 meter för att senare, efter två rivningar, även hoppa över 1,97 i
sista försöket, vilket innebar att hon under samma tävling satte personligt
rekord två gånger. Senare under sommaren 2015 deltog hon vid VM i Peking men
blev utslagen i kvalet med resultatet 1,89 meter.

Under inomhussäsongen 2016 tävlade hon vid Inne-VM i Portland, Oregon och kom
där på en åttonde plats med 1,93 meter. Vid Europamästerskapen i Amsterdam i
juli blev Kinsey utslagen i kvalet efter att ha klarat 1,85. Vid OS i Rio de
Janeiro blev hon utslagen i kvalet med resultatet 1,85.



https://sv.wikipedia.org/wiki/Gibraltar

Gibraltar är ett brittiskt territorium beläget på södra delen av den Iberiska
halvön, vid Gibraltar sund. Gibraltar har en yta på 6,8 km² och en nordlig gräns
med Andalusien i Spanien. Gibraltarklippan är ett viktigt landmärke i regionen.
Vid dess fot ligger det tätbefolkade stadsområdet med nästan 30 000 lokala
invånare och utländska medborgare. År 2009 bröts detta upp i 23 907 infödda,
3 129 britter, 2 395 övriga för en sammanlagd befolkning på 29 431. På
folkräkningskvällen fanns det 31 623 personer närvarande i Gibraltar.

En engelsk-holländsk styrka erövrade Gibraltar från Spanien 1704 under Spanska
tronföljdskriget. Territoriet överläts därefter till Storbritannien "för all
framtid" enligt freden i Utrecht 1713 men FN anser området vara ett
icke-självstyrande område. Det var en viktig bas för Royal Navy; idag är dess
ekonomi baserad till stor del på turism, finansiella tjänster och sjöfart.

Gibraltars suveränitet är en viktig punkt i de brittisk-spanska relationerna då
Spanien hävdar anspråk på territoriet. Invånarna avvisade förslaget till spansk
suveränitet i en folkomröstning 1967 och igen 2002. Enligt 2006 års konstitution
styr Gibraltar sina egna angelägenheter, även om vissa befogenheter, som försvar
och yttre förbindelser, fortfarande är den brittiska regeringens ansvar.

Redan i äldsta tider var Gibraltars klippa, under namnet Calpe, känd som den ena
av ”Herakles stoder”. Den andra var klippan Abyla vid Ceuta på afrikanska
kusten. Klipporna var i århundraden de yttersta gränserna för de gamla folkens
sjöfärder.

Namnet Gibraltar kommer från den arabiska benämningen djebel Tariq, "Tariqs
berg", efter den moriske härföraren Tariq ibn Ziyad. Det uppstod i samband med
arabernas invasion åren 710–711. Halvön kom i spansk ägo år 1493 då morerna
definitivt drevs ur Spanien ("morens sista suck"). Under det spanska
tronföljdskriget, anföll amiral George Rooke staden och dess fästning. Den 22
juni 1704 landsteg han med 5 000 man. Till sin förvåning upptäckte han att
försvararna bara var 500 man och efter två dagars belägring kunde han inta
fästningen. Den 4 augusti samma år deklarerades Gibraltar officiellt som en
brittisk besittning. Spanien försökte med hjälp av Frankrike att ta tillbaka
fästningen, men misslyckades. År 1705 ansåg spanjorerna att det inte var någon
idé att anfalla igen och i freden i Utrecht 1713 accepterade Spanien att halvön
var brittisk.

Gibraltar har tillhört Spanien i 212 år (1492–1704) och Storbritannien i
hittills 313 år (sedan 1704). Spanien har både militärt och politiskt försökt ta
tillbaka halvön vid ett flertal tillfällen men misslyckats. Vid en
folkomröstning i Gibraltar 1967 röstade en överväldigande majoritet för att
Gibraltar skulle fortsätta vara brittiskt.

Spanien under Francisco Franco stängde landgränsen den 9 juni 1969, först den 15
december 1982 öppnades gränsen för fotgängare och helt den 5 februari 1985.

Gibraltar täcker en yta på 6,8 km², och delar sin 1,2 kilometer långa landgräns
med Spanien. Gibraltar har även en 12 kilometer lång kustlinje. Gibraltar har
två kuster, på den östra sidan ligger bosättningarna Sandy Bay och Catalan Bay,
och på den västra sidan den huvudsakliga staden, där de flesta bor. Europa Point
är den sydligaste punkten i Gibraltar.

Gibraltar åtnjuter ett medelhavsklimat, med milda vintrar och varma somrar.
Territoriet består främst av kustnära lågland, som gränsar till den 426 meter
höga Gibraltarklippan.

Gibraltar har mycket få naturresurser och begränsad tillgång till färskvatten,
nyligen[när?] har man börjat ta in vatten från spanska sidan. Fram till
nyligen[när?] har gibraltarborna tagit vara på regnvatten, numera[sedan när?]
används ett desalinationsverk, som är inbyggt i själva klippan.

Själva Gibraltarklippan är av kalksten och 426 meter hög. I den finns långa
tunnlar, de flesta används av militären och är avstängda för allmänheten. Större
delen av dess övre område är ett naturreservat, där omkring 250 makaker, de enda
vilda aporna i Europa, håller till. Genetisk forskning och historiska dokument
pekar på att de fanns på Gibraltar före britternas ankomst.

Gibraltars befolkning var år 2005 totalt 27 884 invånare. Gibraltarborna
beskrivs ofta som antingen engelsmän eller spanjorer, men är en blandning av de
många europeiska invandrare som kommit till klippan under 300 års tid.
Gibraltarborna är ättlingar till ekonomiska emigranter som kom till Gibraltar
efter att majoriteten av spanjorerna lämnade området år 1704 (185 spanjorer var
kvar 1753). Majoriteten av den nya befolkningen utgjordes av genuesare, malteser
och portugiser, men även minorcaner, sardinier, sicilianare, fransmän, tyskar,
italienare och britter bodde i området. Under senare tid har fler och fler
spanjorer flyttat till området, sedan gränserna luckrats upp.

Den huvudsakliga religionen är kristendom, och majoriteten av gibraltarborna
tillhör den romersk katolska kyrkan. Kristna minoriteter tillhör Engelska
kyrkan, Skotska kyrkan, Brittiska Metodistkyrkan och två församlingar av Rikets
sal, Jehovas vittnen. Det finns även en del hinduer, en marockansk muslimsk
befolkning och en sedan länge etablerad judisk befolkning.

Engelska är officiellt språk, och används i regerings- och företagsärenden.
Majoriteten talar även spanska, och många gibraltarbor kan även llanito, en
blandning av engelska och andalusiska, som även innehåller en del ord som inte
finns i något av språken.

Licensierade företag eller auktoriserade finansiella institutioner i Gibraltar
får i enlighet med den finansiella pass-regleringen via EU-lagstiftning
tillhandahålla sina tjänster inom hela EU- och EEA-området utan att separata
licenser krävs inom de enskilda medlemsländerna. Gibraltars näringsliv består
med utgångspunkt från den finansiella pass-regleringen till stor del av s.k.
företagsadministratörer som hanterar bolag registrerade i landet, också mycket
tack vare den fördelaktiga bolagsskatten på 10%.

Andra primära inriktningar där Gibraltars näringsliv utmärker sig är t.ex.
onlinegaming-branschen där ett flertal pokerbolag och casinobolag finns
registrerade, tack vare möjligheter till en spel-licens inom EES och ett av
Europas mest avancerade fiberoptiska telekommunikationsnät, som erbjuder
högkvalitativa lösningar för verksamhetens krav.

Inom Gibraltar är bil det huvudsakliga transportsättet. Motorcyklar är också
populära och det finns bra modern busstrafik. I Gibraltar råder sedan 1929
högertrafik, till skillnad från övriga brittiska territorier. Detta är för att
territoriet delar gräns med Spanien, som också har högertrafik. Men i
parkeringshus är det de facto vänstertrafik.

Det finns en kabinbana som går från nedre delen till klippans topp, med en
station vid apornas näste.

Det enda sättet att ta sig mellan Gibraltar och Spanien var fram till
nyligen[när?] genom landgränsen, eftersom Spaniens regering förbjudit flyg- och
färjeförbindelser. Den 25 juli 2006 skrev Spanien och Storbritannien under ett
avtal om att lugna ner gränskontrollerna, vilka har plågat gibraltarbor genom
åren. De kom överens om en gemensam användning av Gibraltars flygplats, vilket
innebär att flygplatsen även kan användas i spansk inrikestrafik. Förr fanns en
flyglinje mellan Gibraltar och Marocko, men den lades ner av ekonomiska skäl. De
kom även överens om att Storbritannien skall betala den innestående pensionen
för de arbetare som förvisades ur Gibraltar då Spaniens diktator Francisco
Franco stängde gränsen 1969. Vidare innefattar överenskommelsen en kraftig
förbättring av Gibraltars teleförbindelser via Spanien.

Gibraltars territorialförsvar utgörs av Kungliga regementet i Gibraltar (Royal
Gibraltar Regiment) Regementet bildades som infanterienhet inklusive en
artilleritropp i reserven 1958 från Gibraltar Defence Force.

När brittiska armén drogs tillbaka från Gibraltar 1991, inkorporerades
Gibraltarregementet i arméns ordinarie rullor. Det består för närvarande av två
infanterikompanier och ett batteri artilleri. Epitetet "kunglig" lades till
regementsnamnet 1999. I mars 2001 tjänstgjorde man för första gången som högvakt
vid Buckingham Palace.

Många sportförbund har acceperat Gibraltar som medlem: friidrott, boxning,
biljard, bodybuilding, basket, bowling, badminton, cricket, dart, ishockey,
landhockey, simning, bordtennis, fotboll och volleyboll. I många andra sporter
är man observatörer och får vara med på kongresser men fortfarande tävlar man
för Storbritannien.

Under många år kämpade Gibraltar Football Association för internationellt
erkännande.1997 ansökte Gibraltars fotbollsförbund Gibraltar Football
Association om medlemskap i Fifa. Ansökan avslogs då man menade att man skulle
ansöka om medlemskap i Uefa först. År 2001 ändrade Uefa reglerna så att bara
självständiga stater kunde tas upp som medlemmar och man avslog därför
Gibraltars ansökan – trots att lag som Färöarna, Nordirland, Skottland och Wales
var fullvärdiga medlemmar. Gibraltar överklagade till Idrottens skiljedomstol
och 2003 gav domstolen Gibraltar Football Association rätt.

Uefa fortsatte dock neka Gibraltar inträde och i augusti 2006 fastslog
skiljedomstolen åter igen att Gibraltar måste tillåtas medlemskap i både Fifa
och Uefa. I december 2006 togs Gibraltar upp som provisorisk medlem i Uefa men i
januari 2007 nekades de åter inträde som fullvärdig medlem med Spanien som
störste opponent.

Den 24 maj 2013 blev Gibraltar till slut Uefas 54:e medlemsland efter ett
kongressbeslut i London. Sedan den 6 juli 2016 är man även medlemmar i Fifa.

Gibraltar National Olympic Committee har sökt inträde som eget land i olympiska
familjen. Idag ingår deras idrottare i Storbritanniens trupp i olympiska spelen.

Viktoriastadion är nationalarenan och den används för ett flertal sporter,
exempelvis friidrott, fotboll och rugby.



https://sv.wikipedia.org/wiki/G%C3%A4llivare_kommun

Gällivare kommun är en kommun i Norrbottens län i landskapet Lappland i Sverige.
Gällivare kommun gränser i söder mot kommunerna Jokkmokk och Boden, i öster mot
Överkalix och Pajala, samt i norr mot Kiruna i Sverige. I nordväst gränsar
kommunen mot Narvik, Ballangen och Tysfjord i Norge. Med en areal på 16 950
kvadratkilometer är kommunen Sveriges tredje största baserat på arealen.
Centralort är Gällivare vilket gör kommunen till en av de 42 som har ett
tidigare municipalsamhälle som centralort.

Gällivare kommun ligger 100 kilometer norr om polcirkeln. Västra delen av
kommunen utgörs av fjällområden. Den södra delen av kommunen, upptas av stora
skogs- och myrområden.

När 1862 års kommunreform genomfördes i Lappland 1874 bildades Gällivare
landskommun i Gällivare socken. Där inrättades den 2 juni 1893 Gällivare
kyrkostads municipalsamhälle och den 23 december 1908 Malmbergets
municipalsamhälle. Det förstnämnda (med namnet avkortat till Gällivare den 7
september 1951) ägde bestånd fram till och med utgången av år 1955, medan
Malmberget upplöstes med utgången av år 1959.

Kommunreformen 1952 påverkade inte indelningarna i området, då varken
Västerbottens eller Norrbottens län berördes av reformen. Vid kommunreformen
1971 bildades Gällivare kommun av Gällivare landskommun.

Blasonering: Sköld kvadrerad: 1. och 4. i rött fält en gående ren av guld med
blå beväring, därest dylik skall komma till användning; 2. och 3. i fält av guld
ett blått järnmärke.

Vapnet, vars symboler står för renskötsel och malmbrytning, fastställdes
ursprungligen 1948 för Gällivare municipalsamhälle. Sedan detta upplösts
fastställdes det åter av Kungl maj:t 1956, nu för landskommunen. Det
registrerades hos Patent- och registreringsverket 1974 enligt de nya reglerna
för kommunala vapen.

Gällivare är en försvenskning av det lulesamiska namnet Jiellevárre. Jielle-
betyder 'spalt, mellanrum' och kan syfta på en dalgång i berget Malmberget.

En del av befolkningen i trakten har historiskt sett varit, och är i viss mån
fortfarande, finsk-, meänkieli- eller samiskspråkig. Den finska dialekt som
talas i Gällivare kommun kallas för gällivarefinska.

Den 31 december 2014 utgjorde antalet invånare med utländsk bakgrund
(utrikesfödda personer samt inrikesfödda med två utrikesfödda föräldrar) 1 585,
eller 8,69 % av befolkningen (hela befolkningen: 18 231 den 31 december 2014).
Den 31 december 2002 utgjorde antalet invånare med utländsk bakgrund enligt
samma definition 1 065, eller 5,48 % av befolkningen (hela befolkningen: 19 420
den 31 december 2002).

Den 31 december 2014 utgjorde folkmängden i Gällivare kommun 18 231 personer. Av
dessa var 1 373 personer (7,5 %) födda i ett annat land än Sverige. I denna
tabell har de nordiska länderna samt de 12 länder med flest antal utrikes födda
(i hela riket) tagits med. En person som inte kommer från någon av de här 17
länderna har istället av Statistiska centralbyrån förts till den världsdel som
deras födelseland tillhör.

Vid tätortsavgränsningen av Statistiska centralbyrån den 31 december 2010 fanns
det sex tätorter i Gällivare kommun och tätortsgraden var 85,3 %:

I Gällivare kommun finns fyra samebyar, tre fjällsamebyar och en skogssameby.
Fjällsamebyarna Girjas sameby, Unna tjerusj och Báste čearru bedriver renskötsel
ovan odlingsgränsen under barmarksperioden men kan flytta ända ned till
kustlandet vintertid. Gällivare skogssameby har hela året sin verksamhet
nedanför odlingsgränsen. Tre av samebyarna bildade i mars 2011 ett gemensamt
näringsutvecklingsbolag, Ávki AB.

Gällivare är ändstation på Inlandsbanan, samt station på Malmbanan, med
nattågstrafik till Stockholm. Utanför tätorten finns en flygplats, Lapland
Airport, med dagliga förbindelser till olika svenska orter.

Gällivare kommun ansvarar för tre lokalbusslinjer inom Gällivare, Malmberget och
Koskullskulle.

Socialdemokraterna har varit det största partiet i samtliga val och fick
dessutom egen majoritet i valen 1979, 1994 och 2010.

Två av riksdagspartierna, Centerpartiet och Kristdemokraterna, ställde inte upp
i kommunvalet 2014. Båda partierna hade åkt ut ur kommunfullmäktige i valet
2006. Folkpartiet åkte ur fullmäktige i valet 2010 men ställde upp i valet 2014
och hade beställt valsedlar.

Totalt har kommunstyrelsen 11 ledamöter, varav 5 tillhör socialdemokraterna, 2
tillhör moderaterna, och vänsterpartiet, miljöpartiet, sjukvårdspartiet och
malmfältens väl har alla 1 ledamot vardera.

I kommunen finns två stora gruvor; LKABs järnmalmsgruva i Malmberget och Boliden
ABs koppar- och guldgruva Aiktik vid sjön Sakajärvi, 11 km söder om Gällivare.

Inom kommunens gränser finns ett flertal rikskända platser, såsom Dundret,
Muddus, Kaitum, Nikkaluokta, Ritsem, Stora Sjöfallets nationalpark och
Linafallet.



https://sv.wikipedia.org/wiki/Filippinerna

Filippinerna (filipino: Pilipinas), formellt Republiken Filippinerna, (filipino:
Republika ng Pilipinas), är ett land i Sydostasien i västra Stilla havet. I norr
över Luzonsundet ligger Taiwan. Västerut över Sydkinesiska sjön ligger Vietnam.
Suluhavet i sydväst ligger mellan Filippinerna och ön Borneo och i söder skiljer
Celebessjön landet från andra öar i Indonesien. Landet gränsas i öster av
Filippinska sjön. Dess läge vid Eldringen och dess tropiska klimat gör
Filippinerna utsatt för jordbävningar och tyfoner men har också utrustat landet
med naturresurser och gjort det till ett av de rikaste områdena av biologisk
mångfald i världen. Med en arkipelag som består av 7107 öar delas Filippinerna
in i tre geografiska regioner: Luzon, Visayas och Mindanao. Dess huvudstad är
Manila.

Med en uppskattad befolkning på omkring 94 miljoner människor är Filippinerna
världens 12:e folkrikaste land. Ytterligare 11 miljoner filippiner bor
utomlands. Flera etniciteter och kulturer finns på alla öar. Under förhistorisk
tid var negritos några av arkipelagens äldsta invånare. De följdes av successiva
vågor av austronesiska folkslag som förde med sig influenser från malajiska,
hinduiska och muslimska samhällen. Handel introducerade kinesiska kulturella
influenser som förblir än i dag.

Ankomsten av Ferdinand Magellan 1521 markerade början på en epok av spanskt
intresse och slutlig dominans. Manila blev det asiatiska navet i galeonflottan
Manila-Acapulco. Kristendomen blev vida antaget. Då 1800-talet gav vika för
1900-talet följde filippinska revolutionen i snabb takt som gav upphov till den
kortlivade första filippinska republiken, spansk-amerikanska kriget och
filippinsk-amerikanska kriget. I efterdyningarna framträdde USA som den
dominerande statsmakten. Bortsett från perioden av japansk ockupation behöll USA
suveränitet över öarna fram till slutet av andra världskriget då Filippinerna
blev självständigt. USA efterlämnade Filippinerna med det engelska språket och
en starkare affinitet för den västerländska kulturen. Filippinerna utgör idag en
av Asiens demokratier, men en demokrati som ständigt utmanas genom en rad
defekter ytterst härledda från landets koloniala förflutna.

Lämningar har hittats som visar att Homo sapiens fanns i Palawan för troligen
omkring 50 000 år sedan. Dessa invånare kallas Tabonmänniskan.

Tusentals år senare anlände vågor av austronesisktalande invandrare - förfäderna
till nutidens etniska filippinier – från Indonesien och genom södra Kina via
Taiwan. Etniskt kinesiska köpmän anlände på 700-talet e.Kr.

Ferdinand Magellan kom till öarna första gången 1521. Efter att han upprättat
vänskapliga förbindelser med några lokala hövdingar och omvänt dem till
kristendomen kom Magellan i konflikt med en av hövdingarna som fortfarande var
fientliga mot honom, Lapu-Lapu. I det slag som följde blev spanjorerna besegrade
och Magellan dödades, men ett av hans skepp kom tillbaka till Spanien och förde
med sig nyheten om detta nya land. Den 27 april 1565 kom den spanske
conquistadoren Miguel López de Legazpi med 500 soldater till Cebu och bildade
den första spanska bosättningen på öarna, ursprunget till dagens Cebu City.

Augustiner och franciskaner följde med soldaterna från ö till ö för att leta
efter inhemska byar och människor. Spanjorerna byggde snart upp kyrkor och
fästningar, medan de letade efter guld och kryddor. Katolicismen infördes och
antogs av majoriteten. Sporadiska uppror skedde från stamgrupper i norra Luzons
högländer och i kustområden. En del muslimer gjorde motstånd i Mindanao i södra
Filippinerna. Den spanska militären slog tillbaka kinesiska pirater, japanska
och portugisiska, nederländska och brittiska styrkor, som alla också hade
intresse av Filippinerna.

Filippinerna styrdes från Nya Spanien (Mexiko) tills Mexiko blev självständigt.
I slutet av 1500-talet inleddes en spirande handel.

1781 bildade guvernör José Basco y Vargas Sociedad Económica de los Amigos del
País ("Det ekonomiska sällskapet för landets vänner") för att främja den
ekonomiska utvecklingen. Filippinerna administrerades direkt från Spanien.
Utveckling inom landet och utanför och öppnandet av Suezkanalen 1869, som
förkortade restiden till Spanien och medverkade till att föra nya idéer till
Filippinerna, befrämjade framväxten av en upplyst filippinsk övre medelklass,
ilustrados. Många unga filippinare fick möjlighet att studera i Europa.

När de blivit upplysta av propagandarörelsen om den spanska kolonialregeringens
orättvisor eftersträvade de först tillräcklig representation i Spaniens Cortes
och senare självständighet. José Rizal, den mest uppskattade intellektuelle (och
mest kontroversiella ilustradon), avrättades 1896 för högförräderi, eftersom
Rizal var inblandad i revolutionsutbrottet. Katipunan bildades av Andrés
Bonifacio och var ett hemligt sällskap med störtandet av det spanska styret i
Filippinerna som enda målsättning. Sällskapet blev upptäckt av fader Mariano Gil
som bröt sin tystnadsplikt och berättade för de spanska myndigheterna om en
församlingsmedlem som var syster till en medlem i Katipunan. Den filippinska
revolutionen bröt ut. Katipunan var delat i två grupper, Magdiwang som leddes av
Andrés Bonifacio och Magdalo lett av Emilio Aguinaldo. Revolution slutade med
ett avtal där revolutionärerna kapitulerade och gick med på att gå i exil i Hong
Kong.

USA och Spanien blev invecklade i det spansk-amerikanska kriget 1898.
Revolutionärernas ledare Emilio Aguinaldo lockades då tillbaka till Filippinerna
med ett påstått löfte om självständighet liknande den för Kuba, som då utkämpade
ett självständighetskrig. Den 12 juni 1898, när segern tycktes uppnåelig,
utropade Emilio Aguinaldo Filippinernas självständighet. Det visade sig dock att
både Spanien och USA försökte utesluta filippinierna från makten i det
ockuperade Filippinerna. De ignorerade den filippinske representanten under
förhandlingarna om Parisfördraget 1898. Spanien överlämnade Filippinerna till
USA. Den filippinska republiken gjorde uppror mot USA:s ockupation, vilket ledde
till det filippinsk-amerikanska kriget 1899-1913. Filippinerna kvarstod under
USA:s kontroll och fick 1935 sin ställning uppgraderad. År 1941, under andra
världskriget, invaderades och ockuperades Filippinerna av Japan som etablerade
Andra filippinska republiken (1943-1945). Den 4 juli 1946 erkändes Filippinerna
som självständig stat. USA:s sista militärbaser stängdes 1992.

Filippinerna har upplevt en del ekonomisk och politisk instabilitet efter 1946.
Gerillan Hukbalahap, som hade bekämpat japanerna under kriget, fortsatte sina
aktiviteter och upplevdes som ett hot mot staten. Ferdinand Marcos valdes till
president 1965. Under slutet av 1960-talet och början av 1970-talet växte
aktivism bland studenter och antiamerikanska demonstrationer. Ett
författningskonvent bestående av valda delegater utarbetade en ny författning
som skulle antas i folkomröstning och ersätta den gamla från 1935. Perioden var
präglad av oroligheter och undantagstillstånd utlystes 21 september 1972.
President Marcos fick nu kraftigt förstärkt makt. Den nya konstitutionen
infördes sedan med något tvivelaktiga medel. Situationen tycktes lugna ned sig
tills de senare åren av Marcos auktoritära regim, som präglades av korruption.
Undantagstillståndet hävdes 1981. En politisk och ekonomisk kris under
1980-talet förvärrade missnöjet med Marcos.

1986 lämnade Marcos med sin familj och några förbundna Filippinerna och gick i
exil i Hawaii. Corazon Aquino, änka efter den mördade senatorn Benigno Aquino,
tog över regeringsmakten efter ett snabbt val. Efter Marcos har Filippinerna
återgått till demokrati och reformerat styret, men en inrotad korruption,
inbördes stridigheter och aktiviteter av kommunistiska upprorsmakare och
muslimska separatistiska rörelser försvårar alltjämt landets ekonomiska
produktivitet. Under perioden efter Marcos har landet upplevt tre
presidentskapskriser, varav den senaste i samband med ett avvärjt kuppförsök i
början av 2006 då president Gloria Macapagal-Arroyo införde undantagstillstånd.

Vid valen i maj 2010 vann Benigno Aquino III. Han svor presidenteden den 30 juni
2010 vid Quirino Grandstand i Luneta Park. I installationstalet lovade han bland
annat att motverka fattigdom och korruption. Benigno Aquino III är son till
Corazon Aquino och Benigno Aquino, Jr..

Geografiskt utgör Filippinerna en fortsättning på de bergiga indonesiska öarna,
och bergskedjornas högsta toppar når 2 000–3 000 m ö.h. Mellan bergen ligger
bördigt lågland, t.ex. den centrala Manilaslätten på Luzon. Öarna ingår i
Östasiens bälte av vulkanism och drabbas ofta av jordskalv och vulkanutbrott;
vid Pinatubos utbrott 1991 på södra Luzon dödades flera hundra människor och
ofantliga askmoln spreds runt hela jorden. Öster om ögruppen finns
Filippinergraven, ett av världshavens största djup. Filippinerna har tropiskt
monsunklimat med riklig nederbörd. Nordostkusten utsätts ofta för tropiska
orkaner (tyfoner). Längs kusterna finns mangroveskog och en del öar omges av
korallrev. Omkring 1/3 av landets yta täcks ännu av en artrik regnskog. Stora
arealer har dock avverkats, vilket har lett till svår jordförstöring. Floran
uppvisar bl.a. ett mycket stort antal orkidéarter.

Landet består av 7 107 öar varav närmare 900 är bebodda. Den största ön heter
Luzon. Den filippinska arkipelagen är belägen mellan 116° 40' och 126° 34'
östlig longitud, 4° 40' och 21° 10' nordlig latitud. Den sammanlagda arean är
cirka 300 000 km². Öarna indelas i tre grupper: Luzon, Visayas och Mindanao.
Hamnstaden Manila som ligger på ön Luzon är huvudstad och Filippinernas andra
stad till storleken. Störst är Quezon City.

Klimatet är varmt, fuktigt och tropiskt. Årsmedeltemperaturen ligger runt 26,5°.
Filippinerna har tre årstider: Tag-init eller Tag-araw (den varma årstiden
'sommar', mars-maj), Tag-ulan (regnperioden, juni-november) och Tag-lamig (den
kalla årstiden 'vinter', december-februari). De flesta av öarna är skogklädda
vulkanöar. Den högsta punkten är Mount Apo på ön Mindanao som når 2 954 m. Flera
vulkaner, som Pinatubo, är aktiva. Landet drabbas också av ett tjugotal tyfoner
från Stilla havet varje år.

På Filippinerna lever en otalig mängd insekter och mer än 5 000 större djurarter
samt cirka 14 000 olika växter. Bland djurarterna kan nämnas vattenbuffel,
papegojor, flygekorrar, spökdjur, delfiner, krokodiler, ormar, sköldpaddor och
olika ödlor. Några zoologer påstår att djurvärlden på Filippinerna och
djurvärlden i Indonesien liknar varandra. På ön Calauit släpptes 1976 ett stort
antal afrikanska djurarter. Bland dessa finns 70 giraffer och några zebror samt
antiloper. Det anordnas idag safariturer för turister.

Filippinernas statsskick är löst baserat på USA:s. Den nuvarande konstitutionen
antogs 1987. Landet är en republik med stark presidentmakt, där presidenten är
statschef, regeringschef och militär överbefälhavare. Presidenten väljs i
allmänna val för en mandatperiod på 6 år och utnämner och leder ett kabinett.
Parlamentet, kongressen, har två kamrar, representanthuset och senaten. Senaten
har 24 ledamöter med sexåriga mandatperioder, medan representanthuset har högst
250 ledamöter med treåriga mandatperioder. Senatens ledamöter väljs nationellt.
Av representanthusets ledamöter väljs 206 i enmansvalkretsar och de övriga från
partilistor.

När Gloria Macapagal-Arroyo blev president blev hennes parti LAKAS-CMD också det
största i kongressen. Partiet leder en koalition av flera större och mindre
partier, med sammanlagt 187 ledamöter i representanthuset och 13 i senaten.
Kongressledamöterna tenderar att inte ha så stark partilojalitet och ofta byta
partitillhörighet.

Filippinerna är en av grundarna av FN och ASEAN, samt medlem av APEC, latinska
unionen och G24. Filippinerna är en viktig allierad till USA utanför NATO, men
också medlem av Alliansfria rörelsen.

På en övergripande nivå delas Filippinerna in i tre delar, Luzon, Visayas och
Mindanao, en indelning som motsvarar den svenska indelningen i Götaland,
Svealand, och Norrland. Luzon-delen består av den stora huvudön i norr med samma
namn, plus kringliggande småöar, Mindanao-delen på samma sätt av ön Mindanao med
kringliggande småöar, och Visayas är alla de små och medelstora öarna mellan
Luzon och Mindanao.

Filippinerna är sedan indelat i 79 provinser, närmast motsvarande Sveriges län,
som var och en tillhör en av de 17 regionerna i landet. Dessutom finns en
autonom region, Muslimska Mindanao. Huvudstadsområdet Metro Manila är en egen
region, dock inte indelad i provinser, utan istället i fyra distrikt.
Provinserna i sin tur indelas i städer ("cities") och köpingar
("municipalities"), motsvarande svenska kommuner, vilka i sin tur delas in i den
minsta administrativa enheten på Filippinerna: barangay, som saknar svensk
motsvarighet. De regionnamn som skrivs med stora bokstäver är akronymer, bildade
från namnen på de största provinserna, öarna eller städerna i regionen i fråga.
Regionernas numrering anges med latinska siffror i parentes.

Calabarzon och Mimaropa utgjorde tidigare tillsammans regionen Södra Tagalog
(IV).

Negros Island Region bildades 2015 genom att provinserna Negros Oriental och
Negros Occidental bröts ut ur Västra Visayas och Centrala Visayas.

Filippinerna ligger i konflikt med Taiwan, Kina, Vietnam och Malaysia om de
olje- och naturgasrika Spratlyöarna och Scarborough Shoal, och med Malaysia om
provinsen Sabah på Borneo.

Filippinerna är ett utvecklingsland och kännetecknas av djup fattigdom och ojämn
inkomstfördelning. Jordbruket sysselsätter flertalet invånare, och stapelfödan
är ris, som odlas av småbönder i nederbördsrika områden, samt majs. På plantager
odlas exportgrödor som socker, kopra och andra kokosprodukter, bananer och
ananas. Skogsindustrin är betydande i söder (på Mindanao) och fisket ger stora
inkomster. Det finns ganska gott om mineral (koppar, guld, silver, krom, järn
och nickel) men man måste importera olja. Industrin, som byggts upp med
amerikanskt kapital, förädlar främst råvaror från skogs- och jordbruket. Under
senare tid har bland annat konfektions-, elektrisk, elektronisk och petrokemisk
produktion tillkommit och ekonomiska frizoner med bland annat skattelättnader
har inrättats. Turismen är ekonomiskt viktig, men ett svårlöst problem är
barnprostitutionen, som florerar framförallt i storstäderna. Det finns få
järnvägar, vägnätet är föråldrat. Sjöfart och flyg spelar en växande roll.

Filippinerna i grunden är en jordbruksnation har lätt industri och
tjänstesektorn gjort stora inbrytningar i landet. Filippinernas nominella BNP är
144 miljarder USD (2007) och landet anses komma på 46:e plats av 184 länder och
femtonde bland Asiens länder.

Landet kallas ofta Asiens nya tigerekonomi. Det drabbades av Asienkrisen 1998, i
förening med stigande priser, inflation och dåliga väderförhållanden. Den
ekonomiska tillväxten föll från 5 procent 1997 till 0,6 procent 1998, men
återhämtade sig sedan till omkring 3 procent 1999 och 4 procent 2000. Regeringen
har lovat att fortsätta sina ekonomiska reformer för att medverka till att komma
ikapp utvecklingstakten i de nyligen industrialiserade länderna i Östasien.
Försöken att förbättra den ekonomiska situationen hämmas av stora skulder, med
en statsskuld på 77 procent av BNP. Avbetalningen av statsskulden tar en större
del av budgeten än utbildningsdepartementet och försvarsmakten tillsammans.

Regeringens strategi för att förbättra ekonomin innehåller förbättringar av
infrastruktur, reformer av skattesystemet för att öka statens intäkter, främja
avreglering och privatiseringar och öka handelsintegrationen med omgivande
länder. Framtidsutsikterna beror mycket på den ekonomiska utvecklingen i de två
stora handelspartnerna USA och Japan, samt på större regeringspolitikens och
administrationens utveckling.

På senare år har många call centers och business process outsourcing
(BPO)-företag flyttat till Filippinerna och skapat tusentals nya
arbetstillfällen. Den 1 november 2005 infördes en ny lag om utökad moms, som
syftar till att skära ned utlandsskulden och förbättra offentliga tjänster.

Filippinerna är medlem av Asiatiska utvecklingsbanken, Världsbanken,
Internationella valutafonden, samt andra internationella ekonomiska
sammanslutningar, såsom APEC, Colomboplanen och G-77.

Fattigdom är ett stort problem på Filippinerna, där uppskattningsvis 40 procent
av befolkningen lever i fattigdom och de större städerna omges av slumområden.
Bara i Manila finns ungefär 60 000 gatubarn. Många av dessa barn jobbar som
biltvättare, skoputsare eller samlar avfall och många pojkar och flickor
utnyttjas som prostituerade.

Filippinerna är världens tolfte folkrikaste land med en beräknad folkmängd på
cirka 94 miljoner invånare 2010. Ungefär två tredjedelar bor på Luzon.
Huvudstaden Manila är tillsammans med den omgivande regionen Metro Manila en av
världens folkrikaste storstadsområden.

Utbildningssystemet är baserat på kursplaner från USA. 95,9 procent är
läskunniga, utan någon större skillnad mellan män och kvinnor.

Invånarna i Filippinerna kallas för filippinier eller filippinare. I dagligt tal
kan en filippinare kalla sig själv för pinoy/pinay. Ungefär 95 procent av
befolkningen är enligt officiella uppgifter ättlingar till en rad av vågor av
austronesiska immigranter som anlände för cirka tusen år sedan och som bosatte
sig över hela arkipelagen. Filippinernas befolkning kan (efter kulturell och
språklig hemhörighet) indelas i ett tiotal större folkgrupper – bikol, gaddang,
ibanag, iloko, ivatan, kapampangan, pangasinan, sambal, subanon, tagalog,
visayan och zamboangueño – samt ett stort antal mindre grupper.

Urinvånarna (aeta) ersattes i hög grad av de invandrande austroneserna och utgör
idag endast 0,03 procent av befolkningen (cirka 30 000). Cirka 2 procent av
befolkningen är mestiser, och medan deras antal är litet så har de ändå stort
ekonomiskt och politiskt inflytande. Den största icke-filippinska
befolkningsgruppen i landet är kineser (3 procent). Den resterande befolkningen
består av andra utländska nationaliteter.

Det stora antalet inhemska etniska grupper med egna språk gör Filippinerna till
ett ur etnisk synvinkel sett mycket heterogent land. De senaste decennierna har
regeringen aktivt arbetat för att göra kulturen mer homogen, men det har mött
stort motstånd från flera etniska grupper, vilka alls inte önskar assimileras in
i en gemensam filippinsk kultur. Dessa regeringens strävanden har setts som
Manila-imperalism.

På Filippinerna talas mer än 170 språk, av vilka nästan alla tillhör den
västliga malajo-polynesiska språkgruppen av austronesiska språk. Det största
undantaget är chavacano som är ett spanskbaserat kreolspråk. Enligt 1987 års
konstitution är både filipino (baserat på tagalog) och engelska officiella
språk, medan filipino ensamt kallas nationellt språk. Engelska används främst
inom administration, näringsliv och högre utbildning. Därutöver ges de regionala
språken status som "auxiliary official languages" i respektive region.

Det finns 12 regionala språk, som har mer än en miljon talare vardera: tagalog,
cebuano, hiligaynon, ilokano, waray-waray, bikol, kapampangan, pangasinan,
kinaray-a, maranao, maguindanao och tausug. De tre förstnämnda är landets tre
största inhemska språk, med en lång litterär tradition och en roll som lingua
franca i olika delar av landet.

Övriga stora utländska språk som talas på Filippinerna inkluderar spanska,
hokkien, kantonesiska, indonesiska, sindhi, punjabi, koreanska och arabiska. Ett
arv från kolonialtiden är en rik litteratur på spanska.

Filippinerna är samtidigt det fjärde största katolska, det trettonde största
protestantiska, det sjuttonde största buddhistiska och det fyrtionde största
muslimska landet i världen. Kring 92 % av alla filippinier är kristna. Av dessa
tillhör i sin tur 90 procent romersk-katolska kyrkan medan övriga 10 procent
tillhör olika protestantiska samfund. Fastän kristendomen är en stor kraft i
kulturen lever även äldre trosuppfattningar och ritualer kvar.

Den katolska kyrkan har stort inflytande både i statliga och icke-statliga
sammanhang, trots att åtskillnad mellan kyrka och stat är inskriven i
konstitutionen. Filippinerna har för närvarande två kardinaler: Ricardo Cardinal
Vidal och Jose Cardinal Sanchez. Den 2005 avlidne Jaime Cardinal Sin var en
betydelsefull andlig ledare som aktivt deltog i den politiska utvecklingen i
landet. Den mest kända katedralen är Manilas katedral.

De olika protestantiska samfunden har förbindelser med nordamerikanska kyrkor
och det finns många amerikanska missionärer i landet. Två filippinska oberoende
kyrkor bildades i början av 1900-talet och är framträdande idag. Dessa är
Oberoende Filippinska Kyrkan (grundad 1902 under inflytande av Gregorio Aglipay)
och Iglesia ni Cristo (Kristi kyrka, grundad 1914).

Interna stridigheter mellan regeringstrupper och muslimska organisationer som
Moro Islamic Liberation Front och Abu Sayyaf har lett till ett stort antal
flyktingar inom landet. 2007 uppskattades antalet till 300 000.

Omkring 11 miljoner filippinare arbetar utanför Filippinerna, vilket är cirka
12 procent av landets befolkning, och mer än en miljon lämnar landet varje år.
Deras yrken kan vara allt från läkare till sjömän och hembiträden. Närmare
15 procent av Filippinernas BNP utgörs av pengar som de utlandsarbetande skickar
hem. De länder som tar emot flest filippinska gästarbetare är USA (fyra
miljoner) och Saudiarabien (två miljoner). I Sverige fanns 2015 sammanlagt cirka
12 400 personer födda i Filippinerna.

Arvet från den tre århundraden långa spanska kolonialtiden är tydligast i
katolska traditioner och festivaler samt i förekomsten av spanska efternamn.
Kineserna har framförallt satt sin prägel på den filippinska matkulturen men
även bland annat påverkat språken och namnskicket. De amerikanska influenserna
är en rätt ny företeelse och sträcker sig drygt hundra år tillbaka i tiden. Det
utbredda bruket av engelska språket, nationalsporten basket och förkärleken för
snabbmat är tre exempel på påverkan från USA. De kända danserna från
Filippinerna är Tinikling, Pandanggo sa ilaw, Singkil, Maglalatik, Sayaw sa
bangko, Itik-itik och många fler.



https://sv.wikipedia.org/wiki/Michael_Jackson

Michael Joseph Jackson, född 29 augusti 1958 i Gary i Indiana, död 25 juni 2009
i Los Angeles i Kalifornien, var en amerikansk sångare, dansare, låtskrivare,
producent och skådespelare, med oerhörda framgångar under fyra årtionden. Han
har haft stor inverkan på musikindustrin, inte minst anses hans musikvideor ha
varit nydanande. Han blev under 1990-talet även känd för sitt kontroversiella
privatliv.

Michael Jackson inledde sin karriär 1964 tillsammans med några av sina bröder i
The Jackson 5. Han påbörjade sin solokarriär 1971 medan han fortfarande var
medlem av gruppen. Han producerade ett antal av världens bäst säljande
musikalbum någonsin och fick epitetet The King of Pop (engelska för "Kungen av
Pop") av sin nära vän Elizabeth Taylor. Albumet Thriller (1982) är världens mest
sålda album genom tiderna med mellan 65 och 105 miljoner sålda exemplar. Även de
fyra albumen Off the Wall (1979), Bad (1987), Dangerous (1991) och HIStory
(1995) hör till de bäst säljande albumen i världen. Jackson sålde sammantaget
runt 750 miljoner album och singlar under sin karriär.

Under 1980-talet anses Jackson ha revolutionerat synsättet på musikvideor som en
konstform och en marknadsföringskanal. De vanligen mycket påkostade videorna
blev en stapelvara för den då nya musikkanalen MTV. Bland de viktigaste kan
nämnas "Beat It", "Billie Jean", "Thriller", "Black or White" och "Scream". I
sin scenshow har han ofta använt danssteget Moonwalk som han därmed har gjort
känt över världen. Michael Jacksons särpräglade musikaliska stil har under åren
influerat många hip hop-, pop- och R&B-artister. Han menade att han själv tagit
inspiration från bland annat Jackie Wilson och James Brown.

Michael Jackson blev två gånger inskriven i Rock 'n' Roll Hall of Fame: en gång
med The Jackson 5 och en gång som soloartist. Han blev också inskriven i
Songwriters Hall of Fame.

Jackson avled oväntat och hastigt den 25 juni 2009 vid 50 års ålder i sin hyrda
fastighet i Los Angeles, efter att ha fått en överdos av sömnmedel, kort tid
före sin comeback och vad han sa skulle vara hans sista konsert. Den 12 oktober
2009 släpptes singeln "This Is It" postumt.

Michael Jackson föddes i Gary, Indiana (en industriförort till Chicago,
Illinois) i en arbetsklassfamilj den 29 augusti 1958. Hans föräldrar Joseph
"Joe" Walter och Katherine Esther (med flicknamnet Scruse) fick sammantaget nio
barn varav Michael var det sjunde. Egentligen var det tio syskon och Michael var
de åttonde barnet men Marlons tvillingbror Brandon avled direkt efter födseln.
Hans syskon är Rebbie, Jackie, Tito, Jermaine, La Toya, Marlon, Randy och Janet.
Fadern Joseph Jackson var anställd på ett stålverk och uppträdde ofta
tillsammans med sin bror med ett band kallat The Falcons. Michael Jackson var
ett Jehovas vittne under sin uppväxt.

Jackson utsattes för fysisk och psykisk misshandel av sin far och det kom att
påverka honom i hans vuxna liv. Vid en intervju med Oprah Winfrey 1993 talade
Michael Jackson för första gången öppet om det han utsatts för. Han sade att
under sin barndom grät han ofta av ensamhet och blev ibland illamående och sjuk
av att se sin far. Jackson berättade även att han kände starkt hat för sin far
då. Under Jacksons andra högprofilsintervju Living with Michael Jackson (2003)
täckte sångaren sitt ansikte med sin hand och började gråta när han talade om
misshandeln. Jackson erinrade sig att hans far Joseph satt i en stol med ett
bälte i sin hand då han tillsammans med sina syskon övade och om deras insatser
inte var tillräckliga misshandlade han dem.

Jackson visade sin musikaliska talang tidigt i livet då han framträdde på
julkonserter vid fem års ålder. År 1964 blev Michael och brodern Marlon
medlemmar i bandet Jackson Brothers, som deras bröder Jackie, Tito och Jermaine
startat. De två fick spela congas och tamburin. Michael fick senare börja
uppträda som bakgrundssångare och dansare. Vid en ålder av åtta hade han och
Jermaine blivit frontsångare och gruppen bytte namn till The Jackson 5. Bandet
turnerade mycket i den amerikanska Mellanvästern mellan åren 1966 till 1968. De
spelade regelbundet på en rad klubbar och mötesplatser som i grupp var känt som
"chitlin' circuit". De var ofta förband för stripteaseframträdanden och andra
liknande typer av föreställningar. År 1966 vann de, under Michaels ledning, en
stor lokal talangjakt där de tolkade hits från skivbolaget Motown samt James
Browns "I Got You (I Feel Good)'".

För det lokala skivbolaget Steeltown Records spelade The Jackson 5 år 1967 in
flera låtar, inklusive deras första singel "Big Boy", för att sedan 1968 skriva
på ett skivkontrakt med Motown Records. Sedan Michael Jackson började sjunga och
dansa med sina bröder beskrev Rolling Stone Magazine den unga Michael som ett
underbarn med överväldigande musikaliska gåvor. Rolling Stone skrev att han hade
ett barns pipiga röst, men att han dansade som en vuxen proffsdansare och att
han sjöng med ett R&B–/gospel–tonfallet likt Sam Cooke, James Brown, Ray Charles
och Stevie Wonder.

Gruppen The Jackson 5 slog ett hitlistrekord när dess fyra första singlar ("I
Want You Back", "ABC", "The Love You Save" och I'll Be There") nådde nummer ett
på Billboard Hot 100. Under Jackson 5:s tidiga år hävdade Motowns PR-grupp att
Michael endast var nio år gammal, två år yngre än vad han egentligen var, för
att få honom att framstå som sötare och bli mer tillgänglig för den stora
massan.

Med början år 1972 gav Michael ut sammantaget fyra solo-studioalbum med Motown,
bland dem "Got to Be There" och "Ben". Dessa gavs ut som en del av Jackson 5
franchising och det producerades flera lyckade singlar såsom "Got to Be There",
"Ben" och en coverinspelning av Bobby Days "Rockin' Robin". Gruppens
försäljningssiffror började sjunka år 1973 och bandmedlemmarna irriterade sig på
Motowns strikta vägran att låta dem få kreativ kontroll eller föra in egna
idéer. Även om gruppen fick ett flertal topp-40-hits, inkluderat discosingeln
"Dancing Machine" bland top-5 och "I Am Love" bland top–20, lämnade Jackson 5
Motown år 1975.

År 1975 lämnade Jackson-bröderna Motown och skrev i juni på för Epic Records.
Eftersom namnet The Jackson 5 tillhörde Motown pånyttskapade de bandet under
namnet The Jacksons, där Michaels yngre bror Randy ersatte Jermaine som istället
stannade hos Motown och satsade på en solokarriär.

Efter namnbytet fortsatte bandet att turnera internationellt och släppte mellan
åren 1976 och 1984 ytterligare sex album. Under de åren var Michael Jackson
ledaren för gruppens sångskrivande och han skrev hits som "Shake Your Body (Down
to the Ground)", "This Place Hotel" och "Can You Feel It". Andra populära låtar
som de spelade in var "Blame It on the Boogie", "Things I Do for You", "Lovely
One" och "State of Shock", en duett med Michael och Mick Jagger. Från början var
det tänkt att rock–artisten Freddie Mercury skulle ha sjungit låten med Michael,
men samarbetet avbröts. Dock så har demoinspelningen där Michael och Freddie
sjunger låten tillsammans läckt ut på Internet.

Michael spelade en av huvudrollerna som Fågelskrämman i filmmusikalen The Wiz
som kom ut 1978. Filmmusiken arrangerades av Quincy Jones, och han och Jackson
bildade under filmproduktionen ett samarbete och Jones gick med på att producera
sångarens nästa soloalbum, Off the Wall. Författare till låtarna inkluderade
Jackson, Heatwaves, Rod Temperton, Stevie Wonder och Paul McCartney. Då det
släpptes 1979 blev skivan den första att nå fyra US top-10 hits, vilka
inkluderade listtopparna "Don't Stop 'til You Get Enough" och "Rock with You".
Off the Wall nådde nummer tre på Billboard 200 och har sedan dess sålt i över 20
miljoner kopior världen över.

År 1979 bröt Jackson sin näsa under ett invecklat dansnummer. Hans efterföljande
näsoperation var inte fullständigt lyckad och han klagade över svårigheter att
andas, vilket skulle påverka hans karriär. Han blev remitterad till Dr. Steven
Hoefflin som genomförde en andra näsoperation, och andra efterföljande
operationer.

På 1980 års American Music Awards vann Jackson tre utmärkelser för sina
soloprestationer: "Favorite Soul/R&B Album", "Favorite Male Soul/R&B Artist"
samt "Favorite Soul/R&B Single" för låten "Don't Stop 'til You Get Enough". Det
året vann han även Billboard Music Awards pris för "Top Black Artist" samt "Top
Black Album" och en Grammy för "Best Male R&B Vocal Performance" (för låten
"Don't Stop 'til You Get Enough"). Trots den kommersiella framgången ansåg
Jackson att Off the Wall borde ha haft en mycket större effekt, och han var
besluten att överträffa förväntningarna med sin nästa skiva. År 1980 hade
Jackson den högsta royaltyn i musikbranschen med 37 % av grossisthandelns
albumintäkter.

Efter att Jacksons i början av 1982 bidragit med låten "Someone in the Dark",
till filmen E.T. the Extra-Terrestrial, vilket gav honom en Grammy för Best
Album for Children, släppte han i december 1982 sin andra solo-skiva, med namnet
Thriller, för Epic Records. Detta visade sig bli höjdpunkten i hans karriär och
albumet låg på tio-i-toppen på Billboard 200 i 80 efterföljande veckor, och
under 37 av dessa låg den högst på listan. Sju singlar från Thriller låg
samtidigt på Hot 100 tio-i-topp, bland annat "Billie Jean", "Beat It" och "Wanna
Be Startin' Somethin'". Den blev världens mest sålda skiva med idag 108 miljoner
sålda exemplar. Thriller hade 2005 sålt mer än 26 × platina i USA. RIAA
certifierade att Thriller hade skickats ut i 28 miljoner exemplar i USA, vilket
gett det status som så kallat Double Diamond.

Thriller-perioden var en extraordinärt lönsam period för Jackson, vars advokat
John Branca hade förhandlat fram vad han skröt med var det högsta
royaltybeloppet någonsin i musikindustrin, cirka 2 USD per album. Under tiden
fick Jackson även in pengar från Making Michael Jackson's Thriller, en
dokumentär av Jackson och John Landis, vilken snabbt sålde över 350 000 kopior.
Därtill började han tjäna på försäljning av Michael Jackson-dockor och andra
nymodigheter som nådde marknaden. Dokumentären blev världens mest sålda
musikvideo på VHS.

Albumet ledde inte bara till en rekordframgång bland fansen utan ledde till
förändringar i själva musikindustrin på i huvudsak fyra områden. Till att börja
med ökade det vikten av album och utmanade föreställning om hur många blivande
hits ett album kunde innehålla. För det andra återställde det hos industrin en
känsla av självförtroende gällande dess förmåga att släppa artister på en hög
nivå under en tid då inkomsterna hade sjunkit. För det tredje hjälpte det MTV
att uppnå framgång, även om MTV förviss även hjälpte Thriller att nå framgång.
För det fjärde banade Thriller vägen för andra artister såsom Prince. New York
Times slog senare fast att Jackson ensam var en räddning för musikindustrin, och
även vid dess 25-årsdag bibehöll Thriller sin påverkan på musikindustrin,
artister och amerikansk kultur.

Den 25 mars 1983 framträdde Jackson tillsammans med Jackson 5, men han framförde
även själv "Billie Jean", live på TV-specialen Motown 25: Yesterday, Today,
Forever. Det var vid det framträdandet han debuterade med sitt danssteg Moonwalk
och hans framträdande sågs av 47 miljoner tittare vid dess första sändning.
Framträdandet jämfördes senare med Elvis Presleys och The Beatles uppträdanden
på The Ed Sullivan Show. Jackson hade inte själv kommit på Moonwalken, utan
finslipat en dans som från början dansades av barn i gettot. New York Times
berömde hans framträdande då det enligt dem krävdes en perfekt timing för att
genomföra det, och kallade honom en skicklig tekniker, illusionist och
pantomimiker.

Den 13 minuter långa musikvideon till låten "Thriller" blev hyllad av kritiker
och visades mycket på bland annat MTV. Thriller-videons popularitet ledde till
att man gav ut en VHS med namnet Making Michael Jackson's Thriller och blev
världens mest sålda musikvideo på VHS.

Den 27 januari 1984 möttes Jackson av en motgång då han under en inspelning av
en Pepsireklamfilm på Shrine Auditorium i Los Angeles fick andra gradens
brännskador då ett pyrotekniskt missöde fick hans hår att börja brinna. Då detta
skedde framför en fullspäckad scen med fans under en simulerad konsert fick
incidenten stor medial uppmärksamhet och väckte en stor sympati. Pepsico gjorde
en uppgörelse utanför rätten och Jackson gav de 1,5 miljoner USD som han fick
vid uppgörelsen till Brotman Medical Center i Culver City, California där han
fått vård för sina skador. Pengarna gav sjukhuset möjlighet att införskaffa
bästa möjliga teknik för behandling av brännskador och Brotman ändrade därefter,
till hans ära, namnet på sin brännskadeavdelning till Michael Jackson Burn
Center. Jackson hade sin tredje näsoperation kort efter och blev sedan ännu mer
osäker på sitt yttre.

Jackson blev den 14 maj 1984 inbjuden till Vita huset för att motta ett pris av
USA:s president Ronald Reagan. Han mottog priset tack vare sitt stöd till
välgörenhetsorganisationer, som arbetade med att hjälpa människor att komma till
rätta med alkohol- och drogmissbruk.

Han blev också nominerad i tolv olika kategorier till Grammy Awards 1984 och
vann åtta av dem. Till skillnad från tidigare album hade inte Thriller någon
officiell konsertturné inplanerad för att marknadsföra den, men under den så
kallade Victory Tour, som med Jackson som huvudperson pågick under 1984,
framfördes mycket av hans solomaterial inför mer än två miljoner amerikaner. Han
donerade de 5 miljoner USD som han fick för turnén till välgörande ändamål.

Jackson skrev 1985 välgörenhetssingeln "We Are the World" tillsammans med Lionel
Richie. Singeln släpptes globalt med syfte att hjälpa de fattiga i Afrika och
USA och Jackson var en av 39 kända musiker som framträdde på inspelningen.
Singeln blev en av de bäst säljande singlarna genom tiderna, med närmare
20 miljoner kopior sålda och miljontals dollar donerade till stöd för de
svältande.

När Jackson arbetade med Paul McCartney på deras två hitsinglar "The Girl Is
Mine" (1982) och "Say Say Say" (1983), blev de vänner och besökte varandra då
och då. Vid ett tillfälle berättade McCartney för Jackson om de miljontals
dollar han tjänat genom musikkataloger; han hade tjänat uppskattningsvis
$40 miljoner per år från andra personers sånger. Jackson började då slå sig på
affärer och började köpa, sälja och distribuera rättigheterna att ge ut musik
från ett stort antal artister. Kort därefter kom musikkatalogen Northern Songs
ut till försäljning. Den innehöll tusentals låtar, inkluderat flera låtar av The
Beatles. Jackson visade omedelbart intresse, men blev varnad att han skulle
komma att möta hårt motstånd vid budgivningen. Jackson förklarade att han inte
brydde sig om det utan gav sin advokat Branca i uppgift att skaffa dem. Branca
kontaktade då McCartneys advokat som klargjorde att McCartney inte var
intresserad av budgivning, eftersom priset var för högt. Efter att Jackson
påbörjat förhandlingar ändrade sig dock McCartney och försökte övertala Yoko Ono
att bjuda på skivan tillsammans med honom, men hon avböjde och han drog sig då
ur budgivningen. Jackson vann, efter tio månader, slutligen budgivningen och
betalade 47,5 miljoner för katalogen.

År 1986 hade Jackson en fjärde näsoperation inplanerad och då han ville göra
sina drag mer maskulina opererade han en klyfta i hakan. Han var därefter med i
George Lucas och Francis Ford Coppolas 3D–film Captain EO, vilket var den per
minut dyraste filmen vid den tiden. Filmen blev en stor succé och Disneyland
framhävde den på området Tomorrowland i nära 11 år. Walt Disney World visade den
på temaparken Epcot från 1986 till 1994.

Tidningarna började nu skriva fler och fler historier om Michael Jackson. När
Jackson köpte en schimpans som han kallade för Bubbles beskrevs det i vissa
tidningar som en ytterligare avskiljning från verkligheten. År 2003 hävdade
Jackson att Bubbles kunde gå på toaletten själv och att han städade sitt eget
rum.

Det påstods även att han sov i en tryckkammare för att förhindra
åldringsprocessen. Dessutom skrevs det historier om att Jackson ville köpa
Elefantmannens skelett, dessa historier var osanna, men enligt boken "The Magic
& the Madness" skriven av "J. Randy Tarraborelli", som följt Jackson ända sedan
han var ung, var det egentligen Jackson själv och hans manager Frank Dileo som
hittade på historierna för att promota Jackson. Jackson har i efterhand hävdat
att det bara varit fullständigt falska rykten.[källa behövs] Historien gav
upphov till det nedsättande smeknamnet "Wacko Jacko" (ungefärlig översättning:
"Knäppskallen Jacko") som Jackson fick det efterföljande året. Han skulle sedan
komma att avsky det smeknamnet. Då han insett sitt misstag slutade han att läcka
osanningar till pressen. Detta hjälpte dock föga då pressen insett vilka
inkomster liknande historier kunde ge, och de började därför hitta på egna
historier.

År 1987 släppte Jackson sin tredje solo–skiva Bad och detta var sista gången han
arbetade med Quincy Jones. Bad hade sju topp 10-singlar varav fem gick upp till
första platsen. Albumet var på förstaplatsen i 8 veckor.

Efter albumet följde Bad Tour som varade i ungefär ett år och han besökte 15
länder, den första konserten var i Japan. Musikvideorna till bland annat "Bad"
och "Smooth Criminal" blev mycket populära. Musikvideon till "Bad" regisserades
av Martin Scorsese, och den nu världskända skådespelaren Wesley Snipes hade en
roll som gangster i den 18 minuter långa kortfilmen. "Bad"-videon blev en stor
succé, men skapade många rubriker i tidningarna på grund av att Jacksons hudfärg
hade blivit mycket blekare. Jackson frågade rivalen Prince om han ville sjunga
låten Bad" med honom som en duett. Till en början var Prince positivt inställd
till idén, men deras åsikter om texten var olika, varför Prince lämnade
projektet. Enligt Quincy Jones, i en intervju på Thriller: Special Edition,
ansåg Prince att låten skulle bli en hit, i varje fall "utan" honom.

År 1988 släpptes den självbiografiska boken Moonwalk och även filmen Moonwalker,
som visades på biografer i bland annat USA och Sverige. Filmen börjar med en
video till låten "Man in the Mirror", sedan följer en kort biografisk film om
stjärnans uppväxt och karriär fram till albumet Bad. Sedan följer ett antal
musikvideor. Filmen blev senare ett TV–spel på arkad och Sega Mega Drive.

Det var på en prisgala 1989 som Elizabeth Taylor kallade honom för "the true
king of pop, rock and soul". Fansen kortade ner det och började kalla honom för
"The King of Pop". Media har tyvärr ofta felaktigt[källa behövs] kallat honom
för "the self–proclaimed king of pop" ("den självutnämnda popkungen"). I början
av 1989 gjorde Jackson sina sista Bad Tour-konserter, tog en paus, och återvände
sedan till studion för att spela in ett nytt album. I november 1989 uppträdde
han med balladen "You Were There" på Sammy Davis Jrs födelsedagskonsert. Under
1990 fortsatte han att spela in reklamfilmer för både Pepsi och La Gear Sports.

År 1991 släppte Jackson sin fjärde skiva som fick namnet "Dangerous", som såldes
i 7 miljoner exemplar i USA och vars största hit blev "Black or White", men
också "Remember the Time", "In the Closet", "Heal the World", "Who Is It",
"Jam", och "Will You Be There" blev stora succéer. Michael slutade sitt
samarbete med Quincy Jones och anställde nya producenter, såsom Teddy Riley.
"Will You Be There" var också med som soundtrack till filmen Rädda Willy.
Musikvideorna var som vanligt påkostade och innovativa. Videon till "Jam" visade
Jackson och Michael Jordan dansandes tillsammans och spelandes basket. I videon
till "Remember the Time" gästspelade både Eddie Murphy, Iman och Magic Johnson.
I "In the Closet" poserade och dansade Michael Jackson med fotomodellen Naomi
Campbell.

I juni 1992 gav sig Jackson iväg på en ny världsturné, Dangerous Tour, som
aldrig besökte USA. Senare i januari 1993 uppträdde Jackson i halvleken på Super
Bowl XXVII. Det uppträdande hade den största publiken i amerikansk
TV–historia.[källa behövs]

Under 1993 blev Michael Jackson anklagad för sexuella övergrepp på Jordy
Chandler. Han hade blivit vän med Jackson under 1992-1993 men nu anklagade
Jordys föräldrar honom. Enligt boken "The Magic & The Madness" av J. Randy
Tarraborelli ska Jordys far Evan Chandler ha begärt en summa pengar för att vara
tyst. Först ville inte Jackson betala men senare så kom båda parterna överens om
en summa, cirka 20 miljoner dollar enligt vissa källor och efter det drog Jordys
föräldrar tillbaka anklagelserna. Åklagare var Thomas Sneddon, som också skötte
undersökningarna. Låten D.S är tillägnad honom.

Michael Jackson gifte sig med Lisa Marie Presley den 18 maj 1994, och de skildes
i januari 1996. Lisa Marie beskriver; "Han älskade mig så mycket en människa kan
älska någon".[källa behövs] I sin blogg beskriver hon hur hon ångrar att hon
inte stannade kvar hos honom den hårda tiden i hans liv och Michael har även
svarat när han fått frågan; "vad är ditt livs största misstag?" "let the big
love of my life go away".

Den 15 juni 1995 släpptes dubbelskivan HIStory: Past, Present and Future, Book
I. Ena skivan innehöll 15 greatest hits-låtar, den andra hade 15 nya låtar.
Albumet släpptes med Sonys fulla stöd. Många såg albumet som ett väldigt
bittert, argt och personligt album. Jackson visade sina känslor och
frustrationer om allt som hade hänt genom musiken. HIStory blev senare världens
mest sålda dubbelskiva med minst 20 miljoner sålda exemplar (40 miljoner skivor.
Den första skivan sågs av många som den glada Michael och den andra som arga
Michael med låtar som "Scream" och "D.S." där Michael Jackson sjunger "Tom
Sneddon is a cold man", men i häftet står det att han sjunger "Dom Sheldon",
förmodligen skrev han så för att undvika att bli stämd av Sneddon. "They Don't
Care About Us" var också en arg låt där Michael Jackson ville att man skulle
säga nej till rasism och antisemitism. Även en känslig låt vid namn "Stranger in
Moscow" fanns med, en låt där han beskriver hur ensam han är.

I september 1996 gav sig Michael Jackson iväg på en ny världsturné som skulle
bli hans sista, HIStory Tour. Turnén besökte 56 städer i 35 länder på fem
kontinenter.

Han var även förenad i äktenskap med Debbie Rowe, från den 15 november 1996 till
den 8 oktober 1999. Tillsammans fick de barnen Michael Joseph Prince Jackson,
Jr., född den 13 februari 1997, och Paris Michael Katherine, född den 3 april
1998.

Den 14 maj 1997 släpptes remixskivan Blood on the Dance Floor: HIStory in the
Mix som hade fem nya låtar och ett antal remixer på låtar från HIStory. Den
första singeln som släpptes var "Blood on the Dance Floor" som gick upp på
förstaplatsen i England, men nådde endast 42:a plats i USA.

"Ghosts" släpptes aldrig som singel i USA, men väl i Storbritannien där den
nådde förstaplatsen. Musikvideon till "Ghosts" hade premiär den 8 maj 1997 på
filmfestivalen i Cannes. Den är 40 minuter lång och därmed världens längsta
musikvideo. Blood on the Dance Floor blev världens mest sålda remixalbum
någonsin.[källa behövs]

I oktober 2001 släppte Michael Jackson ett nytt soloalbum som fick namnet
Invincible. Albumet debuterade på förstaplatsen på den amerikanska
Billboardlistan och i 12 andra länder (England, Australien, Belgien, Danmark,
Frankrike, Tyskland, Nederländerna, Ungern, Norge, Sverige, Schweiz och Turkiet)
och har idag sålt över 8 miljoner exemplar.

Jackson ville släppa sju stycken låtar från albumet som singlar. Han ville att
den första singeln skulle bli "Unbreakable", tillsammans med en 20 minuter lång
musikvideo, och sången användes i den första TV-reklamfilmen för albumet. Sony
valde dock att släppa "You Rock My World" som först singel. Låten blev till slut
den enda singeln från Invincible som släpptes över hela världen. Jackson hade
önskningar på att släppa "Break of Dawn", "Butterflies", "Speechless", "Whatever
Happens" (med Carlos Santana) och "Cry" som singlar.

"Cry" släpptes som singel, dock inte i USA. "Butterflies" släpptes också som
singel, dock endast som promosingel, och den nådde plats 14 på Billboardlistan.
"Break of Dawn" släppts visserligen inte som singel, men fanns med på Jacksons
samlingsalbum Number Ones. Låten "Heaven Can Wait" släpptes inte heller som
singel, men spelades ändå en del i amerikansk radio och kom in på 72 plats på
Billboard R&B/Hip–Hop chart. År 2001 firade Michael Jackson 30-årsjubileum som
soloartist (30th Anniversary Celebration). Två stora konserter i Madison Square
Garden i New York arrangerades, där bland andra Whitney Houston, Shaggy, Britney
Spears, Marc Anthony, Destiny's Child, Dionne Warwick, Luther Vandross, 98
Degrees, *NSYNC och Aaron Carter deltog. Dessutom återförenades The Jacksons för
första gången på sjutton år och sjöng ett medley av låtar.

Våren 2005 sade Michael Jackson i en intervju att han arbetade på en
välgörenhetssång för offren från tsunamikatastrofen i Sydostasien 2004. Låten
skulle ha producerats av Michael och Randy Jackson, samt ha framförts av
Michael, Randy och resten av bröderna. Denna sång kom dock aldrig ut,
förmodligen på grund av den kommande rättegången.

Hösten 2005 efter orkanen Katrina rapporterades att Michael Jackson ännu en gång
skulle spela in en välgörenhetslåt. Låten skulle först heta "From the Bottom of
My Heart", och tros ha varit den planerade tsunamisången. Senare på hösten
rapporterades att låten helt skulle skrivas om och titeln var nu "I Have This
Dream".

Michael Jackson och Sony gav 2006 ut Visionary: The Video Singles, en box med 21
CD-singlar, på så kallade DualDisc-skivor. Singlarna från Visionary är Michael
Jacksons största hits från 1979 och framåt. Skivorna har låten på ena sidan och
musikvideon till låten på andra sidan. I april 2006 skrev Jackson ett kontrakt
med den engelska musikproducenten Guy Holmes, och Michael skrev ett kontrakt med
2 Seas Records för ett album som planerades att släppas 2007.. I maj 2006 åkte
Jackson till Japan för att ta emot ett "Legend Award" på MTV:s japanska VMA i
Tokyo. Senare rapporterades det att Jackson planerade att adoptera ett barn från
Japan. I juni 2006 kungjorde Jackson sina planer på att starta The Michael
Jackson Company, Inc. för att ersätta MJJ Productions.

Den 15 november 2006 uppträdde Jackson med fredslåten "We Are the World" på
World Music Awards i London. Han tog också emot ett pris för att ha sålt över
100 miljoner skivor. Under 2008 gav Jackson ut en jubileumsversion av skivan
Thriller, 25th Year Anniversary Edition, som förutom de nio albumspåren
innehåller sju extra spår, samt en dvd med tre videor och ett liveframträdande.
Skivan gavs ut med två olika omslag, samt i en deluxe–utgåva. I samband med
jubileumsskivan gavs även en singel ut, "The Girl Is Mine 2008".

Sommaren 2009 planerade Jackson att göra comeback med 50 stycken konserter under
rubriken "This Is It" på The O2 Arena i London.. Konserterna skulle pågå från
juli 2009 fram till mars 2010. Dessa planer gick om intet, då han den 25 juni
2009 avled efter att ha drabbats av hjärtstillestånd, 50 år gammal. Dödsorsaken
var en stark överdos av narkosmedlet propofol.

Omkring klockan 12:20 inkom ett anonymt samtal till larmcentralen om att Michael
Jackson hade drabbats av ett hjärtstillestånd i sitt tillfälliga hem på North
Carolwood Drive 100 i Holmby Hills i Los Angeles. Ambulans och sjukvårdare
kallades till platsen dit de anlände cirka 12:30 lokal tid. Jackson andades
inte, och fördes med ambulans till Ronald Reagan UCLA Medical Center, där han
kort efter ankomst avled efter en rad resultatlösa återupplivningsförsök. Han
dödförklarades klockan 14.26 lokal tid. (23.26 i svensk tid) Rapporterna om
Jacksons död orsakade sådan trafik på många webbplatser att flera drabbades av
tekniska problem, däribland Google, Twitter och Wikipedia. Jacksons död innebar
också en dramatisk ökning i försäljningen av hans musik. Många av hans singlar
gick efter hans död rakt in på topplistorna runt om i världen.

Dödsfallet gav upphov till viss ryktesspridning; det uppgavs allt från att
Jackson blev mördad till att han spökat på Neverland eller bara iscensatt sitt
dödsfall.

Den 7 juli 2009 klockan 10:00 (lokal tid) hölls en minnesceremoni för Michael
Jackson i arenan Staples Center i centrala Los Angeles, samma arena som användes
för repetitionerna inför den planerade comebacken. Cirka 20 000 personer i
publiken fick se artister som Usher, Stevie Wonder, Lionel Richie, Smokey
Robinson, Mariah Carey, Trey Lorenz och Brooke Shields hylla Michael Jackson med
uppträdanden och tal. Ceremonin avslutades med att medlemmar ur Jacksons
närmaste familj, däribland bröderna Jermaine Jackson, Marlon Jackson och dottern
Paris Jackson, höll tal. Michael Jackson gravsattes den 4 september 2009 (svensk
tid) i ett mausoleum på Forest Lawn Memorial Park i Glendale utanför Los
Angeles.

Efter Jacksons död inleddes en förundersökning om dråp mot dennes personliga
läkare, Dr Conrad Murray, som varit med när Jackson kollapsade i sitt hem.
Rättegången inleddes den 27 september 2011.

Den 7 november 2011 meddelades juryn utslag i fråga om Dr Conrad Murrays ansvar
för brott. Enligt utslaget ansågs Dr Conrad Murray skyldig till brottet vållande
till annans död. Samma dag fördes han till Los Angeles County jail i avvaktan på
rättens beslut om påföljd. Påföljden bestämdes, genom dom den 29 november 2011,
till fängelse fyra år.

Michael Jacksons mor Katherine fick vårdnaden om Jacksons tre barn enligt en
domstol i USA. Detta går i linje med hans testamente från 2002. Debbie Rowe, som
är mor till de två äldsta barnen får också umgängesrätt till sina barn.

Delar av planeringen och repetitioner inför de 50 konserterna i London filmades
och klipptes ihop till filmen This Is It. Filmen hade världspremiär den 28
oktober 2009 på bio och visades endast i två veckor. Albumet med samma namn
släpptes den 26 oktober 2009. Den 12 oktober 2009 släpptes singeln This Is It.

Den 10 december 2010 släpptes albumet Michael med bland annat låten "Breaking
News" som hade världspremiär den 8 november. Låten streamades från hans
officiella webbplats i en vecka. Albumet innehåller 10 outgivna låtar. I
december månad släpptes singeln "Hold My Hand" som är en duett med Akon.
"Hollywood Tonight" blev nästa singel i april 2011 och därefter släpptes "Behind
the Mask".

Ett annat omtalat ämne var Jacksons hudfärg, som hade bleknat påtagligt efter
1986. Tidigare, under hans ungdom, hade hans hud haft en mörkbrun färg men i
början av 1980-talet blev färgtonen gradvis ljusare. Olika tidningar påstod att
han blekte huden själv för att han inte ville vara svart.

I mitten av 1980-talet diagnostiserades Jackson med sjukdomen vitiligo, en
sjukdom som gör att man tappar hudpigmentet, och lupus (den senare var i
tillbakagång hos Jackson) och båda sjukdomarna gjorde honom känslig för
solljus.[ifrågasatt uppgift] Behandlingen han använde för sina besvär gjorde att
hans hud fick en ännu ljusare ton. Då han sminkade sig för att jämna ut
oregelbundenheterna i färgen, framstod han som mycket blek. Vid en intervju med
Oprah Winfrey 1993 talade Jackson för första gången öppet om sjukdomen vitiligo
för att stoppa ryktena.

Jacksons ansiktsstruktur förändrades också. Kirurger har spekulerat i att han
genomgått två näsoperationer. Förändringarna i ansiktet var delvis även på grund
av en större viktminskning. Jackson gick ned vikt i början av 1980-talet på
grund av en förändrad diet och en önskan om att få en dansares kropp. Vittnen
rapporterade att Jackson ofta var yr och spekulerade att han led av anorexia
nervosa. Under de senare åren av hans liv kom perioder av viktnedgång att bli
ett återkommande problem. Medicinsk expertis har offentligt angett att de tror
att Jackson hade dysmorfofobi, en psykisk sjukdom där patienten har en skev
negativ uppfattning av sitt utseende.

Michael Jackson infördes till Hollywood Walk of Fame 1980 som en medlem i The
Jacksons och 1984 som en soloartist. genom sin karriär fick han många
utmärkelser, Bland annat World Music Awards, Best-Selling Pop Male Artist of the
Millennium, the American Music Award's Artist of the Century Award och the Bambi
Pop Artist of the Millennium Award. Han var även blivit införd två gånger i the
Rock and Roll Hall of Fame, En gång som medlem i The Jackson 5 1997 och senare
som en solo artis 2001. Jackson var även publicerad i flera andra "hall of
fames", bland annat Vocal Group Hall of Fame (som en The Jackson 5 medlem) år
1999 och the Songwriters Hall of Fame i 2002. år 2010 blev Jackson införd i the
Dance Hall of Fame som den första (och för närvarande den enda) dansare från pop
och rock n' roll världen. bland hans utmärkelser inkluderas många Guinness
Världsrekor (åtta bara år 2006), 13 "Grammy Awards" (likväl som the Grammy
Legend Award och the Grammy Lifetime Achievement Award), 26 "American Music
Awards" ("Artist of the Century" och "Artist of the 1980s" är även
inkluderade)—Mer än någon annan artist, 13 nummer ett singlar i USA i hans
solokarriär, mer än någon annan manlig artist i "The Hot 100 era"—Enligt
beräkningarna ska Jackson ha sålt mer än 750 miljoner album och singlar världen
runt, Vilket gör honom till världens bästsäljande manliga pop artist. Den 29
december 2009 erkände the American Film Institute att Michael Jacksons död var
ett betydligt moment, Det som sas var att " Michael Jacksons plötsliga död i
Juni var märkvärdigt för hela världen. Michael Jackson fick även en Docotor of
Humande Letters Degree av The United Negro College Fund och även hedersdoktorat
i Humane Letters av Fisk University. Sammanlagt fick Michael Jackson över 420
utmärkelser inklusive presidentiella utmärkelser.



https://sv.wikipedia.org/wiki/Lista_%C3%B6ver_kortspel

Spel som inte bara spelas med spelkort utan också med andra typer av spelredskap
är medtagna i listan. Kasinospel och hasardspel där kort används är också
medtagna. Detsamma gäller kommersiella kortspel som spelas med specialkortlekar,
dock ej samlarkortspel. För dessa, se separat lista.

Det finns några stora kortspelsfamiljer ur vilka har utvecklats ett flertal
olika spel och artiklarna för dessa familjer innehåller listor över spel inom
gruppen. De här gruppernas namn är samtidigt ofta namnet på det spel som
uppfattas som urvarianten i gruppen. Dessa stora kortspelsgrupper är främst
bridge, whist, rummy, kille och hjärter. Namn på vissa grupper av kortspel som
samtidigt inte är namn på ett enskilt spel har också tagits med av
fullständighetsskäl.

Patienser är kortspel av pusselkaraktär för en spelare. De har ej tagits med
här. En lista över sådana spel finns i artikeln patiens. Angående pokerspel
hänvisas även till artiklarna poker och pokerspel. Den sistnämnda innehåller en
lista över några undergrupper till den stora grupp av spel som pokerspelen
utgör. Se även artikeln sticktagningsspel som beskriver principen för de flesta
västerländska kortspels (inklusive whist-, bridge- och hjärter-familjerna)
uppbyggnad.



https://sv.wikipedia.org/wiki/Thomas_Funck

Thomas Fredrik Georg Funck, född 26 oktober 1919 i Linköping, död 30 december
2010 i Hallingeberg, var en svensk friherre i ätten Funck, barnboksförfattare
och konstnär.

Funck var skapare till Kalle Stropp och Grodan Boll, som dök upp i radion 1954.
Funck gjorde själv alla röster till figurerna och tillsatte ljudeffekter; bland
annat skapade han ljudeffekter med sin gitarr, och Plåt-Niklas robotljud gjordes
med hjälp av en nagelfil i plåt. Han var långt före sin tid genom att
experimentera med olika inspelningstekniker på sätt som ingen hade gjort förut.
Han framförde i programmen också små visor om och med figurerna, där han själv
stod för text och musik.

Den animerade filmen Kalle Stropp och Grodan Boll på svindlande äventyr, som
byggde på Funcks berättelser, tilldelades 1992 ett hederspris i
Cannesfestivalen.

Kalle Stropp och hans vänner fanns även under många år (producerades 1955–1960)
som tecknad serie, tecknad av Nils Egerbrandt. Funck själv skrev merparten av
manusen. Serien publicerades i tidskriften Veckospegeln, veckotidningen
Husmodern samt serietidningen Blondie. Den repriserades sedermera i tidningarna
Nalle Lufs, Goliat och Bobo och Gnuttarna.

Funck stod även för text och musik till albumet Anita & Televinkens trafikskiva
som utkom 1974

Funck var far till dockskådespelaren Gustav Funck och bror till operettsångaren
och regissören Hasse Funck. Funck var gift med dockmakaren och
barnprogramledaren Eva Funck.

I Hallingeberg, där Funck var bosatt, bygger man upp en permanent utställning av
hans verk.



https://sv.wikipedia.org/wiki/Gr%C3%A5val

Gråvalen (Eschrichtius robustus) är enda arten i familjen gråvalar
(Eschrichtiidae). Den förekommer i arktiska och tempererade havsområden av
Stilla havet.

Gråvalen har två näsöppningar och andningsångan skjuter ibland 2 meter upp.
Djuret blir cirka 16 meter, väger omkring 36 ton och blir 50–60 år gammal. Huden
är vanligen täckt av vita ärr efter parasiter som rankfotingar eller vallöss.
Särskilt ofta finns långhals (Pollicipes pollicipes) på valens huvud och
stjärtfena.

Det finns två bestånd av gråvalar i Stilla havet; ett mindre bestånd som vandrar
mellan Ochotska havet och södra Korea och ett större bestånd som vandrar mellan
vattnen utanför Alaska och Baja California. Tidigare fanns ett bestånd i norra
Atlanten, men detta utrotades av alltför högt jakttryck för cirka 300 år sedan.
2010 uppmärksammades dock en gråval i Medelhavet utanför Israels kust, men det
är osäkert om arten är på väg tillbaka eller om det rör sig om en val som hamnat
fel.

Bägge populationer av gråval tillbringar sommaren i näringsrika havsområden. Den
amerikanska populationen vistas i Berings hav och den asiatiska i Ochotska
havet. Artens föda utgörs huvudsakligen av märlor (Amphipoda), men även av
hoppkräftor och fiskar. Som enda art i gruppen bardvalar filtrar den även havets
bottensediment för att komma åt födan. Vanligtvis simmar valen med sin högra
kroppssida nedåt när den äter vid havets botten. Därför är barderna på denna
sida mer slitna än på vänstra sida.

Den kaliforniska gråvalen påbörjar en två till tre månaders vandring på hösten
och färdas 8-11 000 km söderut längs Nordamerikas västkust. Djuren färdas i små
grupper och målet är kustvattnen utanför Baja California och Californiaviken.
Väl framme parar sig djuren och ungarna föds. Parningsbeteendet är komplext och
omfattar ofta tre eller flera djur. Honan är dräktig cirka ett år och hon föder
en unge vartannat år. Ungen föds med stjärten först och är cirka 4 meter lång.
Det antas att gråvalarna föredrar att föda ungarna i grunt vatten i laguner då
det där är lättare att skydda ungarna mot hajar.

Den amerikanska beståndet är relativt välmående, men det asiatiska beståndet är
närmast utrotat. Det asiatiska beståndet har jagats intensivt, och har inte
visat några tecken på återhämtning. Det innehåller troligen färre än 50
individer som kan reproducera sig, vilket är gränsen för IUCN:s klassifikation
som CR - Critically endangered/Akut hotad. Det amerikanska beståndet har på
senare år haft ett ovanligt stort antal individer som dukat under under
vandringen och det har fötts färre ungar än vanligt.



https://sv.wikipedia.org/wiki/Leif_G.W._Persson

Leif Gustav Willy Persson, känd som Leif G.W. Persson, född 12 mars 1945 i
Oscars församling i Stockholm, är en svensk kriminolog och författare, mest känd
för sina deckare och framträdanden i TV och tidningar.

Leif G.W. Persson växte upp på Gärdet i Stockholm som son till Gustav Persson
(1913–2001) och Margit, ogift Lövgren (1916–2008). Fadern var timmerman och
grovarbetare medan modern var hemmafru. Familjen flyttade senare till
Valhallavägen och Persson tog studenten på Norra Real. Initialerna GW lade han
in i sitt namn 1972. Han inledde sina studier vid Stockholms universitet 1965,
och under våren 1980 lade han fram sin doktorsavhandling om statistiska
mätproblem inom kriminologin (Hidden Criminality, Stockholm 1980). År 1982 blev
Persson docent vid Stockholms universitet, och han utnämndes 1991 till professor
i "kriminologi med särskild inriktning på polisiära metoder och problem" vid
Rikspolisstyrelsen.

Mellan åren 1967 och 1977 arbetade Persson som expert och rådgivare åt
rikspolisstyrelsen. Persson bekräftade för journalisten Peter Bratt att
rikspolischefen Carl Persson skickat en promemoria till statsminister Olof Palme
angående justitieminister Lennart Geijers samröre med prostituerade (vilket
skulle kunna utgöra en säkerhetsrisk om den ledde till utpressning). Saken
utvecklades i media till den så kallade Geijeraffären. Persson förlorade då sin
anställning på Rikspolisstyrelsen. Hans erfarenheter från denna "affär" gav
honom inspiration till debutromanen Grisfesten.

Persson har varit lärare på Stockholms universitet och var 1991–2012 professor i
kriminologi med inriktning mot polisforskning hos Rikspolisstyrelsen med
fullmaktsanställning. Han lämnade sin tjänst med pension i samband med att han
fyllde 67 år. Han har anlitats som sakkunnig på Justitiedepartementet. Hans
doktorsavhandling och vetenskapliga arbeten handlar framför allt om
smugglingsbrott. Han gav författaren och journalisten Per Lindeberg stöd i
dennes projekt inom journalistikforskningen, vilket senare utvecklades till
boken Döden är en man.

Persson har skrivit flera samhällskritiska deckare, som han själv kallar Roman
om ett brott. Privat gjorde han en så kallad gärningsmannaprofil för SVT om
tänkbar förövare i det olösta styckmordsfallet i Solna 1984. Han skapade
tillsammans med Jan Guillou TV-programmet Grabbarna på Fagerhult, och gav i
anslutning till det ut kokböcker, till exempel Grabbarnas Kokbok. Från 1998 till
2010 deltog han som kriminologisk expert i tv-programmet Efterlyst på TV3.
Persson tog en tillfällig paus som expert i Efterlyst under första säsongen
2006. Han kommenterade avhoppet 2006 på följande vis: –"Dels var jag allmänt
trött och utarbetad. Det tar mer tid och kraft än man tror. Varje gång jag sa
något hade jag en känsla av att jag hade hört mig säga det tio gånger tidigare."
Han ångrade sig och kom tillbaka till nästa säsong igen. Hösten 2010 lämnade
Persson Efterlyst för att tillsammans med Camilla Kvartoft leda Veckans brott på
SVT.

I september 2007 blev Persson kritiserad av bland andra förre rikspolischefen
Björn Eriksson och Sven Åke Lindgren, professor vid Göteborgs universitet, för
att inte ha redovisat några konkreta forskningsresultat på 15 år. Kritiken var,
enligt Svenska Dagbladet, inte rättvisande och Persson förklarade att han inte
fått vare sig forskningsuppdrag eller forskningsmedel av Rikspolisstyrelsen och
Polishögskolan, och avsaknaden av resultat berodde inte på att Persson var
improduktiv. Den 17 maj 2008 meddelade sedan Persson via en krönika i Expressen
att han skulle lämna sin tjänst vid Rikspolisstyrelsen, på grund av den pågående
centraliseringen inom polisen och att han under 20 år talat för döva öron. Han
riktade samtidigt kritik mot utnämningen av Bengt Svenson till ny rikspolischef.
Kritiken tillbakavisades av Bengt Svenson och Polisförbundets ordförande Jan
Karlsen, samtidigt som den senare hävdade att det verkliga skälet till Perssons
avhopp var att hans position blivit omöjlig på grund av föregående års kritik.
Efter att han begärt en ny uppdragsgivare inom den kriminalpolitiska sektorn
visade det sig dock att både justitieministern Beatrice Ask och den nytillträdde
rikspolischefen hade betydligt mer gemensamt med Persson än vad tidigare
framkommit och han ombads stanna.

I februari 2012 tillkännagavs att det amerikanska produktionsbolaget 20th
Century Fox har köpt rättigheterna till romansviten om rollfiguren Evert
Bäckström från Linda - som i Lindamordet och Den som dödar draken, och att
böckerna skulle bli tv-serie i USA. Persson uppgav för Dagens Nyheter att det
för hans del rör sig om omkring hundra miljoner på banken. Efter att TV-bolaget
CBS först underkänt pilotavsnittet blev det i januari 2014 klart att tv-bolaget
Fox beställt 13 avsnitt med Everett Backstrom, verksam som polis på Serious
Crimes Unit i Portland, Oregon. Manusskrivare är Hart Hanson, som tidigare gjort
succé på kanalen med serien Bones, och huvudrollen spelas av Rainn Wilson, känd
från The Office.

Leif G.W. Persson var 1968–1980 gift med Birgitta Liedstrand (född 1944),
1987–2002 med Margareta Jönsson (född 1947) och 2003 med civilekonom Kim Olsson
(född 1957). Han är numera bosatt i lägenhet i Solna kommun och hyr en gård med
jaktmark av hertiginnan d'Otrante på Elghammars slott utanför Gnesta i Sörmland.

Persson fick sitt första barn, en son, när han var 20 år. Han fick sedan två
döttrar i första äktenskapet, däribland författaren Malin Persson Giolito, och
en dotter i andra äktenskapet.



https://sv.wikipedia.org/wiki/Osmanska_riket

Osmanska riket (osmanska: دولتِ عَليه عُثمانيه, Devlet-i Aliyye-i Osmaniyye)
eller Ottomanska riket, var en 600-årig stormakt som uppstod i Anatolien i
slutet av 1200-talet och bestod till den 29 oktober 1923. När riket var som
störst omfattade det stora delar av sydöstra Europa, Mellanöstern och
arabvärlden, norra Afrika, Kaukasus och hela Mindre Asien (Anatolien). Dess
flottor behärskade såväl Medelhavet som Svarta havet (som var helt omslutet av
Osmanska riket) och Kaspiska havet. Rikets stormaktstatus befästes genom dess
erövring av Konstantinopel år 1453, en händelse som innebar det definitiva
slutet på Bysantinska rikets tusenåriga historia.

Den alternativa benämningen Ottomanska riket kommer sig av olika sätt att stava
och uttala namnet på dynastigrundaren Osman I (arabiska `Othmān, `Uthmān). Förr
kallades det dock oftast Turkiska riket (eller enbart Turkiet), men detta
undviks numera för att inte förväxla Osmanska imperiet med dagens Turkiet samt
för att markera att Osmanska riket omfattade mycket mer än dagens Turkiet.

Riket grundlades i västra Anatolien i slutet av 1200-talet av en stam oghuziska
turkar som skulle komma att bli imperiets aristokrati, oserna, och förse det med
dess härskarätt, den osmanska dynastin. Rikets grundare och förste ledare hette
Osman I, därav namnet Osmanska riket. De osmanska turkarna erövrade, på Bysans
och andra turkiska rikens bekostnad, stora delar av Anatolien och Balkan under
1300-talet.

Under 1400-, 1500-, och 1600-talen fortsatte expansionen varvid ytterligare
stora landområden i Europa, Asien och Afrika fogades till Osmanska riket. Den
bysantinska huvudstaden Konstantinopel belägrades och intogs år 1453 av sultanen
Mehmet II Erövraren. Konstantinopels fall betydde att Osmanska rikets plats som
stormakt definitivt var säkrad. På 1500- och 1600-talen var riket som mest
betydelsefullt och det hade sin absoluta höjdpunkt under sultanen Süleyman den
store. Dess största territoriella utsträckning nåddes dock år 1683 under
sultanen Mehmet IV, då det sträckte sig från Wiens utkanter i nordväst till Aden
längst ner på Arabiska halvön, och från Kaukasus i nordöst till Algeriet i
sydväst.

Slaget om Wien år 1683, där osmanerna i ett försök att inta den österrikiska
huvudstaden slogs tillbaka av en polsk-tysk armé, satte gränsen för osmanernas
fortsatta expansion norrut i Centraleuropa.

Ännu under 1700-talet var Osmanska riket, med dess enorma landarealer som
sträckte sig över tre kontinenter, en stormakt att räkna med. På grund av en
korrumperad administration och en alltmer föråldrad militär organisation tog
dock framför allt England och Frankrike efterhand allt mer över handeln i
Medelhavet. Detta bidrog till den successiva militära tillbakagång och det
gradvisa ekonomiska och politiska förfall som drabbade Osmanska riket under
senare delen av 1700-talet.

Under 1800-talet och början på 1900-talet tilltog problemen då riket samtidigt
både utsattes för ständiga angrepp från yttre fiender och uppror inom rikets
gränser. Stora landområden förlorades dels till nya stormakter som
Österrike-Ungern och Ryssland, dels till folk inom Osmanska riket som, i den nya
tidens nationalistiska anda, gjorde uppror och bildade självständiga stater
(till exempel Grekland, Rumänien och Serbien). Besittningarna i norra Afrika
övertogs i huvudsak av Storbritannien (Egypten) och Italien (Libyen). Se också
rumänska frihetskriget.

År 1908 genomfördes en revolution av de s.k. ungturkarna. Ungturkarna bestod
främst av västligt orienterade sekulära grupper, turkiska nationalister,
studenter och officerare, samt andra som gav sultanen skulden för det kaotiska
tillståndet i imperiet. Syftet med revolutionen var att återinsätta det osmanska
parlamentet, vilket hade upplösts av sultanen Abdul Hamid II 1878, samt att
reformera och modernisera riket. Sultan Abdul Hamid II tvingades abdikera till
förmån för Mehmet V. Det efterföljande försöket att avskaffa monarkins
institutioner och administration för att ersätta dem med konstitutionella
institutioner och ett valsystem var dock inte lika enkelt eller så oblodigt som
själva regimskiftet. Revolutionen betecknas som en milstolpe i upplösningen av
Osmanska imperiet. Samtidigt fortsatte imperiet att splittras under trycket av
nationalistiska revolter och ständigt nya krig.

Under första världskriget angreps Osmanska riket på flera fronter av bland annat
Storbritannien, Frankrike och Italien varvid stora landområden i Arabien och
Mellanöstern gick förlorade. I ett samlat angrepp bestående av arméer och
flottstyrkor från bland annat Frankrike, Italien, Storbritannien, Australien och
Nya Zeeland försökte man även inta Istanbul men slogs tillbaka av den osmanska
armén under ledning av generalen Kemal Atatürk i det beryktade slaget vid
Gallipoli.

För att få hjälp med försvaret mot arvfienden Ryssland hade Osmanska riket vid
första världskrigets utbrott ingått en försvarspakt med Tyskland. Då Tyskland
tvingades kapitulera valde det styrande skiktet i Osmanska riket, för att
undvika ett samlat angrepp från Ententen (1:a världskrigets segrare
Storbritannien, Frankrike, Ryssland), att också kapitulera. Den ungturkiska
ledningen avgick och sultanen tvingades underteckna hårda kapitulationsvillkor
som bland annat innebar en uppstyckning av de kvarvarande delarna av Osmanska
riket där Storbritannien, Frankrike, Italien, Armenien och Grekland fick var
sina delar.

En turkisk nationalistisk revolution med den segerrike generalen Kemal Atatürk i
spetsen motsatte sig dock det osmanska styret och Ententens kapitulationsvillkor
samt uppstyckning av riket. Efter ett framgångsrikt krig mot Grekland
återerövrades en del av de områden som hade förlorats (däribland İzmir och
västra Armenien). Nya förhandlingar under ledning av Kemal Atatürk inleddes med
segrarna från första världskriget varvid dessa tvingades ge upp samtliga
territoriella anspråk. Vid de nya förhandlingarna fastställdes i stort sett de
gränser som utgör dagens Turkiet. Republiken Turkiet utropades den 29 oktober
1923, och dess förste president blev Kemal Atatürk.

Riket styrdes av sultanen, en manlig medlem av den osmanska dynastin, vars titel
och makt som enväldig härskare gick i arv inom dynastin, dock inte alltid från
far till äldste son; det hände ofta att sultaner avsattes. Under sultanen i
rikets styrelse fanns divanen, en regering bestående av vesirer, under ledning
av storvesiren, som formellt fungerade som rådgivare och verkställare av
sultanens order, men som vid flertalet tillfällen hade stor makt och inflytande
över rikets affärer. De senare sultanerna antog också den religiösa titeln
kalif, alla muslimers andliga överhuvud. Sultanen ansågs då vara den ende
härskare som hade rätt att pålysa jihad. Osmanerna hade länge också kontroll
över de heliga städerna Mekka, Medina och Jerusalem, vilket ytterligare stärkte
rikets ställning som den ledande muslimska statsbildningen.

Det osmanska riket delades upp i provinser (vilâyet) med olika nivå av autonomi.
De två centrala provinserna, Rumelien (större delen av Balkan) och Anatolien
(endast västra delen av halvön med det namnet), stod under sultanens direkta
kontroll; övriga var mer självständiga, med guvernörer som var skattskyldiga och
ansvariga inför sultanen, och vissa var officiellt autonoma. Provinserna var
uppdelade i mindre sandjaker. Sandjakerna bestod av förläningar som tilldelades
soldater och statsmän som utmärkt sig i rikets tjänst. Det fanns tre typer av
förläningar, av vilka timaren, den minsta, var den vanligaste; högre ämbetsmän
och officerare kunde tilldelas en större ziam (även zeamet) medan generaler och
personer inom den osmanska regeringsmakten kunde förlänas en hass, som var ett
stort område, ofta innefattande en större stad.

Inom riket rådde ett för tiden ovanligt högt mått av religiös och kulturell
frihet. De erövrade folken tilläts i stort att fortsätta leva enligt sina egna
seder och bruk. Rikets olika kulturella, etniska och religiösa grupper
administrerades i milleter som själva fick ordna sina interna angelägenheter:
den religiösa administrationen, skolor, familjerätt, med mera. Varje millet hade
en ledare som ansvarade inför sultanen för sin folkgrupp. De främsta av dessa
grupper var muslimer, grekiskt-ortodoxt kristna, assyrier/syrianer, armenier och
judar.

Under flera århundraden var Osmanska rikets militära styrka överlägsen sina
grannars. Elitsoldaterna, janitsjarerna, utgjorde kärnan av den osmanska armén
och satte skräck i de kristna härerna genom sin kallblodiga skicklighet i strid
som de fick genom att ägna hela sina liv åt strid och träning.

Den beryktade osmanska janitsjar-kåren var på sin tid världens första stående
armé, den var den första armén som använde uniformer och dess musikkår var
världens första militära band. Janitsjarerna, som var fullt trogna sultanen,
bestod av soldater som tränats till strid sedan tidiga tonåren. Genom det s.k.
devşirme-systemet valdes de starkaste och friskaste manliga tonåringarna ut för
tjänst i rikets elitkår. Devşirme-systemet brukades främst bland kristna byar på
Balkan. De utvalda togs till rikets huvudstad Konstantinopel där de omvändes
till islam och utbildades i turkiska språket samt genomgick en många år lång
skolning inom bland annat hantverk och stridsteknik. De mest framgångsrika kunde
nå ända upp till den absoluta toppen inom rikets militära eller administrativa
struktur. På så vis låg vägen öppen även för fattiga söner från landsbygden att
nå toppen i det osmanska riket, till skillnad mot övriga Europa där makten gick
i arv inom adel och aristokrati.

Med tiden blev dock den osmanska stridstekniken föråldrad och efter 1600-talet
började riket förfalla. Dess administration korrumperades och rikets militärmakt
blev underlägsen de europeiska stormakternas, såsom Österrike och Ryssland.

Den osmanska dynastin var från början av turkisk härkomst men genom politiska
giftermål och anammandet av de erövrade folkens kulturer utvecklades osmanerna
snart till en mångkulturell aristokrati. Dynastins herrar titulerades från 1383
sultaner och från 1517 även kalifer.



https://sv.wikipedia.org/wiki/Niklas_Str%C3%B6mstedt

Bo Anders Niklas Strömstedt, född 25 juli 1958 i Lund, är en svensk popsångare
och låtskrivare. Han är son till Bo Strömstedt och Margareta Strömstedt. Bland
Strömstedts största hits återfinns "Sista morgonen" (1989), "Förlorad igen"
(1989), "Om" (1990), "Oslagbara" (1992), "I hennes rum" (1992) samt "Inga änglar
gråter" (1997). Strömstedt deltog under 90-talet i supergruppen GES tillsammans
med Orup och Anders Glenmark. Strömstedt har på senare år arbetat inom TV som
programledare.

Redan 1967 medverkade Strömstedt i julkalendern Teskedsgumman i ett avsnitt i
rollen som Bengt. Sin musikaliska karriär inledde han som DJ och frilansmusiker.
Han spelade bland annat klaviatur på Ulf Lundells skivor Längre inåt landet
(1980), Den vassa eggen (1985) och Det goda livet (1987) samt på turnéerna 1979,
1980 och 1985.

Han släppte även två soloskivor, Skjut inte... det är bara jag! (1981) och Andra
äventyr (1983). Ingen av skivorna fick någon nämnvärd framgång och Strömstedt
fortsatte att skriva tillsammans med andra och som bakgrundsmusiker. 1987
spelade han in en skiva tillsammans med Lasse Lindbom och Janne Bark under
namnet Triad. Samma år fick gruppen en stor julhit med låten "Tänd ett ljus" som
i efterhand har blivit en julklassiker.

1989 släpptes albumet En gång i livet som bland annat innehöll hitlåtarna "Sista
morgonen" och "En kvinna och en man" varav den senare var en duett med Anne-Lie
Rydé. Albumet blev en framgång och låtarna spelades flitigt på radio.
Strömstedts största hitlåt som soloartist är låten "Om" från albumet med samma
namn, som både blev listetta på singellistan i Sverige och etta på Svensktoppen
1990. 1991 var han en av artisterna på turnén Rocktåget tillsammans med Tomas
Ledin och Lena Philipsson. Han gav 1992 ut albumet Halvvägs till framtiden med
singelhits som titelspåret, "Oslagbara!" och "Bilderna av dej". Till den svenska
Melodifestivalen 1992 skrev Strömstedt "I morgon är en annan dag" som framfördes
av Christer Björkman och som blev den segrande melodin.

1994 bildade han gruppen GES tillsammans med Anders Glenmark och Orup. De skrev
Sveriges officiella låt till fotbolls-VM 1994, "När vi gräver guld i USA". Låten
blev en landsplåga, inte minst tack vare att det svenska landslaget tog brons
det året. Efter en framgångsrik turné 1995 splittrades dock gruppen. 1997
släpptes albumet Långt liv i lycka som blev uppmärksammad i samband med singeln
"Inga änglar gråter" vars text behandlade Strömstedts och hustrun Efva Attlings
skilsmässa. Albumet var en succéartad comeback för Strömstedt och blev bland
annat etta på den svenska albumlistan. Han åkte samma år ut på en framgångsrik
sommarturné. Strömstedt har förutom egna plattor också skrivit signaturmelodin
till TV-serien Nya tider, som visades i TV4 åren 1999–2003. Han har också
skrivit sångtexter på svenska till succémusikalen Mamma Mia!. Han släppte skivan
Du blir du jag blir jag 2001 som innehöll hitsingeln "Med nyförälskad hand".
Därefter tog Strömstedt återigen ett långt uppehåll.

Efter en längre tids uppehåll gjorde Strömstedt comeback i Melodifestivalen 2008
som joker i den fjärde deltävlingen i Karlskrona, men blev där utslagen. Under
juli och augusti 2009 deltog Strömstedt i Diggiloo-turnén. I oktober samma år
inledde Strömstedt turnén 30 år i kärlekens tjänst för att fira tiden som gått
sedan han började sin bana som professionell musiker. I december släpptes en
samlingsskiva med samma namn. Turnén fick strålande recensioner och förlängdes
till sommaren 2010. I mars 2010 blev Strömstedt körledare för Växjökören i
TV4-programmet Körslaget. Eftersom Ola Svensson 2009 tävlade och vann Körslaget
med en kör från Strömstedts födelsestad Lund, valde Strömstedt att tävla med en
kör från sin mor Margaretas hemtrakter där han vistats mycket som ung. Han
medverkade i säsong fem av SVT-programmet Stjärnorna på slottet 2010–2011.

Sedan 2011 har Strömstedt rönt framgång som programledare med TV-programmet Tack
för musiken! där han intervjuar, och spelar tillsammans med, betydelsefulla
svenska musiker. Han är även en återkommande deltagare i TV-programmet På
spåret.

2015 deltog han i TV4:s program Så mycket bättre. Våren 2016 spelade Strömstedt
en egen krogshow på Hamburger Börs i Stockholm kallad "Storhetsvansinne" där
bland andra skådespelerskan Rakel Wärmländer medverkar i ensemblen. Showen blev
en stor publiksuccé och ytterligare shower planeras till Trägår'n i Göteborg
hösten 2016.

Niklas Strömstedt gifte sig 1985 med Efva Attling, som han har två söner med.
Paret skilde sig 1995. Senare har han varit sambo med Agneta Sjödin som han har
en dotter med. Sedan 16 juli 2011 är han gift med Jenny Strömstedt, tidigare
känd under namnet Östergren.



https://sv.wikipedia.org/wiki/Elisabeth_Hesselblad

Maria Elisabeth Hesselblad, född 4 juni 1870 i byn Fåglavik i Hudene socken,
Västergötland, död 24 april 1957 i Rom, var en svensk, katolsk birgittinnunna.
Hon vördas som helgon inom Romersk-katolska kyrkan.

År 1987 inledde påven Johannes Paulus II hennes helgonförklaringsprocess; den 14
december 2015 tog påven Franciskus emot prefekten för Kongregationen för
helgonförklaringar, kardinal Angelo Amato, och ett dekret om helgonförklaring
utfärdades. Helgonförklaringen ägde rum den 5 juni 2016.

År 2004 fick hon postumt utmärkelsen Rättfärdig bland folken av staten Israel
för sitt arbete med att skydda judar under andra världskriget.

Elisabeth Hesselblad föddes 1870 som det femte av tretton barn till
lanthandlaren Robert Hesselblad och Catharina Petersdotter Dag. Hesselblad
döptes som lutheran i Svenska kyrkan. När hon var ett år flyttade familjen till
Falun men på grund av konkurs flyttade familjen vidare till Skövde när Elisabeth
Hesselblad var tolv år gammal. Ännu en konkurs ledde till att familjen fick
flytta till fattighuset i Skövde.

Hon emigrerade vid 18 års ålder till Förenta staterna, där hon vid
Roosevelt-sjukhuset utbildade sig till och arbetade som sjuksköterska för att
finansiellt kunna hjälpa sin familj i Sverige. Hon började sedan läsa vidare
till läkare, men hade sedan tolv års ålder lidit av blödande magsår. Strax före
examen blev hon sjuk, och fick veta att hon led av en obotlig sjukdom. Hon tog
därmed aldrig läkarexamen. Hesselblad hade vid det laget, sedan 1902, varit
upptagen i Katolska kyrkan. När läkarkallet inte kunde fullföljas begav hon sig
till Rom, med tron att hon där snart skulle avlida.

Vid besöket i Rom fick hon en religiös kallelse att återföra Birgittinorden till
Birgittahuset vid Piazza Farnese, som då sköttes av Karmelitorden. Hon inträdde
i Karmelitorden 1906, med tillåtelse från påven att avlägga ordenslöftena i
Birgittinordens dräkt. Hennes vision var också att få återföra Birgittinorden
(Den heliga (allraheligaste) Frälsarens orden) till Sverige. Under åren 1908-11
vistades hon i Birgittinklostren i Syon Abbey, Valladolid, Altomünster och Uden,
och grundade i Rom 1911 en liten kommunitet i Birgittahuset (italienska: Casa di
Santa Brigida) vid Piazza Farnese i Rom. Därmed blev Birgittasystrarna en ny
birgittinsk kongregation, vars moderhus sedan 1931 är beläget där. Denna så
kallade svenska grenen av Birgittinorden har i dag över femtio kloster i olika
länder, bland annat det första klostret i Kuba där ett mirakel sägs ha skett. I
Sverige finns Birgittinorden representerad i Djursholm och i Falun.

Elisabeth Hesselblad arbetade under andra världskriget i Rom för att skydda
förföljda judar. Mitt under den tyska ockupationen av Rom gömde hon flera judar
i klostret på Piazza Farnese och ordnade där en provisorisk synagoga. När
nazister ville söka igenom klostret efter judar hade hon enligt en annan nunna
gått mot nazisterna med en svensk flagga och yttrat "Detta kloster står under
den svenske konungens beskydd. Här kommer ni inte in." varpå nazisterna lämnade
klostret utan genomsökning. För detta fick Hesselblad postumt utmärkelsen
"Rättfärdig bland folken" av den israeliska staten.

Hon avled 1957 i Birgittahuset i Piazza Farnese, Rom, där hon även har fått sitt
sista vilorum.



https://sv.wikipedia.org/wiki/Europapall

En Europapall (i Sverige även känd som SJ-pall) är en sedan 1961 standardiserad
lastpall i trä.

Denna typ av pall är framtagen genom samarbete inom UIC och ett flertal
europeiska länder, däribland Sverige som har denna palltyp som standard vid
lastningar. Vem som ursprungligen skapade den är okänt. Palltypen är från början
först och främst avsedd för transporter på järnväg, men även
landsvägstransporter med lastbil utgår från denna standard. Håligheten är
utformad så att en gaffeltruck kan lyfta den.

1920 konstruerade amerikanska företaget Clark en "truclift" som kan lyfta upp
till ett halvt ton med hydraulisk lyftanordning. 1928 tillverkade Clark
föregångaren till gaffeltrucken. 1941 ställde USA:s deltagande i andra
världskriget stora krav på logistik vilket resulterade i att Clark ställde om
till krigsproduktion och deras gaffeltruckar användes i armén för frakt av lådor
med ammunition och förnödenheter. 1946 ville Kooperativa förbundet skapa
effektivitet vilket gjorde att de startade ett företag för tillverkning av
handdragna lyftvagnar som 2010 var världsledande på truckar. 1949 konstruerade
BT och Statens Järnvägar (SJ) den klassiska lastpallen för effektiva transporter
på järnväg. Måttet 800 x 1200 mm standardiserades i hela Europa och kallas EUR.
1956 introducerades containern av en amerikansk lastbilschaufför som körde tobak
och bomull. Containrar kunde lastas mellan lastbil, tåg och båt. Lastpallar och
containrar sparade tid och utrymme.

Storleken är vald för att rymmas i en lastbil med bredd 2,5 - 2,6 m, en
järnvägsvagn eller ett växelflak. Däremot passar de inte bra i en godscontainer
med bredden 2,44 m (8 fot) utvändigt och 2,35 m invändigt, invändig längd 5,90
m. Det ryms endast 11 pallar i 20-fotscontainern, och 24 pallar i
40-fotscontainern.

I USA har man andra storlekar som passar bättre i containrar. De varierar per
bransch men en vanlig storlek är 102 cm bredd och 122 cm längd (40 x 48 tum).

Vid tillverkning av EUR-pall eller SJ-pall krävs att man använder certifierad
pallspik utfärdat av DNV på uppdrag av Green Cargo.[källa behövs]



https://sv.wikipedia.org/wiki/Bokstavering

Bokstavering, även fonetiska alfabetet, analoga alfabetet eller radio-,
stavnings- eller telefonalfabetet, är ett system för att i klartext uttala en
viss bokstav med ett karakteristiskt ord, som börjar på den aktuella bokstaven,
för att minska risken för missuppfattningar.

Flera nationella och internationella standarder för bokstavering har tagits
fram. Av dem som idag används internationellt kan nämnas till exempel
CCITT-standarderna för internationell telefonisttrafik och ICAO-standarden.

CCITT har tagit fram två listor som är avsedda att användas för internationell
telefonisttrafik, den ena vid konversation på franska, den andra vid
konversation på engelska. Efter bilaterala överenskommelser mellan berörda
länder får även andra bokstaveringsalfabet användas.

ICAO har tagit fram standarden som numera används bland annat inom flygtrafik,
inom sjöradio och inom NATO (och därför ibland benämns NATO-standarden).

I Sverige används civilt mansnamn. Det svenska bokstaveringsalfabetet som
redovisas nedan härstammar från 1891. Listan dök upp i telefonkatalogen år 1902,
reviderades 1930 och har sedan dess inte ändrats utom 1960 då Harald döptes om
till Helge, etta till ett och sjua till sju. Anledningen till bytet belyses i
avsnitt förväxlingsrisker nedan. I Västsverige förekom ända inpå 1940-talet en
lista med både mans- och kvinnonamn. I Sverige användes också inpå 1930-talet
ett särskilt namnalfabet med kvinnonamn för att förtydliga siffror.

Svenska Försvarsmakten blev 2006 ålagd att övergå till ICAO-standarden, som
används inom Nato, men har dock återgått till det svenska signaleringsalfabetet
igen. Svensk lag infördes om att alla myndigheter ska använda det svenska
språket, även Försvarsmakten.[källa behövs]

Före andra världskriget använde den svenska marinen ett eget
bokstaveringsalfabet med enstaviga ord.

Vid uttalet av de ord som har uttalsanvisning med versaler ska trycket läggas på
de fetmarkerade stavelserna.



https://sv.wikipedia.org/wiki/Uppsala_l%C3%A4n

Uppsala län är ett av Sveriges län, beläget i östra Svealand, vars residensstad
är Uppsala. Uppsala läns valkrets utgör valkrets vid riksdagsval i Sverige.
Länsbokstav är C.

Vapnet, som är identiskt med landskapsvapnet för Uppland, fastställdes som
länsvapen 1939. Det hade då redan länge brukats av länsstyrelsen, trots att
landskapets och länets områden skiljer sig åt.

Länet omfattar de västra och norra delarna av landskapet Uppland, samt ön Jörsön
i Söderfors socken som ligger i Gästrikland. Det gränsar mot Stockholms,
Södermanlands, Västmanlands, Dalarnas samt Gävleborgs län. Uppsala län delar
dessutom en extremt kort landgräns med Finland, en liten ö kallad Märket. Länet
har, efter att Heby kommun överfördes till länet den 1 januari 2007, 319 925
invånare (2006 års siffror). Det har från och med 2007 en yta på 8 209 km²,
vilket ger en befolkningstäthet på 39 inv/km².

Den 22 september 2005 beslutade riksdagen att överföra Heby kommun i
Västmanlands län till Uppsala län. Ändringen trädde i kraft den 1 januari 2007.

År 1971 överfördes nuvarande Knivsta kommun samt delar av nuvarande Östhammars
kommun och Uppsala kommun från Stockholms län till Uppsala län. Vid samma
tidpunkt överfördes Upplands-Bro kommun till Stockholms län från Uppsala län.

Vid tiden för Kalmarunionen och senmedeltid fanns inom nuvarande Uppsala läns
område under en period Stäkes län, som omfattade de tre häradena Bro och Håbo
väster och Närdinghundra öster om den gamla farleden
Görväln-Skarven-Sigtunafjärden, från Mälaren till Sigtuna.

Uppsala slottslän utgjordes då av de närmast Uppsala stad belägna häradena
Ulleråker och Vaksala samt av de norrut därifrån belägna Norunda och Olands,
liksom av gamla Vendels och Tierps och Våla härad. Annars räknades såväl
Tiundaland som Attundaland till Stockholms fögderi. Från början av 1400-talet
ingick Ulleråkers och Vaksala härader i det nybildade Uppsala gårds fögderi.
Ulleråker och Vaksala härader var under slutet av 1400-talet vid flera
tillfällen förlänade till olika adelsmän, dessemellan lagt under kronan. Från
1520-talet lydde Tierps, Våla och Norunda härader under ett eget gemensamt
fögderi. Från slutet av 1530-talet bildades Örbyhus län av Tierps, Vendels och
Våla härad, Älvkarleby, Västlands, Österlövsta, Hållnäs och Valö socknar i Norra
Roden, Dannemora och Films sockar. 1549 läggs dock Våla härad under Väsby gårds
fögderi under Salbergs län.

Vidare Östhammars län, som var litet och sannolikt utgjordes av nuvarande
Frösåkers härad. Östhammars slott låg norr om staden och omtalas redan på Bo
Jonssons tid. Det hörde till drottning Filippas livgeding, uppbrändes av kung
Eriks fogde, då roslagsbönderna reste sig 1434, men uppbyggdes sedan åter.



https://sv.wikipedia.org/wiki/Registreringsskylt

En registreringsskylt är en skylt som anger ett fordons registreringsbeteckning.

Regler för skyltarna finns i Wienkonventionen om vägtrafik, som åtminstone alla
länder i Europa följer. Där står att bilar som ska köras utanför sitt land ska
ha skyltar med latinska bokstäver och vanliga siffror. En oval dekal,
nationalitetsmärke, som anger landskod ska finnas bak på fordonet. Inom EU
godkänns alternativt en blå remsa på skyltens vänsterkant.

Registreringsskyltarna har vit botten och svarta tecken. Registreringsnumren
består av (från höger) en siffra, ett vertikalt streck, en bokstav ur det
arabiska alfabetet (för närvarande endast أ/['alif] och ب/[ba']), ytterligare
ett vertikalt streck och avslutningsvis två till fem siffror. Skyltarna är
personliga och bilarna byter alltså skyltar vid ägarbyte. Diplomatbilar har gula
skyltar och statsägda bilar har svartgrå skyltar.

Registreringsskyltarna har olika färger beroende på typ av bil (lätt/tung) och
användning (privat/kommersiell). De har två rader. I övre raden står stadens
namn med kanji (kinesiska tecken) och en siffra baserat på klassificeringen av
fordonet, samt ytterligare två siffror. Nedre raden består av ett hiraganatecken
och fyra siffror. Skyltarna gäller inte utanför Japan, så för utlandsresor måste
man skaffa en översättningsskylt med latinska bokstäver.

Kina har blå bakgrund med vita tecken för bilar och gula med svarta tecken för
tunga fordon. Det finns ett kinesiskt tecken (för provins), en latinsk bokstav
och vanligen 5 latinska bokstäver och siffror blandat. Kina har inte skrivit på
Wienkonventionen om vägtrafik och kräver att utländska fordon inklusive de från
Hongkong och Macau monterar på kinesiska skyltar vid gränsen. Dessa skyltar har
svart bakgrund.

Hongkong har brittiskinspirerade skyltar med vit bakgrund fram och gul bakgrund
bak och svarta tecken. Vanligen används två latinska bokstäver och ett tal
1-9999. Bilar som också körs i Fastlandskina brukar ha svarta kinesiska skyltar
monterade bredvid.

Registreringsskyltarna har oftast grön botten och vita tecken, men det finns
avvikelser. Registreringsnumren har två rader. På den övre finns några
hangul-stavelser. Tills 2003 var det stadens namn i klartext, till exempel 서울
för Seoul, men det är borta nu. Dessutom finns två siffror där. I nedre raden
finns fyra större siffror. Före 2003 fanns en hangulstavelse, men den har
flyttats till övre raden. Det finns tusentals möjliga stavelser i hangul. Man
håller på att införa vita skyltar med svarta tecken, en rad, i europeisk stil.
De ska ha samma tecken som innan men med en rad.

Registreringsskyltarna har vit botten och svarta tecken. Registreringsnumren
består av tre siffror, ett mellanrum och en siffra. Alternativt består de av fem
siffror som är sammansatta. Siffrorna är ganska små. På vänster sida sitter
siffror av europeisk typ och under dessa finns texten LIBAN. På höger sida finns
först arabisk text och sedan finns siffror under av arabiskt snitt. Nyare
registreringsskyltar har ett blått fält på vänster sida som påminner om ett
EU-märke men det är försett med träd som härstammar från Libanons flagga
istället för EU-stjärnor. I det blå fältet finns också arabisk text som
kännetecknar Libanon istället för europeiska bokstäver som finns i det blå
fältet på till exempel svenska registreringsskyltar. Libanons
registreringsskyltar har i helhet ett snitt som ser europeiskt ut.

Registreringsskyltarna har för normala privatbilar vit botten och svarta tecken.
de har två thailändska bokstäver och upp till fyra siffror. Vissa fordonstyper
har gröna eller blå tecken. Motorcyklar har överst tre thailändska bokstäver, i
mitten provinsens namn i små tecken och underst max tre siffror. Lastbilar och
bussar har bara svarta siffror på gul bakgrund.

Sedan 28 september 2009 byts alla skyltar i Bosnien och Hercegovina ut. De
nuvarande skyltarna startar med en bokstav sedan två siffror, bindestreck,
bokstav, bindestreck och slutar med tre siffror. Ex: X00-X-000 Endast dessa
bokstäver får användas: A, E, J, O, K, M, T eftersom de skrivs likadant i de
latinska och kyrilliska alfabeten. Bokstäverna och numren har ingen geografisk
eller liknande betydelse. De har en blå remsa till vänster med texten "BIH"
vilket man inte haft förut.

De förra skyltarna från 2000 startade med tre siffror, bindestreck, en bokstav,
bindestreck, och tre siffror. Ex: 000-X-000. Före 1992 fanns skyltar av
jugoslavisk typ (ej i bruk mer). De hade två latinska bokstäver för provins och
ett antal siffror och två bokstäver. Från 1992 infördes lite annorlunda skyltar
i den kroatiska delen, medan det i den serbiska delen av BiH infördes skyltar
med kyrilliska bokstäver.

Registreringsskyltarna har vit botten och svarta tecken. Registreringsnumren
består av en eller två bokstäver, ett mellanrum, fyra siffror och två bokstäver.
De första bokstäverna anger provins med kyrilliska bokstäver, i vissa fall
latinska. Endast bokstäver som liknar latinska bokstäver används, exempelvis
В=Varna, С=Sofia, ВТ=Veliko Tarnovo och PB=Plovdiv. Nyare registreringsskyltar
har ett blått fält på vänster sida som påminner om ett EU-märke men det är
försett med en flagga istället för EU-stjärnor. Under 2007 infördes en EU-flagga
istället. Det finns möjlighet att köpa en personlig skylt med provinskod och
valfri text efter, dock dyrt och sällsynt. Det finns äldre skyltar (från före
1992) med kyrilliska provinskoder som till exempel БЛ.

Registreringsskyltar för personbilar har vit botten, svarta tecken och röd kant.
Bilar oskattade vid försäljning, främst företagsägda bilar såsom lastbilar, har
gul botten och svarta tecken. En ny typ är sådana med både gul och vit bakgrund
som är för tjänstebilar som också får köras privat. Dessa skyltar kallas med ett
slanguttryck papegojskyltar. Veteranfordon har svart botten med vit text.

Registreringsskyltarna har vit botten och blå tecken, två bokstäver ett
mellanrum och tre siffror. Till vänster finns även en blå ruta med flaggan och
bokstäverna FO som förkortning för landet. De infördes 1996 och liknar de
isländska skyltarna. Äldre bilar har skylt av dansk typ men med bokstaven F
istället för de två danska bokstäverna.

Registreringsskyltarna har vit botten och svarta tecken. Registreringsnumren
består av tre siffror, ett mellanrum och tre bokstäver. Nyare
registreringsskyltar har ett EU-märke på vänster sida. Dessa
registreringsskyltar är till utseendet ganska lika de svenska men har siffror
och bokstäver i omvänd ordning och förväxlas åtminstone inte av P-vakter och
trängselskattkameror. Militära skyltar har vit text på svart botten alltid tre
siffror följt av EKV (Eesti Kaitsevägi=Estniska armén).

EU har infört en EU-lag (rådets förordning (EG) nr 2411/98), som anger att
registreringsskyltar kan ha en blå remsa längs vänsterkanten, med EU-symbolen
och nationalitetsbeteckning, och att remsan ska erkännas som nationalitetsmärke
i hela EU (och därmed EES). Denna EU-lag utfärdades efter att vissa
medlemsländer på eget initiativ hade infört sådana skyltar. Det är dock inte
obligatoriskt för EU-länderna att utfärda EU-skyltar, bara obligatoriskt att
erkänna dem (inget extra nationalitetsmärke behövs då). Från 2008 utfärdar alla
EU-länder skyltar med remsor, och Belgien och Danmark var sist att göra detta.
Huruvida blå remsor från icke EU-länder erkänns är upp till varje land. De
flesta europeiska länder utanför EU har infört liknande remsor och dessa brukar
ha nationsflagga, istället för EU-symbol. Saknas nationalitetsmärke i
registreringsskylten behövs ett särskilt ovalt nationalitetsmärke som föreskrivs
i Wienkonventionen.

Landskoden ändrades från 1994 från SF till FIN. Den äldre landskoden SF
förekommer fortfarande och används på museiregistrerade bilar.

Motorfordonsbyrån på Åland registrerar fordon och utfärdar registreringsskyltar
(de kallas inofficiellt "registerskyltar" eller "brickor"). Tillverkning
ombesörjs av landskapsregeringen som också beslutar om deras mått och utseende.

Landskapsregeringen vill införa AX som landskod, men det har inte blivit av
ännu, eftersom frågan måste drivas av Finlands utrikesministerium i FN, men
ministeriet gav ett negativt besked vid första kontakten. "EU-skyltar" har
heller inte införts på Åland. Således används de vanliga finska
nationalitetsmärkena, även om både nationalitetsmärken och märken motsvarande
EU-skyltar med texten "AX" säljs i handeln.

Registreringsskyltarna är vita med svarta tecken på fram och bak sedan 2009.
Innan dess var de vita framtill och gula baktill. Registreringsnumren från före
2009 består av en till fyra siffror, ett mellanrum, två till tre bokstäver, ett
mellanrum och två siffror. De två sista siffrorna anger vilket departement bilen
tillhör. Nyare registreringsskyltar har ett EU-märke på vänster sida. Äldre
skyltar har svart botten med vita siffror (lika framtill och baktill). I
Frankrike förekommer "Exportskyltar". Dessa har vit text på röd botten och
består av tre siffror, mellanrum, bokstäverna "TT", mellanrum samt två siffror
som betecknar departementet de är registrerade i.

Vissa fransmän och lokala politiker blev upprörda av bilregistreringsreformen
eftersom departementens nummer skulle försvinna. I Frankrike spelar
departementets nummer en stor roll i fransmännens identitet och de skiljer
lokala samhällen från andra. Därför infördes en andra blå ruta till höger som
anger departements nummer och regionens flagga. Var och en får välja vilket
departement som helst. Om man flyttar eller köper en begagnad bil kan man
klistra en ny etikett på remsan.

Registreringsskyltarna har vit botten och svarta tecken. Det är tre bokstäver
och tre siffror, och till vänster är det en liten flagga och landskoden GEO.
Abkhazien och Sydossetien har ensidigt utropat självständighet och tillverkar
egna skyltar som är förbjudna i det egentliga Georgien.

Registreringsskyltarna har vit botten och svarta tecken. Registreringsnumren
består av tre bokstäver, ett bindestreck och fyra siffror. Som bokstäver används
endast sådana versaler ur grekiska alfabetet som det finns likadana till
utseendet i det latinska alfabetet. Man använder A, B, E, Z, H, I, K, M, N, O,
P, T, Y, X. De två första bokstäverna indikerar distriktet där bilen
registrerades, dock inte någon lättförståelig förkortning. Vissa fordon
tillhörande försvar, polis, brandkår, diplomater mm har grekiska bokstäver som
inte kan ses i latinska alfabetet, till exempel brandkåren ΠΣ (Pyrosvestikí =
PS). Nyare registreringsskyltar har ett EU-märke på vänster sida.

Numren motsvarar årsmodell på bilen-county-reg nr d.v.s. 91-LS-72 innebär en bil
från County Laois årsmodell 1991 och registrerad som nr 72 under det året
(1991). Se lista över county-koder (på engelska Wikipedia). Gamla plåtar (före
1987) har en bokstavs- och nummerkombination i en följd, med andra bokstavskoder
än nu.

Tidigare fick bilarna en registreringsskylt med två bokstäver för provins och
sex siffror. Svarta med vita tecken till en början men senare vita med svarta
tecken. Dessa skyltar används fortfarande för bilar som registrerat före
1994-03-02, dagen då man ändrade till en ny "logik". Rom hade Roma och sex-sju
siffror (När antalet nummer var slut förekom även en enstaka bokstav i själva
numret). Numera gäller två bokstäver, ett mellanrum, tre siffror och två
bokstäver. Man började på AA som de första två bokstäverna och har nu (juni
2016) nått till FE. I mellanrummet sitter ett mycket litet märke som ska visa
att registreringsskylten är äkta. Av alfabetets 27 bokstäver används alla utom
I, O, Q & U. Registreringsskyltarna framtill är i ett mindre format jämfört med
de bakre. Baktill är de i normalt europeiskt format. Sedan 1999-01-13 har de
italienska registreringsskyltarna ett EU-märke på vänster sida och ett liknande
blått band till höger. Eftersom de nuvarande skyltarna inte har någon geografisk
kod i själva numret kan man ha sin provinskod i det högra blå fältet (BZ =
Bolzano).

Registreringsskyltarna har vit bakgrund med svarta tecken. I början är det två
bokstäver och Kroatiens landssymbol, därefter tre eller fyra siffror med
bindestreck samt två extra bokstäver. De två första bokstäverna visar från
vilken stad bilen kommer. Till exempel på bilden ZG står för Zagreb.

Kroatien gick med i EU juli 2013, men införde inte genast en blå remsa. En plan
finns för förändring av skyltarna, publicerad december 2013.

Montenegro är numera självständigt och har infört en egen variant. Dessa skyltar
har två bokstäver för kommun, sedan oftast två bokstäver och tre siffror. De har
ett blått fält med MNE utan symbol till vänster, och Montenegros riksvapen efter
kommunkoden. Endast latinska bokstäver används, inte kyrilliska. Detta system
infördes juni 2008.

Äldre bilar behåller tidigare skyltar som är likadana som Serbien har. Se
Serbien.

Registreringsskyltar för personbilar har vit botten och svarta tecken, bilar som
har max. 3 sittplatser, och har lastutrymme av en bestämd storlek, har grön
botten och svarta tecken. Det finns även blå bakgrund för diplomatfordon, röd
för tillfälliga skyltar, orange för militära fordon och slutligen svart bakgrund
för skattebefriade fordon som inte är avsedda för allmän väg.
Registreringsnumren består av två bokstäver, ett mellanrum och fem siffror.

Första bokstaven anger i princip region (fylke) för första registrering, dock
med avvikelser. Exempel A för Østfold. [2]. Undantaget är batteridrivna elbilar
vars skylt börjar med EL.

Norge införde i början på 1990-talet ett godkännandekvitto att klistras på
registreringsskylten (mellan bokstäverna och siffrorna). De fick egentligen inte
riktigt plats eftersom mellanrummet var minimalt. Nya skyltar tillverkas
därefter med lite större mellanrum. Många äldre skyltar används fortfarande. Den
1 maj 2012 avskaffades godkännandekvittot. Statens vegvesen införde 1 november
2006 registreringsskylt med integrerat nationalitetsmärke, och med bättre
läsbarhet. Märket är utformat som ett blått fält i skyltens vänstra kant, med en
norsk flagga i övre halvan och ett vitt "N" nedanför. Med andra ord liknar det
nationalitetsmärket på "EU-skyltarna" som används i de flesta av EU:s
medlemsländer, och avsikten är att det ska gälla som nationalitetsmärke
utomlands. Undantag blir de som har skylt av mindre format, de får inget
nationalitetsmärke, på grund av platsbrist.

Registreringsskyltarna har vit botten och svarta tecken. Registreringsnumren
består av två eller tre bokstäver, ett mellanrum med tre till fem siffror samt i
vissa fall en eller två bokstäver. Den första bokstaven anger vilket vojvodskap
(län) fordonet kommer ifrån, den andra eller den andra och tredje i kombination
med varandra, anger vilket powiat (stadskommun) eller powiat ziemski (kommun)
inom vojvodskapet fordonet kommer ifrån. Dock finns några undantag, bland annat
på fordon från Warszawa som börjar med bokstaven "W" och där den andra bokstaven
anger i vilken stadsdel fordonet är registrerat. I mellanrummet på varje skylt
sitter ett litet kontrollmärke (30×20 mm) som blänker och i framrutan till höger
i färdriktningen, sitter ett större märke (50×100 mm), med registreringsnumret
på. Har fordonet bara en skylt, så ska det märke som blir över sitta
fastklistrat på registreringsbeviset.

Registreringsskyltarna har vit botten och svarta tecken. Registreringsnumren
består av två bokstäver, ett mellanrum, två siffror och tre bokstäver. De första
två bokstäverna anger vilket län (judeţ) fordonet kommer ifrån. Nyare
registreringsskyltar har ett blått fält på vänster sida som påminner om ett
EU-märke men det är försett med en flagga istället för EU-stjärnor. Sedan 2007
har man slutat med flaggan och övergått till EU-stjärnor istället sedan landet
blivit medlem i EU.

Registreringsskyltarna har vit botten och svarta tecken. Registreringsnumren
består av en bokstav, tre siffror och två bokstäver. Till höger finns en ruta
med en flagga med landskoden RUS (som är skrivet med latinska bokstäver) och ett
nummer. Siffrorna i rutan anger vilken region av landet bilen kommer från. (Se
den engelska eller den ryska artikeln för en lista)

De kyrilliska bokstäver som finns på ryska registreringsskyltar är de som är
likadana som latinska bokstäver, även om de uttalas annorlunda. De som
förekommer är А, В, Е, К, М, Н, О, Р, С, Т, У och Х. Det finns vissa gamla
skyltar (svart botten) i bruk med tecken såsom Ж.

Schweiz har haft samma standard på sina registreringsskyltar sedan 1932 och har
därför den äldsta skyltstandarden i Europa.

År 2008 infördes nya skyltar med stadskod, sedan tre siffror och två bokstäver.
Dessa bokstäver är latinska. De har ett blått fält med SRB utan symbol till
vänster, och Serbiens lilla riksvapen efter kommunkoden. Under vapnet står
kommunkoden med små kyrilliska bokstäver. Släpfordon har de tre fälten och
vapnet i omvänd ordning. Polisen har skyltar med den kyrilliska bokstaven П och
sex siffror.

De tidigare registreringsnumren, som fortfarande är kvar på bilar, består av två
latinska bokstäver, ett mellanrum och fem siffror. Mellan tredje och fjärde
siffran finns ett bindestreck. I mellanrummet sitter en liten flagga. I Belgrad
är det sex siffror istället för fem eftersom det är en större stad med fler
fordon.

Registreringsskyltarna har vit botten och svarta tecken. Registreringsnumren
består av två bokstäver, ett mellanrum, tre siffror och två bokstäver. I
mellanrummet sitter dels ett bindestreck, dels ett kontrollmärke. De två första
bokstäverna anger vilket distrikt (okres) som fordonet kommer från, till exempel
BA=Bratislava. Nyare registreringsskyltar har ett EU-märke på vänster sida.

Registreringsskyltarna har vit botten och svarta tecken. Registreringsnumren
består av fyra siffror, ett mellanrum och tre konsonanter. Nummer tilldelas
kronologiskt och har ingen geografisk anknytning. På äldre skyltar (fram till
2000) fanns det stadskod (en el två bokstäver), fyra siffror, och en eller två
bokstäver. Större städer hade stadskod såsom till exempel M (Madrid), B
(Barcelona) eller GC (Gran Canaria). Nyare registreringsskyltar har ett EU-märke
på vänster sida. Kanarieöarna, Ceuta och Melilla ingår i samma system som övriga
Spanien.

Registreringsnumren består sedan september 2001 av två bokstäver, två siffror
och tre bokstäver. De två första bokstäverna talar om i vilken del av landet
bilen först registrerades (till exempel LA - LY = London, SA - SY samt TA - TY =
olika delar av Skottland), de två följande siffrorna vilket halvår den
registrerades (07 = mars 2007- augusti 2007, 57 = september 2007 - februari 2008
osv.) och sedan kommer tre slumpmässiga bokstäver. De nyare
registreringsskyltarna har ett EU-märke på vänster sida.

Personer som övningskör har ett stort rött L ("learner") synligt på bilen
framifrån och bakifrån. I Wales kan bokstaven D ("dysgwr") förekomma.

Fordon registrerade i Nordirland har tre bokstäver och fyra siffror, samma färg
och stil i övrigt.

På kanalöarna Jersey, Guernsey och Alderney samt på Isle of Man, har man var
sitt eget system.

I Gibraltar har man skyltar med "G", fyra siffror och en bokstav och brittisk
färg och stil. Man har även en inofficiell beteckning, "GBZ".

Registreringsskyltarna finns i måtten 500 x 110 mm, 300 x 110 mm samt 170 x 150
mm. Samtliga skyltar använder typsnittet Swedreg.

Registreringsskyltarna har vit botten och svarta tecken. Registreringsnumren
består av en siffra, en bokstav och en siffra eller bokstav, därefter ett
mellanrum med två sexkantiga kontrollmärken, därefter fyra siffror. Första
bokstaven anger vilken region som fordonet kommer från, till exempel A=Prag.
Nyare registreringsskyltar har ett EU-märke på vänster sida.

Vanliga registreringsskyltar har vit botten och svarta tecken. Texten på
skyltarna är en till tre bokstäver, ett utrymme för två kontrollmärken, en eller
två bokstäver följt av en till fyra siffror. Den första bokstavskombinationen
anger vilken stad eller vilket län (Landkreis) fordonet kommer ifrån, större
städer kännetecknas oftast med en eller två bokstäver medan mindre kännetecknas
oftast av tre. Se denna lista på tyskspråkiga Wikipedia.

Fordon ägda av delstat eller kommun, till exempel polis, har en enda bokstavskod
såsom NRW (delstaten Nordrhein-Westfalen) eller VIE (kommunen Viersen) och sedan
tre siffror.

Ett problem med de tyska skyltarna är att mellanrummet är ett signifikant tecken
och måste tas med när man skriver upp ett nummer. Till exempel är B MW 555 inte
samma som BM W 555 (man skriver ofta streck istället för blanktecknet). De
flesta länder har tolkat Wienkonventionen så att bara A-Z tillåts som bokstäver,
men i Tyskland finns Ä, Ö och Ü bland koder för stad eller landkreis.

Registreringsskyltarna har vit botten och svarta tecken. Registreringsnumren
består av två bokstäver, ett mellanrum, fyra siffror och två bokstäver. De
första bokstäverna är en kod för län. Koden är en kod inte en förkortning,
exempel AA=Kiev stad, ВС=Lviv oblast, ВІ=Poltava oblast. Endast versala
bokstäver som till utseendet finns både latinska och kyrilliska alfabetet
används. Nyare registreringsskyltar har ett blått och gult fält på vänster sida
som med en liten vapensköld upptill och koden UA för Ukraina nertill. Äldre
registreringsskyltar har en flagga på sidan utan nationskod.

Vatikanstatens registreringsskyltar är vita eller ljusgula med svart text.
Samtliga registreringsnummer har bokstäverna SCV (Stato della Città del
Vaticano) följt av siffror. Påvens officiella bilar, påvemobilerna, som det
finns flera av, brukar ha registreringsnumret SCV 1.

Österrikiska registreringsskyltar har vit botten och svarta tecken sedan 1990.
Längst upp och längst ner finns det dubbla smala röda streck och sedan 2002
utfärdas endast EU-skylt.

I USA tillhandahålls registreringsskyltar av delstaten, utom för fordon som ägs
av den federala regeringen och utländska diplomatfordon. För dessa utfärdas
registreringsskyltarna centralt. I vissa fall har även ursprungsbefolkningen
egna skyltar.



https://sv.wikipedia.org/wiki/Hawaii

Hawaii (hawaiiska: Mokuʻāina o Hawaiʻi) är den nyaste av de 50 amerikanska
delstaterna (21 augusti 1959) och är den enda delstaten som består enbart av
öar. Den upptar det mesta av ögruppen Hawaiiöarna i centrala Stilla havet,
sydväst om kontinentala USA, sydöst om Japan och nordost om Australien. Hawaiis
naturliga skönhet, varma tropiska klimat, inbjudande vatten och vågor och aktiva
vulkaner gör det till en populär destination för turister, surfare, biologer och
vulkanologer. Tack vare sitt läge i centrala Stilla havet har Hawaii många
nordamerikanska och asiatiska influenser tillsammans med en livfull lokal
kultur. Hawaii har över en miljon fast bosatta tillsammans med många besökare
och amerikansk militär personal. Huvudstaden är Honolulu på ön Oahu. I övriga
USA stavas delstaten Hawaii, men i delstaten är det även på engelska vanligt med
stavningen Hawaiʻi som är från hawaiiska språket, och innehåller bokstaven
ʻOkina.

Delstaten omfattar nästan hela den vulkaniska ökedjan Hawaiiöarna som består av
hundratals öar spridda över 2 400 km. I sydöstra änden av ögruppen finns de åtta
"huvudöarna" som är (från nordväst till sydöst) Niihau, Kauai, Oahu, Molokai,
Lanai, Kahoolawe, Maui och Hawaii. Den sista är den i särklass största och
kallas ofta för "The Big Island" för att undvika sammanblandning med delstaten
som helhet. Skärgården är geomorfologiskt och etnologiskt en del av
underregionen Polynesien i Oceanien. Hawaiis yta växer kontinuerligt på grund av
vulkanen Kilaueas utbrott, som har pågått en längre tid. Den hawaiianska
traditionen gör vulkangudinnan Pele ansvarig för verksamheten.[källa behövs]

Enligt traditionen behängs gäster till ön med en eller flera lei, en
blomsterkrans vilken hängs över huvudet ned över bröstet.

Arkeologiska fynd pekar mot att öarna tidigast bosattes på 300-talet, troligtvis
av polynesiska bosättare från Marquesasöarna, Raiatea och Bora Bora. Den första
registrerade europeiska kontakten med öarna var år 1778 genom den brittiske
upptäcktsresanden James Cook som kallade ögruppen Sandwichöarna.

Cook landsteg 18 januari 1778 vid Waimea på Kauai. 1779 stupade han i strid med
öbefolkningen på Kaawaloa. Öarna var på denna tid delade i 4 riken, vilka dock
förenades av den kraftfulle Kamehameha I (1782-1819), som 1810 blivit kung över
ett enat kungarike. Han efterträddes av sin son, den svage Kamehameha II
(1818-24), som besökte London 1824 och dog där av mässlingen.

Den verklige utövaren av regeringsmakten var en av Kamehameha I:s gemåler,
Kaahumanu, ända till sin död 1832. Under denna tid ägde en genomgripande
förändring rum, då kristendomens infördes ifrån 1820. Kaahumanu lät själv döpa
sig 1825. Kamehameha II efterträddes av Kamehameha III (1824-1854), under vars
tid kristendomen (främst protestantism men även katolicism och mormonism)
befästes och en konstitutionell författning utfärdades (1840 och 1852).

Efterträdarna Kamehameha IV (1853-63) och Kamehameha V (1863-72) fullföljde
detta nydaningsarbete. Med den sistnämnde utslocknade Kamehameha-ätten.
Efterträdaren Lunalio dog redan 1874, med Kalākaua (1874-91) inleddes en
reaktion mot den dittillsvarande utvecklingen.

Spänningen mellan amerikanska missionärer och lokalbefolkningen ökade med en
ökad immigration från Kina och Japan, och 1893 landsattes amerikanska trupper
som avsatte Kalakauas efterträdare systern Liliuokalani. Amerikanerna inrättade
en republik med amerikanen S. B. Dole som president 1894.

Självständigheten tog därefter i praktiken slut i och med att amerikanska och
europeiska intressen tvingade Kalakaua att underteckna den så kallade
Bajonett-konstitutionen. Denna inskränkte kraftigt Kalakauas administrativa
befogenheter, fråntog alla asiatiska immigranter rösträtt samt krävde att de
amerikaner, européer och infödda hawaiianer skulle ha en viss minimiinkomst för
att få rösta. Detta innebar att nästan enbart amerikaner och européer hade
rösträtt. Kort därefter annekterades Hawaii av USA och blev slutligen
Hawaiiterritoriet den 7 juli 1898. Sedan 21 augusti 1959 är Hawaii en av USA:s
delstater.

Hawaii är USA:s sydligaste delstat, och den västligaste efter Alaska. Den är
dessutom tillsammans med Alaska den enda som ligger utanför kontinentala USA och
som saknar gräns med någon annan amerikansk delstat. Hawaii är den enda
amerikanska delstaten som är skild från fastlandet, är helt omgiven av vatten,
fortsätter att växa ytmässigt på grund av lavafloder främst från Kilauea och
ligger helt i tropikerna.

Bortsett från Påskön ligger Hawaii längre bort från land än någon annan
landmassa på jorden. Hawaiis högsta berg, Mauna Kea är 4205 m ö.h. men är högre
än Mount Everest om det mäts från botten av Stilla havet.

Samtliga Hawaiis öar har skapats av vulkaner som rest sig från havsbotten,
enligt teorin om hetfläckar. Teorin hävdar att den tektoniska plattan under
Stilla havet rör sig mot nordväst, medan hetfläcken håller sig stilla, vilket
sakta skapar nya vulkaner. Det senaste vulkanutbrottet utanför huvudön Hawaii
inträffade vid Haleakala på Maui under sent 1700-tal.

Eftersom öarna skapats på vulkaniskt vis sägs öns ursprungliga djurliv ha kommit
dit genom vind (burits dit genom vinden), vågor (tagits dit genom havets vågor)
och vingar (fåglar med mera som flugit dit). Hawaiis isolering har lett till att
det finns ett stort antal endemiska arter på öarna.

Hawaii har ett typiskt tropiskt klimat, förutom att temperaturen och
luftfuktigheten tenderar att vara något mindre extrem jämfört med andra tropiska
områden tack vare konstanta vindar från öst.Temperaturerna är varma året om och
det är små skillnader mellan månaderna. På sommaren når temperaturen ofta runt
31 °C på dagen och 24 °C på natten. På vintern ligger temperaturen på dagen runt
28 °C och nattetid 18 °C. På hög höjd, framförallt på Mauna Kea och Mauna Loa
kan snöfall förekomma under vintermånaderna. Mount Waialeale på ön Kauai är känd
för sitt regn, då berget har världens näst högsta årsmedelnederbörd på omkring
11 m.

Klimatet varierar mycket mellan de olika öarna. Grovt kan de delas in i lovarts-
och läområden baserat på hur de ligger relativt till de högre bergen.
Lovartsområden får ta emot mycket mer regn än läområdena, som är torrare och
soligare. Detta faktum utnyttjas av turistindustrin, som favoriserar läområden.

Att befolkningen på Hawaii är koncentrerad till öarna Hawaii, Maui och Oahu
förklaras med att kungafamiljen flyttade sig mellan dessa öar. Den största
staden är Honolulu med 377 379 invånare (2005) och valdes av kung Kamehameha III
som huvudstad tack vare dess naturliga hamn, idag Honolulu hamn. Honolulu är
idag staten Hawaiis huvudstad och ligger längs med Oahus sydkust. Den tidigare
huvudstaden var Lahaina på Maui. Andra större städer är Hilo (40 759 invånare år
2000), Kaneohe, Kailua, Pearl City, Waipahu, Kahului, Kailua-Kona, Kihei och
Lihue.

2005 hade Hawaii en beräknad befolkning på 1 275 194 personer, vilket är en
ökning med 13 070 invånare, eller 1 %, sedan föregående år och en ökning på
63 657, eller 5,3 %, sedan 2000. Beräkningen inkluderar en naturlig folkökning
sedan senaste folkräkningen på 48 111 personer (96 028 födslar minus 47 917
dödsfall), och ett immigrationsöverskott på 16 956 personer. Hawaiis
befolkningscentrum ligger precis norr om öarna Oahu och Molokai.

Hawaii har en de facto-befolkning på över ungefär 1,3 miljoner tack vare militär
närvaro och turism. Oahu är både den mest befolkade ön och den med högst
befolkningstäthet. Den har knappt en miljon invånare och en befolkningstäthet på
567 per kvadratkilometer. Hela Hawaiis befolkningstäthet är 72,83 invånare per
kvadratkilometer.

Den beräknade medellivslängden vid födseln är 79,8 år (77,1 år för män, 82,5 för
kvinnor), en siffra som är den högsta av alla amerikanska delstater.

"Övriga" inkluderar: agnostiker, ateister, personer som inte tillhör något
samfund samt personer som säger sig tillhöra andra religioner än de som nämns
ovan.

År 2004 vann John Kerry delstatens fyra elektorsröster med en marginal på nio
procentenheter med 54 % av rösterna. Alla countyn stödde den demokratiska
kandidaten. År 1964 sökte favoritkandidaten senator Hiram Fong från Hawaii den
republikanska presidentnomineringen, medan Patsy Mink deltog i Oregons primärval
1972.

Den Honolulu-hemmahörande Barack Obama, som då verkade som amerikansk senator
från Illinois, valdes som USA:s 44:e president den 4 november 2008 och omvaldes
för en andra mandatperiod den 6 november 2012. Obama vann Hawaiian Democratic
Caucus den 19 februari 2008 med 76 % av rösterna. Han var den tredje
Hawaii-födda kandidaten som utnämndes av ett större parti och den första
presidentkandidaten från Hawaii.



https://sv.wikipedia.org/wiki/Pewdiepie

Felix Arvid Ulf Kjellberg, mer känd för sin Youtube-kanal under namnet
PewDiePie, född 24 oktober 1989 i Göteborgs Vasa församling, är en svensk dator-
och TV-spelskommentator på Youtube. Pewdiepie specialiserar sig på komiska
videor av datorspel, med attribut så som humoristiska kommentarer och överdrivna
reaktioner, men också roliga handlingar i spelen han spelar. På videoklippen ses
han spela datorspel i ena hörnet av bildskärmen varvid han kommenterar och
reagerar på vad som händer. Han inledde sin karriär med att kommentera spel inom
skräck- och actiongenrerna, främst Amnesia: The Dark Descent, men har senare
även kommenterat andra spel.

Pewdiepies Youtube-kanal blev en av de snabbast växande kanalerna under
2010-talet. Den 20 augusti 2013 blev kanalen den mest prenumererade på Youtube
någonsin med 12 miljoner prenumeranter. Vid samma tid hade hans klipp setts över
2,2 miljarder gånger. Pewdiepie blev utsedd till årets Svenska Youtube-användare
och årets Svenska Youtube-gamer på Guldtubengalan den 15 april 2014. Hans
videoklipp har totalt visats över 14 miljarder gånger och han har nu över 53
miljoner prenumeranter på Youtube.

Pewdiepie, eller Felix Kjellberg som han egentligen heter, är född och uppvuxen
i Göteborg. Han tog studenten 2008 vid Göteborgs högre samskola och studerade
därefter industriell ekonomi vid Chalmers tekniska högskola. Under våren 2010
skapade Kjellberg en Youtube-kanal som snabbt fick ett stort antal besökare och
prenumeranter. Han avslutade sina universitetsstudier 2012 för att kunna
fokusera mer på Youtube. Efter att han avslutat sina universitetsstudier så
började Kjellberg jobba i en korvkiosk. Samtidigt började hans Youtube-kanal öka
drastiskt i popularitet.

Under våren 2013 hade Pewdiepie sex miljoner prenumeranter på sin Youtube-kanal.
Han konkurrerade därmed med etablerade internetprofiler såsom Jenna Marbles,
Toby Turner och komikerduon Smosh. Pewdiepies Youtube-kanal blev en av de
snabbast växande under 2012 och 2013 för att juli 2013 bli den näst mest
prenumererade.

Den 15 augusti 2013 passerade Pewdiepie Smosh i antal Youtube-prenumerationer
och i december 2013 hade han mer än 17 miljoner prenumeranter. Pewdiepies
Youtube-kanal blev därmed världens mest sedda. I juli 2014 nådde han 29 miljoner
prenumeranter. Samtidigt blev hans kanal den mest strömmade någonsin med mer än
5,2 miljarder visningar. I augusti samma år hade kanalen 30 miljoner
prenumeranter. Han har nu över 50 miljoner prenumeranter.

År 2016 placerade Time honom på listan över världens 100 mest inflytelserika
personer.

Pewdiepies kanal görs i samarbete med Maker Studios, som inköptes av Disney
2014. I februari 2017 meddelade Disney att man avbryter samarbetet med Pewdiepie
efter att han framfört antisemitiska skämt på sin kanal.

Pewdiepie har sedan 2011 ett förhållande med italienskan Marzia Bisognin som
också har en Youtube-kanal, CutiePieMarzia, vilket gjorde att han flyttade till
Veneto i Italien I juli 2013 flyttade Pewdiepie till Storbritannien för att få
bättre internetuppkoppling. Han är son till KappAhls tidigare CIO, Johanna
Kjellberg (Årets CIO 2010.) och Ulf Kjellberg, VD för IT-företaget Inobiz.

Den 3 juni 2014 meddelade Sveriges Radio att Pewdiepie var en av de 58 som valts
ut att vara sommarvärd i radioprogrammet Sommar i P1 2014. Programmet sändes 9
augusti 2014.

På grund av det internationella intresset för Pewdiepies sommarprogram spelades
det in på både svenska och engelska. Programmet sändes i Sveriges Radio på
svenska, men samtidigt som sändningen började publicerade Sveriges Radio den
engelska versionen på nätet. Den engelska versionen gjordes tillgänglig på en
egen server med extra kapacitet för att inte riskera att Sveriges Radios
webbplats skulle krascha.

Redan innan programmet sändes hade länken till den svenska versionen av
programmet delats över 3 500 gånger, och länken till den engelska versionen
cirka 49 000 gånger.



https://sv.wikipedia.org/wiki/Liberalerna

Liberalerna (L), tidigare Folkpartiet liberalerna och dessförinnan Folkpartiet,
är ett socialliberalt politiskt parti i Sverige. Partiledare är sedan 2007 Jan
Björklund.

Partiet bildades 1934 under namnet Folkpartiet genom en sammanslagning av
riksdagspartierna Sveriges liberala parti och Frisinnade folkpartiet. Från 1940-
till 1960-talet var de mestadels det största borgerliga partiet. Sedan 2004
ingår Liberalerna tillsammans med Moderaterna, Kristdemokraterna och
Centerpartiet i den borgerliga Alliansen.

Partiledaren Bertil Ohlin förespråkade på 1940-talet idén om "fri ekonomi med
socialt ansvar" eller socialliberalismen som partiets ideologi för att formulera
ett reformvänligt alternativ till Socialdemokraterna i svensk politik. Sedan
mitten på 1990-talet har partiet intagit en tydlig borgerlig profil för
marknadsinslag i ekonomin, avregleringar och privatiseringar. Liberalerna
beskriver sig som ett liberalt idéparti med individen i centrum, som genom
politik verkar för att människans valfrihet och egenmakt ökar och som genom
politik skapar förutsättningar snarare än hinder. Liberalerna profilerar sig
främst inom utbildnings-, jämställdhets-, integrations- och invandrings- samt
Europafrågor.

Partiet är storleksmässigt det sjunde största i Sveriges riksdag, med fler
mandat endast än Kristdemokraterna. Liberalerna har traditionellt sitt starkaste
stöd i storstadsområdena och på högskoleorter. I riksdagsvalet 2010 var partiet
starkast i Västra Götalands läns västra och Stockholms kommuns valkretsar.
Partiets starkaste kommun i riksdagsvalet var Landskrona kommun där partiet har
11,7 procent av rösterna och i kommunalvalet röstade 30,7 procent av väljarna i
Skinnskattebergs kommun på Liberalerna. Överlag har partiet sitt största stöd
hos storstads- och förortsbor, men även hos akademiker och unga. Statsvetare
brukar ibland kalla Liberalerna för "partisystemets Hallsberg; en väntsal för
partibytare", då partiet har mycket svårt att behålla sina väljare, men
samtidigt utgör nästan var femte väljares andrahandsval.

I Europaparlamentsvalet 2014 fick de 9,91 procentenheter av väljarnas röster och
därmed två mandat i parlamentet. Liberalerna utgör en del av det europeiska
partiet Alliansen liberaler och demokrater för Europa (ALDE) och ingår i
parlamentsgruppen med samma namn. I riksdagsvalet 2014 minskade partiet med 1,7%
till 5,4%.

Partiet har inte längre någon nomineringsgrupp i Svenska kyrkan, utan har
ersatts av nätverket Fria liberaler i Svenska kyrkan (FiSK) vars
nomineringsgrupp har samma namn.

Liberalerna räknar sin historia tillbaka till enskilda föregångare på
1700-talet. Anders Chydenius, församlingspräst från Österbotten och riksdagsman
1765–1766, drev fram ekonomiska avregleringar, bland annat avskaffande av det
bottniska handelstvånget, och införande av världens äldsta lag om tryckfrihet.
Senare slogs han för sociala reformer för de fattiga på landsbygden i Sverige
och Finland.

År 1809 bildades en gruppering i den svenska riksdagen som kallade sig "det
liberala partiet". Det är förmodligen den första uttalat liberala partigruppen i
världen, men gruppen blev kortlivad. Bland de saker som liberalerna vid denna
tid genomförde ingick den nya regeringsformen 1809, där bland annat JO-ämbetet
inrättades, och ett återställande av tryckfrihetsförordningen efter Gustav III:s
censur. En av de ledande svenska liberalerna under 1800-talet var Adolf Hedin,
som blev ledande i det kortlivade nyliberala partiet som verkade i riksdagen
1868–1871. Ett parti med namnet Folkpartiet bildades i andra kammaren 1895.
Viktiga frågor vid denna tid var frihandel (avskaffande av spannmålstullarna)
och rösträttsreformer. Tillsammans med två andra liberala grupper i riksdagen
bildade Folkpartiet den 16 januari 1900 Liberala samlingspartiet, ett
riksdagsparti som kom att bestå till partisprängningen 1923.

År 1902 bildades Frisinnade landsföreningen av bland andra Sixten von Friesen,
Gustav Rosén och Karl Staaff som en liberal riksorganisation åt Liberala
samlingspartiet. Frisinnade landsföreningen hade sina rötter i den så kallade
rösträttsrörelsen, vars symbol var blåklinten som därför sedan ingick i
Folkpartiets logotyp. År 1906 utbröt inom verkstadsindustrin en omfattande
arbetskonflikt, som i grunden handlade om rätten att vara fackligt organiserad,
vid Mackmyra då arbetsgivaren vräkte och sparkade arbetare som var fackligt
aktiva. Arbetsgivarna var tvungna att sluta med dessa metoder då de inte fick
något politiskt stöd från liberalerna. Liberalen Nils Edén kallade det "bränsle
för klasshat" och "återfall i barbariskt tyranni". Både socialdemokrater och
liberaler ansåg att föreningsrätten var en viktig del i en demokrati.

Partiet var med och införde allmän rösträtt tillsammans med socialdemokraterna
som man regerade tillsammans med en kort tid. Under denna tid var liberalen Nils
Edén (1917–1920) statsminister. Partiet stred också för andra fri- och
rättigheter som föreningsrätten. Liberala samlingspartiet delades efter stora
interna stridigheter i två partier 1923. Motsättningarna rörde i mycket sociala
frågor, främst inställningen till ett förbud mot alkohol. En folkomröstning i
den frågan hade anordnats 1922, och förbudsanhängarna förlorade med ett par
procent. Majoriteten i frisinnade landsföreningen fortsatte att verka för
införande av ett förbud och motståndarna till ett förbud tågade därför
bokstavligen talat ut från partiet efter landsmötesbeslutet. I riksdagen bildade
de kvarvarande liberalerna i Frisinnade landsföreningen Frisinnade folkpartiet
och partisplittrarna bildade Sveriges liberala parti, med Liberala
riksdagspartiet som riksdagsgrupp. Medan Frisinnade folkpartiet alltjämt spelade
en betydelsefull roll i riksdag och regering tynade utbrytarpartiet bort till en
handfull mandat.

Frisinnade folkpartiet och Sveriges liberala parti återförenades tillsammans med
några andra mindre partier 1934 i Folkpartiet, som bytte namn 2015 till
Liberalerna. De stod utanför regeringen under tiden fram till bildandet av
samlingsregeringen i december 1939. Under andra världskriget intog folkpartiet
en mindre tyskvänlig hållning än regeringen i övrigt, och motståndet mot
inskränkningarna i de medborgerliga fri- och rättigheterna var starkast i den
folkpartistiska riksdagsgruppen.

1944 valdes Bertil Ohlin till ny partiledare. Under dennes ledning växte
Folkpartiet till att bli det största oppositionspartiet och i valen 1948, 1952
och 1956 hamnade partiet mellan 23 och 24%, dock utan att hamna i
regeringsställning. Striden kring ATP-frågan i slutet av 1950-talet, där
Folkpartiet förespråkade tjänstepension under frivilliga former, blev en negativ
vändpunkt för partiet med minskat stöd i valmanskåren.

År 1967 valdes Sven Wedén till partiledare. Det förväntade maktskiftet 1968 gick
om intet (tvärtom fick Socialdemokraterna egen majoritet i andra kammaren).
Wedén avgick 1969 och efterträddes av Gunnar Helén. Under 1960-talet och början
av 1970-talet sökte Folkpartiet skapa en samarbetskoalition med centerpartiet,
för att på så sätt skapa ett kraftfullt alternativ till de regerande
Socialdemokraterna. Efter valet 1973 försökte partiet få till stånd en
partisammanslagning med Centerpartiet, vilket dock misslyckades sedan Centern
sagt nej. Samtidigt skedde en markant föryngring av partiets ledande
företrädare, med bland andra Per Ahlmark och Ola Ullsten i spetsen. Per Ahlmark
efterträdde Helén som partiledare 1975.

Efter valet 1976 medverkade Folkpartiet till bildandet av en borgerlig
trepartiregering under Centerledaren Thorbjörn Fälldins ledning. Per Ahlmark,
som var vice statsminister i regeringen, lämnade av personliga skäl politiken
1978 och efterträddes av Ola Ullsten. Folkpartiet kom att bli det enda parti som
medverkade i samtliga borgerliga regeringar mellan 1976 och 1982, under en
period (1978–1979) i en folkpartistisk enpartiregering med Ola Ullsten som
statsminister.

1983 valdes Bengt Westerberg till partiledare, sedan Ola Ullsten avgått i
svallvågorna efter ett mycket dåligt valresultat i 1982 års val. Westerbergs
första riksdagsval som partiledare 1985, innebar en märkvärd uppgång för partiet
och uttrycket "Westerbergeffekten" myntades. Det var dock det enda riksdagsval
under Westerbergs ledning där Folkpartiet gick fram.

1990 lades ordet "liberalerna" till partinamnet. 1991–1994 ingick folkpartiet i
den borgerliga fyrpartiregeringen under ledning av Carl Bildt. Regeringen Bildt
saknade majoritet i riksdagen och behövde stöd av Ny demokrati, ett parti som
Westerberg gick till hårt angrepp mot.

I valrörelsen 1994 höll Bengt Westerberg möjligheten öppen för en
koalitionsregering mellan Folkpartiet och Socialdemokraterna, och efter den
borgerliga valförlusten gjorde partiet också ett sådant försök. När detta
avvisades av Socialdemokraterna valde Bengt Westerberg att avgå. År 1995 valdes
Maria Leissner till partiledare efter en partiledarstrid mot valberedningens
kandidat Bo Könberg och den andra utmanaren Anne Wibble. Leissner avgick dock
redan efter två år och ersattes 1997 av Lars Leijonborg. Leijonborg hade till en
början svårt att vända opinionen och i valet 1998 nådde partiet sin sämsta
notering någonsin med endast 4,7 % av rösterna.

Valet 2002 blev en stor framgång för folkpartiet, då man med 13,3 % av rösterna
nådde sin bästa notering sedan riksdagsvalet 1985, och blev därmed tredje
största parti i riksdagen. Folkpartiets riksdagsgrupp ökade från 17 till 48
mandat. Opinionsundersökning mätte till 16 procent för FP den 26 september 2002.
Folkpartiet var större än Moderaterna i fler opinionsundersökningar under slutet
år 2002.

Valframgången kopplas ofta samman med det under valrörelsen presenterade
förslaget om krav på så kallat "språkkrav" för beviljande av medborgarskap, som
skapade stor uppmärksamhet kring partiet. Mer signifikant var moderaternas
tillbakagång, orsakat av bland annat Uppdrag gransknings valstugereportage, som
bidrog till en femprocentig tillströmning av moderata väljare.

Inför valet 2006 ingick folkpartiet i den borgerliga samarbetskonstellationen
Allians för Sverige, där syftet var att nå ett maktskifte, vilket de också
lyckades med. Folkpartiet gick dock ned, vilket förmodligen delvis berodde på en
dataintrångsskandal som uppdagades endast några veckor innan valet. Folkpartiet
fick 7,5% (en tillbakagång med 5,9%). Alliansen erhöll tillsammans 48,1 %procent
av rösterna och en riksdagsmajoritet. Moderaterna ökade kraftigt och anses ha
tagit tillbaka många av de väljare de förlorade till Folkpartiet i valet 2002.
Av de 349 mandat som finns i riksdagen fick alliansen 178, varav Folkpartiet
fick 28. Den 23 april 2007 meddelade Lars Leijonborg att han inte ställde upp
för omval som partiledare, ett besked som föranleddes av att många länsförbund
inte längre förordade honom som partiledare. Till ny partiledare valdes Jan
Björklund på hösten samma år.

Riksdagsvalet 2010 hölls den 19 september och resulterade i en liten
tillbakagång för folkpartiet från 7,5 %procent till 7,1 %procent varvid partiet
förlorade fyra platser i riksdagen och gick från 28 till 24 mandat. Vid
rekryteringen av ministrar fick Folkpartiet behålla samma antal ministrar, och
Jan Björklund övertog även vice statsministerposten i egenskap av partiledare
för Alliansens näst största parti. Partiledaren ökade kraftigt sitt inflytande
över regeringen dels på grund av vice statsministerposten men även då han
tilldelades posten högskoleminister vilket gjorde att den förre
högskoleministern, folkpartisten Tobias Krantz, fick lämna regeringen.

Det skedde även omfördelningar på andra folkpartistiska ministerstolar. Nyamko
Sabuni fick dela sin post som jämställdhets- och integrationsminister med förre
partisekreteraren Erik Ullenhag som efter regeringsbildningen övertog rollen som
integrationsminister. Sabuni kvarstod som jämställdhetsminister och övertog även
ansvaret för bland annat förskolefrågor. Det departement där Sabuni tidigare var
ensam minister, Integrations- och jämställdhetsdepartementet, lades ned och
posterna förflyttades till arbetsmarknads- respektive utbildningsdepartementet.
EU-minister Birgitta Ohlsson behöll sin statsrådspost i statsrådsberedningen och
fick även sin portfölj utökad med demokrati- och konsumentfrågor.

Inom Folkpartiet hade det flera gånger motionerats om namnbyte på deras
landsmöten och hösten 2015 verkade även partiledningen mer öppen för ett nytt
namn. På landsmötet 25 november 2015 beslutades ett namnbyte till Liberalerna i
en önskan att framhäva partiets rötter i upplysningstiden och tydliggöra
partiets aktuella värderingsgrund. Svenska småpartiet Liberala partiet
protesterade mot namnbytet.

Liberalerna definierar sig som ett liberalt parti. Liberalismen hävdar
individens frihet och marknadens suveränitet och varnar för följderna av
omfattande samhällsingripanden och ett högt så kallat skattetryck. Tidigare
partiledaren Bertil Ohlin ansåg dock att staten i en fri ekonomi har ansvar för
de svagaste och sämst ställda och att vissa begränsningar i den fria marknaden
därför måste accepteras. Ohlin myntade termen "socialliberalism" (jämför John
Rawls politiska teorier) som beteckning för denna politiska linje. Spänningar
har funnits inom partiet mellan ny- och konservativa liberaler på ena sidan och
socialliberaler och frisinnade på den andra.

Liberalernas liberalism har kännetecknats av ett starkt betonande av fri- och
rättigheter. Detta tog sig länge i uttryck i den folkliga och socialt engagerade
frisinnet med stark förankring i frikyrka och nykterhetsrörelse och i en
socialliberalism där även personer med kulturradikala drag fanns representerade.
Den tidigare starka frisinnade falangen i partiet har sedan 1970-talet förlorat
i inflytande, medan partiet in på 1990-talet hade socialpolitiska frågor som
sjukvård och funktionsnedsättningsfrågor som huvudämnen. På 2000-talet har
partiet blivit mer högerliberalt och kraftigt betonat frågor som skola och
utbildning, EU och integration. Frågor som ofta orsakar livlig intern diskussion
är de så kallade pappamånaderna i föräldraförsäkringen samt integritet och
brottsbekämpning, i båda fallen på grund av målkonflikten mellan individens
frihet och andra samhällsmål.

Lars Leijonborg påbörjade förändringen av partiet åt höger på samma sätt som han
även gjorde med ungdomsförbundet när han på 1970-talet valdes till dess ledare.
Denna högerorientering visade sig vinnande i 2002 års riksdagsval, där
Liberalerna lyckades vinna många moderata röster och väckte liv i striden om
vilket borgerligt parti som skulle vara det stora och tongivande partiet.
Vändningen mot en mer renodlat liberal linje fortsatte under Leijonborgs styre
och så även när Jan Björklund tog över partiledarposten. Skolpolitikens
ställning förstärktes ytterligare av Björklund där förslag mot den så kallade
"flumskolan" blev tongivande, och en återgång till den skola som fanns innan de
stora läroplansreformerna på 1970 och 1990-talet med ett återförstatligande av
skolan som långsiktigt mål. Även om sociala reformer såsom allmän a-kassa, högre
ersättningsnivåer i socialförsäkringen och humanare flyktingpolitik föreslagits
under senare år lagts fram för att blidka den fortfarande mycket starka
socialliberala falangen, är högersvängen tydlig.

Den nya generationen i partiet som spås ta över efter Björklund, där Birgitta
Ohlsson och Erik Ullenhag är de starkaste kandidaterna, är dock betydligt mer
socialliberal än den nuvarande partiledningen och säger sig stå till vänster i
partiet. En svängning av partiet tillbaka till den mer socialliberala linjen
inom en femårsperiod är därför inte otrolig.

Not: Mellan 1934 och 1953 var titeln ombudsman för den person som ansvarade för
samma arbetsuppgifter som partisekreteraren ansvarar för idag. Den förste att
tituleras partisekreterare var Birger Lundström.

Liberala Företagare är en förening inom Liberalerna syftar till att samla
liberaler med intresse för företagarpolitik. Föreningen startade under våren
2009 och har verksamhet i flera lokalavdelningar. Förbundsordförande är (2011)
Gunilla Gustafsson.

Liberalerna är, via bolaget Liberal Information AB, delägare i Tidningen NU.
Utöver Tidningen Nu finns det ett mycket stort antal tidningar som inte ägs av
partiet men betecknar sig som liberala, frisinnade liberala eller oberoende
liberala, se Listan över liberala tidningar.



https://sv.wikipedia.org/wiki/William_Randolph_Hearst

William Randolph Hearst, född 29 april 1863 i San Francisco, Kalifornien, död 14
augusti 1951 i Beverly Hills, Los Angeles County, Kalifornien, var en amerikansk
tidningsman och politiker. Han var son till George Hearst.

När Hearst flyttade till New York City förvärvade han The New York Journal och
startade ett bittert tidningsförsäljningskrig mot Joseph Pulitzers New York
World som ledde till skapandet av guljournalism — sensationella berättelser om
kriminalitet, korruption, sensationer och sex, och ibland av dubiös
sanningshalt.

William Randolph Hearsts ägande inom den amerikanska tidningsvärlden gjorde
honom till en mycket förmögen man. Han lät uppföra det fantastiska Hearst Castle
utanför San Simeon i Kalifornien där han underhöll dåtidens celebriteter, som
exempelvis Charlie Chaplin och Mary Pickford. Ingen kostnad sparades i Hearst
Castle: inomhuspool med guldklädda väggar, utomhuspool i romersk stil,
marmorgolv och dyrbara antikviteter från världens alla hörn.

William Randolph Hearst sägs ha inspirerat Orson Welles till huvudpersonen i
dennes film En sensation (Citizen Kane, 1941), något som gjorde Hearst rasande.
Filmens palats Xanadu kan lika gärna vara Hearst Castle. Precis som Kane
försökte Hearst göra sin obegåvade älskarinna till en stor stjärna inom teater
och film. Filmens Kane är också totalt skrupelfri när det gäller att slå mynt av
sensationer och till och med hetsa till krig i sina tidningar, liksom var fallet
med verklighetens mediamogul Hearst.

1974 kidnappades hans barnbarn Patricia Hearst av den amerikanska
terroristgruppen SLA som påstods ha hjärntvättat henne till att delta i bankrån.
Hon fängslades men blev delvis benådad av Jimmy Carter och helt benådad av Bill
Clinton. Troligtvis hade hon drabbats av Stockholmsyndromet.



https://sv.wikipedia.org/wiki/Viking

Vikingar, från fornnordiska víkingr, var sjökrigare eller sjörövare från i
huvudsak nuvarande Norden, som deltog i båtburna plundringar och krigståg i
Europa och Västra Asien från 793 fram till 1100-talet, det vill säga under den
yngre järnålderns sista period, som också kallas vikingatiden. Vikingarna bedrev
också omfattande handel.

Sedan nationalromantiken på 1800-talet har begreppet vikingar utvidgats så att
det ofta syftar på alla skandinaver som levde under vikingatiden, varför termen
ibland felaktigt används för andra aktiviteter. Ett mer sammanfattande begrepp
för dåtidens nordbor är annars nordmän. I de isländska sagorna sammanfattades de
nordiska folken ofta genom det gemensamma språket, så att exempelvis "menn á
danska tungu" ("dansktalande män") och liknande användes som övergripande term
för alla skandinaver. Alternativt användes geografin som utgångspunkt, och
varvid nordborna kopplades till termen "Nordlanden" som i sin tur avsåg det
område som beboddes av människor som talade "dansk tunga".

Ordet 'viking' är först känt från den anglosaxiska dikten Widsith, bevarad i en
nedteckning från slutet av 900-talet. Liksom Beowulfkvädet beskriver den
personer och folk från 500-600-talet, vilket inte innebär att dikten är
uppkommen då. Widsith använder ordet som en beskrivning av ett folk wicinga cynn
som de danska kungarna i Lejre, Hroþwulf och Hroðgar, bortdrivit. På ett annat
ställe i dikten säger sig Widsith ha besökt vikingarna som nämns vid sidan av
folkslag som daner, götar, svear och vender. Widsith nämner också han varit hos
'lidvikingarna' mid Lidwicingum ic wæs.

Från Nordeuropa är det första belägget i den Anglosaxiska krönikan, där ordet
wicingas används. Senare används ordet tre gånger i skrifter från 885, 921 och
1098, samt i sjätte kapitlet av fjärde boken i Adam av Bremens Gesta
Hammaburgensis ecclesiae pontificum från cirka 1070. Där nämns 'vikingar' som
ett nordiskt ord för pirater:

På svenska runstenar finns ordet "viking" nämnt från 900-talet och på danska
runstenar från 1000-talet. Det används för såväl färder i öst som i väst. På en
runsten i Uppland Bro kyrka (U 617) berättas det om en Assur, som skall ha varit
'landvärnare mot vikingar', som alltså härjade i Östersjön. I beteckningen
'härfärd över havet', används det på en av stenarna i Västra Strömonumentet i
Skåne, daterad till slutet av 900-talet: ”Fader lät dessa runor hugga efter sin
broder Asser, som fann döden nordpå i viking”. Ett annat exempel är
Gårdstångastenen 2 om några som var "vida kända i viking". Det finns också några
fall där 'viking' står i betydelsen 'sjörövare' eller 'sjökrigare', som den
ovannämnda stenen vid Bro kyrka. Ordet "Viking" uppträder även som egennamn
eller tillnamn på runinskrifter, till exempel på Tyke Vikings sten vid Växjö
domkyrka. Detta tyder på att ordet kunde ha en positiv innebörd.

I Islänningasagorna användes ordet "viking" ofta i uttrycket "dra i viking". Det
fanns ingen distinktion mellan färder i öst och väst och begreppet "viking"
användes för såväl färder i västerled som i österled. Det brukades dock endast
när man åsyftade personer som var ute på plundrings- eller krigståg och inte om
personer på handelsresa. Ett exempel på denna åtskillnad är ett utdrag ur Egil
Skallagrimssons saga: ”Björn var stor farman, tidtals var han i viking, tidtals
på köpfärder.”

Ordet viking åsyftade således speciella situationer som dåtidens människor kunde
befinna sig i. Exemplen ovan visar att det är viktigt att inte inordna alla då
levande vuxna i begreppet vikingar.

Efter attacken på klostret vid Lindisfarne (Holy Island) år 793, fick de
beteckningen nordmän av sina offer, varför detta ord, som refererade till deras
geografiska tillhörighet snarare än deras handlingar, senare kom att bli
synonymt med nordbor i allmänhet.

Ordet försvann från språket under århundradena efter sagatiden. Hos Ludvig
Holberg på 1700-talet är ordet synonymt med sjörövare. Under åren som följde
närmast efter 1810 blev ordet åter infört i språket, i Sverige genom den
patriotiska diktningen av Erik Gustaf Geijer och Esaias Tegnér, som kom att till
stor del forma bilden av vikingen i Sverige medan det i Danmark var de så
kallade "guldåldersdikterna" som reintroducerade begreppet. I Norge skedde det
något senare.

Under skandinavismen på 1800-talet utvidgades ordets betydelse till att omfatta
nästan alla skandinaver som levde under den forntida period vilken alltsedan
1800-talet kommit att kallas för vikingatiden. De fornnordiska sagorna och
skrifterna blev under denna tid en gemensam utgångspunkt i försöken att slå
kulturella broar mellan de nordiska folken. Genom nationalismen kom vikingen att
bli föremål för hämningslös beundran, i synnerhet under andra hälften av
1800-talet fram till långt in på 1900-talet. Även om detta synsätt kraftigt
tonats ner under efterkrigstiden är vikingen fortfarande en av de mest kända
”etniska” symbolerna i Norden och tillika den mest kända symbolen för Norden i
världen utanför Skandinavien.

Arkeologer och historiker försöker idag klargöra missuppfattningarna, och varför
det är fel att uppfatta termen viking som liktydig med nordmän. Professor Björn
Ambrosiani anser att vikingbegreppet bör reserveras för sjöröveriet och
maffiametoderna. Resten av befolkningen ägnade sig åt jordbruk, handel och
hantverk. [specificera källa]

Både arkeologin och historievetenskapen räknar perioden från cirka 800 till
cirka 1050 som vikingatiden. Det finns inte någon tydlig skiljelinje som anger
vikingatidens början eller slut. Äldre, mer militärhistoriskt och politiskt
orienterad historieskrivning anger epoken från överfallet på Lindisfarne (793)
till antingen Slaget vid Stiklestad (1030) eller Slaget vid Stamford Bridge
(1066). Numera anser man dock inte att det går att på detta sätt använda
enskilda händelser för att tidfästa vikingatiden. Dessutom tar denna
tidsangivelse sin utgångspunkt i en västeuropeisk, särskilt anglosaxiskt
orienterad historieskrivning, där vikingarnas aktivitet i östra Europa lämnas
utan hänsyn. På senare tid så har man funnit fynd som tytt på att
vikingaaktivitet i österled kan ha förekommit 100 år innan Lindisfarne och att
vikingar plundrat Östersjöns östra delar under en stor del av 700-talet. Räder i
österled innan den "klassiska vikingatiden" beskrivs i de isländska sagorna.

Vikingatågen kom att täcka ett mycket stort geografiskt område, något som helt
kan tillskrivas vikingatidens högt stående skeppsteknologi. Utomnordiska
plundringar och krigståg under vikingatiden är alla koncentrerade till kuster
och till större flodsystem i vilka de grundgående skeppen lätt kunde ta sig
fram. Västeuropa drabbades på detta sätt hårt av vikingarnas plundringar och
krig. I Västeuropa fick vikingatågen i ett senare skede karaktären av regelrätta
erövringskrig, ledda av nordiska regenter. Färderna åt öster och sydöst tycks
förutom plundrings- och erövringståg även ha haft karaktären av handels- och
värvningsresor till den östromerske kejsarens flotta och armé. Ett känt stort
krigståg i österled är det så kallade Ingvarståget. Dock är tågen i österled
inte lika kända som de västerut då vikingatida skriftliga källor från Östeuropa
saknas och då tidiga medeltida skrifter från Sverige, i motsatt till norska och
isländska sådana, är mycket skrala. Även de västligt inriktade vikingarna tog
stundom mer eller mindre tillfällig tjänst hos lokala härskare. År 866 kunde
till exempel bretagnare plundra le Mans efter att ha allierat sig med 400
nordbor.

Den äldsta bevarade tillförlitliga skriftliga referensen till vikingaaktivitet
är plundringen av klostret Lindisfarne på nordostkusten av England den 8 juni
793. Men liknande plundringar har bevisligen skett innan detta. Gregorius av
Tours nämner till exempel i sin frankiska krönika Chochilaicus, en nordman som
plundrade den frisiska kusten innan han besegrades av frankerna. Detta skall
alltså ha skett någon gång på 500-talet. Strandhugg och härjningar genomförda av
nordmän mot folken i Östersjön, exempelvis finnar, kurer, ester och ryssar har
en äldre historia än de i väst, men har inte bevarats i ord till eftervärlden,
eftersom dessa folk inte hade någon skriftkultur.

Vikingatiden måste ses i ljuset av den sociopolitiska situation som Europa
befann sig i efter Västromerska rikets fall på 400-talet. Det tidigare
kejsardömet var nu indelat i många mindre hövdingadömen, germanska folkslag var
på vandring och konflikter uppstod ofta. På flera sätt kan man säga att
vikingatiden är en förlängning av folkvandringstiden som inföll i Europa under
århundradena före vikingatiden. År 814 dog Karl den store och hans rike
försvagades, och under 830-talet började mer omfattande expeditioner riktas mot
karolingerriket, i början mot Nordtyskland och Nederländerna, och sedan även mot
dagens Frankrike; åren 834-837 plundrades Dorestad söder om Utrecht flera
gånger, 843 anfölls Nantes, en mer permanent bas upprättades vid Loires mynning,
och 848 plundrades Bordeaux. 844 skedde den första belagda räden mot Iberiska
halvön, 859 övervintrade vikingar i Rhône-deltat, på ön Camargue..

En typisk taktik var att tillfångata lokala potentater och kräva lösesumma,
eller kräva detsamma från kungar och kloster. Emiren av kalifatet Córdoba
tvingades betala lösesumma för kvinnor.. Förutom dyrbarheter tog vikingarna
dessutom slavar.

Förutom de vikingar som sökte sig till väringalidet i Konstantinopel verkade
även västliga vikingar som legoknektar. Frankerna tog ibland vikingar i sin
tjänst för att skydda sig mot andra vikingar, och både Ludvig den fromme och
dennes son Lothar I överlät områden i Frisland till Harald Klak, en landsflyktig
dansk kung. År 862 ledde både Salomon av Bretagne och Robert av Anjou varsin
vikingaflotta, och efter att ha avsatts för att ha misslyckats att skydda sitt
folk från vikingar tog Pippin II av Akvitanien hjälp av just sådana för att
återfå sitt rike. Han deltog i deras plundringar av bland annat Poitiers, och
rykten gick om att han övergått till deras nordiska tro.

Flera vikingar lyckades etablera sig som lokala makthavare. Paradexemplet är hur
Rollo lyckades få kung Karl den enfaldige att ge honom området kring Seines
mynning som förläning, vilken sedan utökades för att till slut bli dagens
Normandie. På 800-talet utvecklades dessutom Irlands första städer – förutom
stadsliknande bosättningar kring vissa kloster – ur vikingarnas härläger.
Exempel på sådana städer är Dublin, Limerick och Cork. Även i Skottland lyckades
vikingarna lägga under sig stora landområden. I England ersattes de inhemska
härskarna över Northumbria och East Anglia under andra halvan av 800-talet med
nordmän. Det erövrade området kallades Danelagen. I söder kunde Alfred den store
av Wessex stå emot vikingarnas attacker, och hans ättlingar kunde sedan under
900-talet stegvis erövra Danelagen. Under slutet av 900-talet återkom dock
vikingarna. I början krävde de endast tribut, men efter ett tag tog tågen
återigen karaktär av erövringståg, och Sven Tveskägg erkändes 1013 som engelsk
kung. Han avled dock snart, men sonen Knut den store återtog riket 1016,
varefter danska kungar härskade i landet fram till 1042.

Under andra halvan av 1000-talet minskade vikingarnas aktivitet i väster utanför
deras länder och vikingatiden gick mot sitt slut. Slaget vid Stamford Bridge
1066 var det sista försöket från nordmännens sida att återerövra England, och
Magnus Barfot stupade i Irland 1103 som den sista av vikingakungarna.

I den slaviska Nestorkrönikan berättas om hur nordmän (kallade varjager) härjade
bland de ryska stammarna. En hövding vid namn Rörik (på ryska "Rurik") av
rusernas (svearnas) stam fick omsider mandat av slaverna att styra deras
områden, varvid det första ryska riket skall ha uppstått. Det har spekulerats i
om Rörik hade kopplingar till det dåvarande svenska kungahuset, den ätt som
enligt isländska sagor utgick från Björn Järnsida. Rörik efterträddes av en
släkting vid namn Helge av Kiev (ryska Oleg) som i sin tur efterträddes av
Ingvar Röriksson (ryska Igor). Det tidiga Ryssland kallas därför ibland för
Stora Sverige (Sviþioð hinn mikla) i de fornnordiska sagorna. Med utgångspunkt
från detta rike företog nordmännen vikingatåg till det bysantinska riket.
Omsider tog många av dem tjänst hos den bysantinske kejsaren såsom legosoldater
i en särskild nordisk elitstyrka. Dessa krigare bar namnet väringar och styrkan
kallades väringalidet. Väringarna blev mycket berömda för sitt oförfärade mod
och sin lojalitet men också för sina nordiska dryckesvanor.

Bland orsakerna till vikingatidens slut nämns bland annat det danska
nordsjöväldets upplösning, att uppmärksamheten i Norge vändes från yttre
expansion till inbördeskrig efter 1130, att de europeiska statsmakterna blev
starkare och därmed kunde försvara sig bättre mot anfall utifrån, samt att de
rysk/grekiska handelsvägarna klipptes av för svearna. En annan viktig orsak kan
ha varit kristendomens införande, varvid en fredligare och mindre krigisk
mentalitet fick fäste.

I västra Europa utlöste angriparna från norr oro och rädsla. Enligt traditionen
löd bönen A furore Normannorum libera nos, Domine (För nordmännens raseri,
bevare oss, milde herre Gud!) från kyrkor och kloster. Inga samtida källor
omtalar emellertid denna fras, men Karl den skalliges antifonarium innehåller en
liknande bön: de gente fera Normannica nos libera. Invasionerna av vikingar
bidrog, tillsammans med de återkommande invasionerna av nomader från stäpperna i
öst, till att stärka riddarklassens makt.

Under nationalromantiken tonades de barbariska sidorna hos vikingarna ned av
nordiska författare och historiker. Den norske historikern P.A. Munch hävdade
vid mitten av 1800-talet till exempel: att vikingtågen på det hela taget
utfördes med en för forna tider sällsynt och med hänsyn till tågens syfte
märklig ärlighet och humanitet.

Under de senaste 200 åren har en rad teorier lanserats för att förklara
vikingarnas flerhundraåriga militära expansion. Vikingatidens samhälle var
uppbyggt runt personliga relationer, det vill säga en persons ställning, status,
rättigheter och plikter bestämdes helt och hållet av dennes
släktskapsförhållande eller tjänsteförhållande till en storman. Samhället var
organiserat hierarkiskt med flera sociala skikt, kungar överst och trälar
nederst på rangskalan. I Danmark kan man till exempel på runstenarna läsa om
"thegnar" vilka troligtvis stod kungen nära, samt "drengar", det vill säga
stormän. I Sveariket norr om Mälaren förekommer inte ordet "thegnar" på
runstenarna. Titeln "dreng" förekommer dock rikligt där. Ordet "bryte" tycks ha
stått för personer i en klass strax ovanför den lägsta, trälarnas klass.
Brytarna verkar ha varit en slags arrendatorer, det vill säga brukare av jord
men utan ägorätt. Ordet förekommer i olika dåtida handlingar, till exempel i
lagar. Vikingafärderna gav också upphov till en inströmning av nya trälar till
de nordiska länderna.

Att vikingarna kunde slå till mot områden så långt från sina hemländer berodde
på den högt drivna skeppsteknologi som utvecklats i Skandinavien under slutet av
yngre järnåldern. Under vikingatiden fanns ett flertal olika skeppstyper. När
man drog i viking användes krigsskepp, det vill säga relativt smala men långa
skepp. I skriftligt källmaterial omtalas dessa som "långskepp" och "snäckor".
Enligt samma källor kunde ett krigsskepp bära mellan sextio och hundra man.

Vikingarnas utrustning kunde bestå av yxa, kastspjut eller pilbåge och sköld.
Vanliga vikingar hade långbyxor, kolt och mantel av ylle, samt luva eller mössa.
Vanligen var det bara stormän och deras hird som hade hjälm, ringbrynjeskjorta
och svärd.

Vikingatidens svärdsklingor kunde vara damasksmidda, det vill säga att klingan
var smidd delvis av kolfritt och delvis av kolberikat stål. Det ger ett vackert
mönster av ljust och mörkt stål. Klingor från Rhenlandet i Frankerriket var
särskilt eftertraktade på grund av deras höga kvalitet. Som regel stod smedens
namn skrivet som ett slags varumärke på klingan.

Senare generationers syn på vikingatiden är starkt påverkad av vilka källor som
bevarats och finns tillgängliga. Många av de skriftliga källorna är
nedteckningar av muntlig tradition gjorda flera århundraden senare. Många av dem
är dessutom skrivna av vikingarnas motståndare och offer, vilket starkt färgar
synen på vikingarna; de beskrivs i dessa källor vanligen som ogudaktiga
hedningar. Berättelserna nedtecknades i en kristen, högmedeltida, stat, som var
mycket olik det förkristna samhället som beskrevs. Ett stort antal kväden, vilka
till skillnad från sagorna är tillkomna under vikingatiden, finns också.
Historiker har därför större tillit till kvädena än till sagorna. Dock gäller
att där offrens skildringar av vikingarna är odelat negativa, så är kvädena och
sagorna odelat positiva. Sagorna och kvädena författades vidare på Island, som
ursprungligen koloniserades av norrmän. Även denna omständighet har färgat
historieskrivningen på så sätt att vi vet betydligt mer om de norska vikingarnas
bedrifter än om de som verkade i Sverige.

Generellt gäller att ju senare händelser, desto bättre källäge. Det finns alltså
gott om kunskaper att hämta om en sentida person som Harald Hårdråde, medan
inget alls är känt om den person som ledde angreppet mot Lindisfarne. Vidare är
tågen i väster betydligt mer kända än de i öster, då de nordösteuropeiska folken
kristnades sent och därför saknade kunskap om skriften.

Den arabiske geografen och krönikören Ahmed Ibn Fadlan beskrev i en
reseskildring ca 921 sitt möte med nordbor, ruser vid floden Volga.

De vikingar som sökte sig till Konstantinopels väringalide har satt spår i
källorna där, och så nämns till exempel Harald Hårdråde i Logos nuthetetikos,
där han används som exempel på en exemplarisk legoknekt.

Runstenarna är en viktig samtidskälla för vikingatida expeditioner, och namnger
många olika aktörer. Sådana stenar återfinns på flera platser i Norden. Ett
exempel är runstenarna i Mälardalen i Sverige, som restes till minne över det
ödesdigra Ingvarståget in i dagens Ryssland under tidigt 1000-tal. Förutom att
vara en källa om vikingarna, så är runstenarna också källor till samhället i
övrigt i de nordiska områdena.

Vikingarna är en mytomspunnen grupp av människor. I synnerhet under
nationalromantikens dagar på 1800-talet tog denna mytbildning fart.

Bland svenska arkeologer är det främst Historiska Museets Fredrik Svanberg som
under senare år gått i spetsen för att "avmytifiera" den sena järnålderns
skandinaver genom att söka visa fram var det arkeologiska faktaunderlaget slutar
och nationalromantiken börjar.

Senare tiders nationalistiska historiesyn har ofta lett till att vikingarna
betraktats som erövrare som kom utifrån som sedan kastats ut av till exempel
irländare och engelsmän. Detta är dock felaktigt; få engelsmän uppfattade Harald
Hårdråde som en utböling när han år 1066 landsteg i Yorkshire. Han var istället
allierad med den inhemske ädlingen Tostig, och slaget vid Stamford Bridge stod
snarare mellan två släktgrupperingar än mellan anglosaxare och norrmän. På samma
sätt har man uppfattat slaget vid Clontarf år 1014 som den tidpunkt då Brian
Boru kastade ut nordborna men fick plikta med sitt liv, när det egentligen stod
mellan denne och irer från Leinster som inte ville acceptera hans överhöghet,
med nordbor stridande på båda sidor. Det nordiska väldet över Dublin skulle
bestå till 1171, trots att stadens kung stod på den förlorande sidan.

Uppfattningen att horn skulle finnas på vikingarnas hjälmar uppstod under den
nationalromantiska epoken i slutet av 1800-talet. Det finns avbildningar av
människor med hjälmar med horn, bland annat på den danska Gundestrupskitteln
från år 100 f.Kr. Den enda järnåldershjälmen med horn som hittats i Europa
kommer dock från England, och är inte från vikingatiden utan från tiden 150-50
f.Kr., flera hundra år före de första vikingaräderna. Den ringa godstjockleken
antyder dessutom att den haft en ceremoniell användning då den knappast kan ha
erbjudit något vidare skydd i en strid.

Fynden av vikingatida hjälmar är få, det rör sig i dagsläget om tre säkert
identifierade fynd i hela Norden: Gjermundbu i Norge, Tjele i Danmark samt från
Lokrume på Gotland. Bildbevisen är däremot desto fler, exempelvis på gotländska
bildstenar, Bayeux-tapeten och den lilla skulpterade så kallade Sigtunavikingen.
Samtliga saknar horn.



https://sv.wikipedia.org/wiki/Schizofreni

Schizofreni är en svår psykisk sjukdom som utmärks av varaktiga defekter i
perceptionen eller verklighetsuppfattningen, så svår att det räknas som en
psykos. Typiska symptom hos en person som lider av obehandlad schizofreni är
gravt desorganiserat tänkande, vanföreställningar och hallucinationer. Även om
störningen huvudsakligen rör kognitionen, så kan den yttra sig på
beteendemässiga och känslomässiga sätt. Eftersom det finns en mängd olika
kombinationer av symptom som kan resultera i en schizofrenidiagnos, så är det
svårt att säga att det är en enskild psykisk störning; Paul Eugen Bleuler, som
myntade termen, talade faktiskt i stället om "schizofrenierna" (plural). Det
finns också flera schizofrenidiagnoser med olikartade symptombilder.

Diagnosen schizofreni baseras på patientens självrapporterade upplevelser, i
kombination med observationer från psykiatrer eller psykologer. Det finns inget
objektivt biologiskt test för schizofreni, även om studier tyder på att genetik
och biokemi är viktiga orsaksfaktorer, i kombination med livsomständigheter
(stress–sårbarhetsmodellen). Nutida forskning fokuserar ofta på neurobiologins
roll i det hela. Schizofreniliknande tillstånd kan också uppkomma av fysiska
sjukdomar och droger, så kallade organiska psykoser och drogutlösta psykoser,
samt vid så kallad hysterisk psykos och depressionspsykos.

Termen "schizofreni" betyder ungefär "kluvet psyke", och kommer från de grekiska
orden σχίζω (schizo, "jag klyver" eller "jag delar") och φρήν (phrēn, "psyke",
sinne eller "mind"). Trots dess etymologi är schizofreni inte synonymt med
dissociativ identitetsstörning, även känt som multipla personligheter, något som
ofta blandas ihop i populärkultur. En mer passande benämning på sjukdomen vore
"splittrat psyke", eftersom det bättre beskriver den sjukes situation. I motsats
till kulturella stereotyper finns det vidare bara ett litet samband mellan
sjukdomen och en benägenhet till aggressivt beteende. Inte sällan används ordet
schizofreni slarvigt i vardagssammanhang samt i media, ofta som ett sätt att
uttrycka en känsla av förvirring eller kaos.

Personer med diagnosen schizofreni har med hög sannolikhet också andra
sjukdomar. Livstidsprevalensen för missbruk är cirka 49 %. Komorbiditet är också
hög med klinisk depression, ångest och sociala problem samt en generellt minskad
förväntad livslängd. Personer med schizofreni lever vanligen tio till tolv år
kortare än de utan denna sjukdom beroende på ökade fysiska hälsoproblem och hög
självmordsfrekvens.

Det diagnostiska tillvägagångssättet har blivit ifrågasatt, huvudsakligen av
antipsykiatrirörelsen, som menar att man genom att klassificera specifika tankar
och beteenden som sjukdomar möjliggör social kontroll av människor som samhället
inte anser vara önskvärda, men som inte har begått något brott.

En traditionell uppfattning är att schizofreniliknande symtom finns beskrivna så
tidigt som 2000 f.Kr. i "Hjärtboken", som är en del av den antika Ebers papyrus.
En studie om de antika grekerna och det antika Rom har dock kommit fram till att
det i dessa samhällen inte fanns något nedskrivet fall som skulle möta de
moderna diagnostiska kriterierna för schizofreni, men att allmänheten
förmodligen hade ett begrepp för psykotiska störningar.

Ett icke specifikt begrepp om "galenskap" har funnits i många tusen år, men det
var först 1886 som Kraepelin klassificerade schizofreni som en specifik psykisk
störning. Han var också först med att skilja schizofreni från manodepressiv
sjukdom. Kraepelin kallade sjukdomen "dementia praecox", det vill säga förtida
demens.

Det var Eugen Bleuler som myntade termen schizofreni (av de grekiska orden σχίζω
"schizo" (dela) och φρήν "phrēn" (psyke)), efter att ha observerat en bristande
interaktion mellan tankeprocesser och perception.

Bleuler var också först med att dela upp symtomen i "positiva" och "negativa".
Det var vid denna tid uppenbart att Kraepelins namngivning var vilseledande.
Ordet "praecox" implicerar tidig debut, i stället för ålderdomens senildemens.
Bleuler insåg att sjukdomen inte var en typ av demens, eftersom den inte ledde
till psykiskt förfall. Snarare var det så att schizofreni ledde till skärpta
sinnen och ett större medvetande om minnen och erfarenheter.

Med namnet "schizofreni" ville Bleuler fånga den funktionella separationen
mellan personlighet, tankeverksamhet, minne och perception, men ett vanligt
missförstånd är att drabbade personer har en 'delad personlighet' i stil med
huvudpersonen i Robert Louis Stevensons Dr. Jekyll och Mr. Hyde.
Missuppfattningen uppstår kanske på grund av den ordagranna betydelsen av
"schizofreni" (delat sinne). Den första kända förekomsten av att ordet använts
på detta felaktiga sätt är, intressant nog, i en artikel av poeten T.S. Eliot år
1933.

Under den första halvan av 1900-talet såg många på schizofreni som en "ärftlig
defekt", och individer med schizofreni blev i många länder offer i rashygienens
namn. Hundratusentals blev steriliserade, med eller utan samtycke, huvudsakligen
i Nazityskland, USA och de skandinaviska länderna. Många människor som
diagnostiserats med schizofreni blev mördade i det nazistiska programmet
"Operation T-4", tillsammans med andra "mentalt odugliga".

Schizofreni kan sägas vara en form av psykossjukdom, där psykosen är
funktionell, det vill säga att den framför allt är psykiskt betingad. Olika
somatiska sjukdomar och droger kan ge symtom som är identiska med schizofreni,
men klassas då som organisk psykos respektive drogutlöst psykos. Såväl dessa som
funktionell schizofreni (icke-organisk eller egentlig schizofreni) förklaras
allmänt med stress - sårbarhetsmodellen, vilket innebär att sjukdomsutbrott både
har psykiska och biologiska orsaker. Det förekommer att schizofreni i vuxen
ålder föregås av någon autismspektrumstörning eller andra problem, och innan en
egentlig schizofreni bryter ut har den drabbade ofta en prepsykos, som kan vara
under några år. Prepsykoser kommer att få en egen diagnos i DSM-V, Attenuated
Psychosis Syndrome (ungefär 'lågintensiv psykos').

Prepsykosen vid schizofreni är ofta ett långsamt tilltagande tillstånd, som kan
yttra sig i apati, misstänksamhet, bisarra beteenden eller uppfattningar,
viljelöshet, anhedoni (oförmåga att känna lust) och självvald social isolering.
Mellanmänskliga relationer försvåras av den ökande egenarten i
verklighetsuppfattningen. Det finns individuella skillnader i prepsykosens
uttryck, men med tiden uppkommer de för psykosen kännetecknande symtomen av
hallucinationer, vanföreställningar, desorganiserat tal eller tillbakadragenhet.
Prepsykosens symtom är ofta i samklang med hur schizofrenin kommer att yttra
sig: en prepsykos med symtom på misstänksamhet mynnar ut i paranoia, socialt
undvikande i negativa symtom, etc.

Schizofreni är egentligen ett samlingsnamn för flera diagnoser av
psykossjukdomar, vilka sinsemellan inte nödvändigtvis påminner mycket om
varandra. Vad som sammanbinder schizofrenierna är att de drabbade har en
störning i tankelivet och perceptionen, samt att deras känslor antingen är
avflackade eller opassande. Detta visar sig framför allt i störd verklighets-
och självuppfattning (vilken ofta är grandios), samt i en störd uppfattning om
sina jagfunktioner (till exempel genom tankestörningar, tron att tankar kan
höras av andra, eller att den egna viljan på ett magiskt sätt är underordnad
någon annans vilja). Detta drabbar samlivet eftersom omgivningen inte accepterar
vanföreställningarna, men vanföreställningar kan också göra den drabbade rädd
varför den isolerar sig. Vid schizofreni är psykostillståndet någorlunda
varaktigt; för att en diagnos ska ställas måste minst någon månad förflyta utan
remission. Med tiden brukar schizofrenin ge intellektuella problem, men detta
måste inte uppkomma under den akuta fasen trots att psykosen ger tankestörningar
runt fixeringarna som tankelivet kretsar kring.

Ett huvudtecken på schizofreni är hallucinationer, oftast i form av
hörselhallucinationer. Ungefär 65 % av de som lider av schizofreni har
hörselhallucinationer, men det förekommer också i tämligen hög grad (5-25 %)
bland personer som bedöms som psykiskt friska och är därför inte i sig ett
belägg för att vare sig ha en psykisk sjukdom eller denna sjukdom.
Hallucinationerna blir psykotiska när den som har dem tror att det är sanna
sinnesintryck, och detta förklaras med vanföreställningar. Hallucinationerna vid
schizofreni är ofta mycket skrämmande för den drabbade, och utgörs i flertalet
fall av röster, vilka 1. kommenterar personen, 2. talar om personen till en
faktisk eller imaginär tredje part, eller 3. är personens egen röst som uttalar
de egna tankarna (tankarna tänks som en monolog). Det är inte ovanligt att
personen svarar rösterna (autokommunikation). Omkring 20 % av alla med
schizofreni har synhallucinationer (som regel av bisarr art), och omkring 5 %
har andra typer av hallucinationer. Hallucinationer är därmed mycket utbrett vid
schizofreni, om dock inte ett nödvändigt kriterium på denna diagnos. Det finns
en hypotes att mentala bilder som normalt uppkommer vid fantasier, är mer
levande för personer med schizofreni och att det finns ett samband med detta och
med benägenheten att hallucinera.

Människor i allmänhet kan drabbas av vanföreställningar, men vid psykossjukdomar
kan inte de felaktiga uppfattningarna rättas till av omgivningen, inga argument
biter. Det störda tankelivet är vid psykos mycket uppenbart, ofta så påfallande
att svar på frågor inte alls är adekvata i sammanhanget. Det kan yttra sig i
tankedetraktion, tankepåsättning och andra tankestörningar. Sådana
tankestörningar yttrar sig ofta i desorganiserat tal, som både kan gälla
innehållet (vanföreställningar om sitt tankeliv) och formen (tankeflykt, när
personen inte förmår hålla kvar "tanketråden"). Associationsbesvär gör det svårt
att hålla ett samtal med personen.

En del personer med schizofreni kan få vanföreställningar om sin identitet, till
exempel att de egentligen är en känd, ofta död, person. Det är därför ett
vanligt missförstånd att schizofreni skulle vara detsamma som multipel
personlighetsstörning (DID). Men medan personer med DID pendlar mellan olika
delidentiteter av sig själva, har dessa schizofrena en varaktig uppfattning om
att vara någon specifik annan, som regel upphöjd och berömd, människa, till
exempel att de alltid tror att de är Jesus.

Vid schizofreni förekommer också andra psykiska funktionsnedsättningar, till
exempel minskad vigilans (vaksamhet), och nedsatta exekutiva funktioner
(abstrakt tänkande, begreppsbildning, beslutsfattande, planering av handlingar).
Medan det finns en mycket stark korrelation mellan förekomsten av
desorganisation (till exempel manifesterat i desorganiserat tal) och bristande
verklighetsuppfattning (till exempel genom vanföreställningar), är korrelationen
mellan schizofreni och psykiska funktionsnedsättningar vagare samt något
kontroversiell då forskning har gett motstridiga resultat. En tämligen utbredd
uppfattning är att förekomsten av hallucinationer och vanföreställningar inte
har något relevant samband med någon nedsatt kognitiv förmåga, men att
desorganisation har det.

Symtomen på psykoser brukar delas in i positiva symtom, negativa symtom och
allmänna psykopatologiska symtom, vilka vid diagnosticering brukar skattas i
standardiserade frågeformulär som Positive and Negative Syndrome Scale (PANSS)
och Brief Psychiatric Rating Scale (BPRS). Med positiva symtom avses symtom som
tillkommer (vanligen hallucinationer och vanföreställningar), och med negativa
symtom menas funktioner som bortfaller (viljelöshet, kommunikationsstörningar,
etc). Allmänna psykopatologiska symtom är till exempel konästesier,
skuldkänslor, märkliga kroppsrörelser, med mera.

I ICD-10 förekommer diagnoserna paranoid schizofreni, hebefren schizofreni,
kataton schizofreni, odifferentierad schizofreni, schizofrenia simplex, samt
"andra specificerade schizofrenier" och "ospecificerade schizofrenier". Dessa
varianter skiljer sig kliniskt åt vad beträffar vilket eller vilka symtom som är
mest framträdande. Vid paranoid schizofreni kan den drabbade mer eller mindre
sakna negativa symtom, och psykosen yttra sig i hallucinationer och
vanföreställningar - hallucinationerna skiljer tillståndet från
vanföreställningssyndrom. Kataton schizofreni yttrar sig i katatoni, en märklig
motorik och katalepsi i kombination med andra psykossymtom. Hebefren schizofreni
yttrar sig i eufori och negativa symtom. Symtombilden kan också vara atypisk som
vid odifferentierad schizofreni, eller framför allt yttra sig i excentriskhet
och bisarra uppföranden som vid schizofrenia simplex. Konästesier förekommer som
en särskild variant som ibland särskiljs från andra typer av schizofreni, liksom
cyklisk schizofreni med cyklisk psykos.

Oftast bryter schizofrenin ut i åldersintervallet 20-35 år. Hos kvinnor kan den
dock bryta ut senare, vid klimakteriet (efter 45), vilket ibland betraktas som
en särskild form av sjukdomen; kvinnor insjuknar som regel några år senare än
män.

Schizofreni betraktas som en kronisk sjukdom, men den kan ibland behandlas
framgångsrikt, så att tillståndet aldrig återkommer. Ibland kvardröjer negativa
symtom, vilket kallas schizofrent resttillstånd. Tillståndet kan därför också
bestämmas enligt dess varaktighet, vilket i ICD-10 görs genom tilläggsdiagnoser,
i fortgående form, episodisk (progressiv, stabil eller remittent), samt
remission (ofullständig eller fullständig).

Schizofreni kan uppträda i samsjuklighet med andra psykiska störningar och med
somatiska sjukdomar, vid sidan av att läkemedelsbehandlingen kan ge
biverkningar. Efter utbrott av schizofreni är det vanligt med depression och
personlighetsförändringar som inte ingår i diagnosen i sig, utan som är
reaktiva, psykiska störningar; vissheten om att lida av schizofreni med vad det
innebär för självbilden och det sociala livet kan med andra ord utlösa andra
psykiska tillstånd. Postschizofren depression är ett sådant tillstånd, som dock
också kan vara kvardröjande depression som uppkommit under eller före psykosen.

Schizofreni och dissociativa störningar uppträder mycket sällan i samsjuklighet,
även om det inte är omöjligt; dissociation brukar dock som regel vara en
differentialdiagnos. Impulskontrollstörningar, fobier, panikångest, antisocial
personlighetsstörning, och mani förekommer, beroende på diagnos, i upp till
hälften av fallen.

Bland somatiska sjukdomar drabbas schizofrena oftare av fetma, diabetes och
kardiovaskulära sjukdomar, samt av lungproblem, astma och hudinfektioner.
Narkotika- och alkoholmissbruk är förhållandevis mycket vanligt vid schizofreni,
och förekommer bland ungefär 50 % av samtliga med diagnosen.

Schizofreniliknande psykoser kan uppkomma av en kroppslig sjukdom (organisk
psykos) eller till följd av droger (drogutlöst psykos). Bland kroppsliga
sjukdomar som kan leda till schizofreniliknande tillstånd, finns
temporallobsepilepsi, endokrina sjukdomar, hjärntumör och andra patologiska
tillstånd i hjärnan, ämnesomsättningssjukdomar och infektionssjukdomar.

Vanföreställningssyndrom saknar hallucinoser och bisarra uppfattningar om sina
jagfunktioner. Vid affektiva psykoser, till exempel psykotisk depression, är
stämningsläget och inte verklighetsuppfattningen det primära i sjukdomsbilden.

En akut debuterande och mycket kortvarig psykos kan ibland likna en schizofreni.
Sådana akuta psykoser kan vara polymorfa och instabila, genom att symtomen är
många och förändras med korta intervall. Akuta schizofreniliknande psykoser kan
också vara stabila. Om sjukdomen yttrar sig i kraftig desorientering ifråga om
tid, rum och person kan det istället vara ett organiskt utlöst delirium.

Det finns också schizofreniliknande tillstånd som inte övergår i psykos,
däribland schizotyp störning och paranoid personlighetsstörning.

Ett fåtal menar att det diagnostiska utgångssättet för schizofreni är
bristfälligt, eftersom det bygger på antagandet om en klar skiljelinje mellan
psykisk sjukdom (att uppfylla de diagnostiska kriterierna) och psykisk hälsa
(att inte uppfylla kriterierna). På senare tid har det argumenterats, främst av
psykiatern Jim van Os och psykologen Richard Bentall, att detta inte är rimligt
och hänvisar till studier som belagt att psykotiska symtom förekommer hos många
människor som aldrig blir 'sjuka' i den meningen att de känner sig nödställda,
blir invalidiserade eller på något sätt behöver läkarvård.

Speciellt menar kritiker att beslutet om huruvida ett symtom uppträder eller
inte, är en subjektiv bedömning av personen som ställer diagnosen, eller bygger
på en osammanhängande definition. De har också menat att psykotiska symtom inte
är en bra grund att bygga en schizofrenidiagnos på eftersom "psykos är de
psykiska sjukdomarnas 'feber' – en allvarlig men ickespecifik indikator".

Kanske på grund av dessa faktorer har studier som undersökt schizofrenidiagnosen
ofta visat relativt låga eller inkonsekventa nivåer av diagnostisk reliabilitet.
Ett känt exempel är David Rosenhans studie från 1972, On being sane in insane
places, som visade att schizofrenidiagnostisering ofta var subjektiv och
opålitlig. Senare studier har visat att samstämmigheten mellan två psykiater som
diagnostiserar schizofreni som bäst är cirka 65 %. Detta, och resultatet av
tidigare studier som ofta rapporterade ännu lägre nivåer av samstämmighet, har
föranlett kritiker att argumentera för att diagnostisering av schizofreni ska
upphöra.

Vissa har argumenterat för ett nytt diagnostiskt synsätt som skulle använda sig
av förekomsten av specifika neurokognitiva brister för att ställa en diagnos.
Dessa förekommer ofta tillsammans med schizofreni och tar formen av brister i
psykologiska funktioner som minne, uppmärksamhet, exekutiva funktioner och
problemlösning. Det är den här sortens svårigheter, snarare än de psykotiska
symtomen (vilka ofta kan hållas under kontroll med hjälp av antipsykotiska
mediciner), som verkar vara de mest invalidiserande effekterna av schizofreni.
Detta argument är dock relativt nytt, och det är inte troligt att metoderna för
att diagnostisera schizofreni kommer att ändras radikalt inom den närmaste
framtiden.

Schizofrenidiagnostiken har också mött motstånd från antipsykiatrirörelsen, som
menar att klassificeringen av vissa tankar och beteenden som sjukdomar är en
form av social kontroll av människor som samhället anser vara obekväma, men som
inte har begått något brott. De menar att detta är ett orättvist sätt att
klassificera sociala problem som medicinska, så att man kan påtvinga människor
som uppvisar dessa beteenden tillsyn och behandling. Detta är något som kan
göras under mentalvårdslagstiftning i de flesta västerländska länder, i Sverige
under Lag om psykiatrisk tvångsvård.

Ett exempel på detta kunde ses i Sovjetunionen. Speciellt i Ryska SFSR användes
olika diagnoser som ungefär motsvarar schizofreni tillsammans med utvidgade
sjukdomsbegrepp för att tysta politiska dissidenter, eller använde tvångsvård
för att tvinga dessa att avsvära sig sina idéer. Ett liknande exempel var då den
kinesiska regeringen försökte tysta medlemmar av Falungongrörelsen genom att
missbruka psykiatri, något som föranledde det amerikanska psykiaterförbundet att
uppmana världspsykiatriförbundet att utreda situationen i Kina.

Västerländsk psykiatri tenderar att föredra symtomdefinitioner som rör form
snarare än innehåll, något som först förespråkades av psykiatrerna Karl Jaspers
och Kurt Schneider. Detta innebär att man ska tillåtas tro vad som helst, hur
ovanligt och socialt oaccepterat det än må vara, utan att få en
vanföreställningsdiagnos om inte ens tro hålls på ett speciellt sätt. I princip
ska detta hindra att människor blir tvångsintagna eller behandlade endast på
grund av vad de tror. Denna distinktion mellan form och innehåll är dock inte
alltid enkel, eller ens möjlig, att göra i praktiken. Detta har lett till
anklagelser från antipsykiatrirörelsen, surrealister och patientgrupper ("mental
health system survivor groups") att psykiatrisk vanvård förekommer även i väst.

Schizofreni är en sjukdom med heterogent ursprung, där flera olika faktorer
samverkar för att ge symptombilden. Fokus har legat på glutaminerg, kolinerg,
dopaminerg samt serotonerg signalöverföring i hjärnan, samt hur dessa samverkar
för att reglera centrala nervsystemets funktion, bland annat inom
neuroplasticitet. Enligt den så kallade dopaminhypotesen är nivåerna av dopamin
förhöjda vid schizofreni och dopaminreceptorerna påverkade, men flera andra
ibland överlappande teorier existerar.

Under studier där man använt neuropsykologiska tester och neuroradiologi som
magnetkameraundersökning och PET-scanning har man funnit skillnader i
hjärnaktivitetsnivåer, främst i frontalloberna, hippocampus och temporalloberna.
Dessa skillnader har knutits an till de neurokognitiva brister som vanligtvis
associeras med schizofreni. Nedsatt synaptisk plasticitet i prefrontala cortex
har visat sig vara en god modell för schizofreni i djurstudier med möss och
flera antipsykotiska mediciner har visat sig reglera neuroplasticiteten i detta
område.

Fokus har främst legat på dopaminets funktion på den mesolimbiska banan i
hjärnan, men framför allt på senare tid har fokusen skiftat till betydelsen av
NMDA-receptorns funktion i sjukdomens etiologi. Mediciner som blockerar
NMDA-receptorn, såsom det dissociativa läkemedlet ketamin eller hostmedicinen
dextrometorfan orsakar ett allmäntillstånd mycket likt det hos patienter med
schizofreni, och NMDA-antagonister har använts för att på ett artificiellt sätt
åstadkomma schizofreni-liknande tillstånd vid medicinska försök.

Stödjande bevis för NMDA-teorin är att schizofrena patienter ofta har förhöjda
nivåer av kynurensyra, som verkar genom att hämma dels glycinets funktion på
NMDA-receptorn, vilket minskar NMDA-aktivitet och har även skyddande effekt mot
excitotoxologisk verkan, dels som en antagonist på α7-nikotinerga
acetylkolinreceptorn.

Flertalet metabotropa receptorer har visat sig kunna påverka dels funktionen hos
NMDA-receptorer, dels mängden av NMDA-receptorsubenheter som syntetiseras. Detta
kan utgöra en mekanism som knyter samman funktionen hos NMDA-receptorer med
exempelvis dopaminreceptorer och nikotinreceptorer.

D-serin är en endogen co-agonist på NMDA-receptorn och behövs för dess normala
funktion. Omsättningen av d-serin i kroppen regleras av enzymet DAAO, och
brister i omsättningen av D-serin har påvisats hos personer som lider av
schizofreni. Detta speglas på ett intressant sätt i att avkomman till möss som
utsätts för immunostimulerande substansen polyI:C uppvisar kognitiva defekter
som kan användas som en djurmodell för schizofreni, och att
beteendeförändringarna minskar vid administering av D-serin.

Vissa studier tyder på att schizofrena inte har samma kortisolutsöndring vid
stress som andra, och att även utan stressfaktor är
kortisol/dehydroepiandrosteron-kvoten högre än normalt. Sköldkörteln kan också
vara påverkad. En studie fann sänkt TSH men normalt värde av tyroxin, medan en
annan att tyroxinvärdet var förhöjt men TSH normalt. Som regel ses dock en
underfunktionell sköldkörtel och hypotyroidliknande tillstånd, eller
euthyroid-sick syndromes.

Den markanta könsdifferentieringen vid schizofreni har lett till flera studier
av östrogenets relation till schizofreni, en teori om hypoestrogenism, och
försök med östrogenbehandling till patienter. Hypoestrogenismen verkar främst
kopplat till schizofrenins negativa symptom, för både män och kvinnor.
Testosteronvärden kan möjligen också spela roll, vilka även dessa verkar vara
låga hos manliga patienter. De många olikheterna mellan könen i fråga om
halterna av könshormoner vid sjukdomen, har utmynnat i en teori om en omvänd
cerebral könsdimorfism bland schizofrena, där kvinnor visar underfeminisation
eller maskulinisation och män undermaskulinisation eller feminisation.

Schizofreni har visat sig ofta korrelera med zinkbrist, låga värden magnesium i
röda blodkroppar och höga blodvärden koppar. Zink- och magnesiumvärdena
förbättras av antipsykotisk medicin. Att schizofrenin skulle uppkomma till följd
av bristsjukdomarna, och inte tvärt om, är en kontroversiell ståndpunkt.

Mätningar av det relativa inflytandet av gener och miljö försvåras av problemen
med reliabiliteten i schizofrenidiagnosen, bland annat på grund av att symtomen
överlappar med svår bipolär störning och egentlig depression. Trots detta finns
indicier på att genetisk sårbarhet och miljömässiga påfrestningar i samverkan
orsakar schizofreni, vilket kallas stress - sårbarhetsmodellen.

I vilken utsträckning dessa faktorer påverkar sannolikheten att få diagnosen
schizofreni är något som debatteras vitt och brett, och är för närvarande en
kontroversiell fråga. Ett försök att reda ut ärftlighetsfaktorn för schizofreni
och dess bakomliggande bio-markers är införandet av begreppet endofenotyp.

Schizofreni är sannolikt en störning med komplex ärftlighet, analogt med
diabetes eller högt blodtryck. Det är alltså troligt att interaktionen mellan
ett flertal gener skapar risk för schizofreni. Detta, kombinerat med olika
åsikter om vilka forskningsmetoder som ska användas, eller om hur data från
genetisk forskning ska tolkas, har lett till olika uppskattningar av det
genetiska inslaget.

Vissa forskare uppskattar att schizofreni är ärftligt till stor del, vissa
uppskattningar är så höga som 70 %. Att miljön ändå spelar roll är genetiskt
visat genom att en enäggstvilling inte nödvändigtvis utvecklar schizofreni om
den andra enäggstvillingen i paret gör det. En ny genomgång av tvillingstudier
har föreslagit en sannolikhet på 28 % att en enäggstvilling utvecklar
schizofreni om den andra redan har det.

Olika tvillingstudiers uppskattningar av schizofrenis ärftlighet varierar dock
kraftigt; vissa noterbara studier visar på samband så låga som 1,0 %–13,8 %
mellan enäggstvillingar, och 1,8 %–4,1 % mellan tvåäggstvillingar.

En nyligen utkommen metastudie av studier av genetisk länkning listade sju gener
som troligen är inblandade i riskfaktorerna att utveckla schizofreni. Bevisen
kommer från forskning som föreslår ett flertal kromosomregioner som överförs
till människor som senare får diagnosen schizofreni. Vissa genetiska
associationsstudier har visat på ett förhållande till en gen, COMT, som är
inblandad i kodningen av det dopaminkatabolitiska enzymet
katekol-O-metyltransferas. Detta är speciellt intressant på grund av den kända
kopplingen mellan dopamin och psykoser och schizofreni.

Det finns en hel del bevis som tyder på att stress och trauman kan utlösa
schizofrena psykosepisoder. Till exempel har det visat sig att emotionellt
turbulenta familjer och stressfyllda livshändelser är riskfaktorer för återfall
eller utlösande för schizofreniepisoder. I likhet med andra former av psykisk
sjukdom har övergrepp i barndomen och andra tidiga traumatiska erfarenheter
föreslagits som riskfaktorer för att senare utveckla schizofreni, men
orsaksteorin om "negativ påverkan under barndomen" har numera rätt dåligt rykte
eftersom den inte alltid ser till möjligheten att föräldrarnas inkompetens kan
bero på schizofreni hos föräldrarna själva, och att störningen överfördes
genetiskt. Vissa studier är dock kontrollerade för detta och tycks peka på att
det finns ett samband oavsett genetiska orsaker.

Sociala faktorer som fattigdom och diskriminering kan också vara inblandade.
Detta skulle förklara att minoritetssamhällen har mycket högre förekomst av
schizofreni än medlemmar av samma etniska grupp i hemlandet. Å andra sidan kan
orsaksförhållandet vara det motsatta; "socialdriftshypotesen" menar att
människor med schizofreni kan ha sämre förutsättningar att bibehålla en fast
anställning eller ett jobb med högre lön, vilket gör att de hamnar i fattigare
samhällsgrupper.

En speciellt stabil och replikerbar upptäckt är sambandet mellan att bo i en
urban miljö och risken att utveckla schizofreni, även då man kontrollerat för
faktorer som droganvändning, etnisk grupp och storleken på den sociala gruppen.
En ny studie av 4,4 miljoner män och kvinnor i Sverige, den totala populationen
mellan 25 och 64 år, visade på en 68 %–77 % ökning i risken att drabbas av
psykos för människor som bor i de mest urbaniserade miljöerna. En signifikant
andel av detta beror sannolikt på schizofreni.

En udda upptäckt är att personer som diagnostiserats med schizofreni mer
sannolikt är födda på vintern eller våren, åtminstone på norra halvklotet.
Effekten är dock inte särskilt stor, och det är oklart varför detta fenomen
uppstår. Den rådande hypotesen är att modern löpte större risk att drabbas av
influensainfektioner under andra trimestern av graviditeten, vilket tros kunna
påverka fostrets neurologiska utveckling under en kritisk fas. Denna hypotes
stärks av att man kan se att frekvensen av schizofreni är högre hos personer
födda vissa år, och då särskilt år med utbredd influensaepidemi.

En långvarig användning av stimulantia eller hallucinogena droger kan leda till
schizofreni, men eventuellt krävs att personen är predisponerad för att detta
ska hända. Det finns dock även belägg för att människor som drabbats av
schizofreni och behandlats kan få ett återfall vid senare droganvändning.
Dessutom har hallucinogena droger den egenskapen att de kan utlösa en psykos som
ligger latent.

Droger som metamfetamin, ketamin, PCP (fencyklidin) och LSD har historiskt
använts för att "härma" schizofreni för forskningssyften, men detta förekommer
inte längre inom forskningen, eftersom skillnaderna mellan de drogframkallade
tillstånden och den typiska manifestationen av schizofreni har blivit tydlig.

Hallucinogena droger utvecklades och testades på 1950-talet (av Humphry Osmond,
Abram Hoffer med flera) som möjliga behandlingsformer för schizofreni. LSD
utvecklades just för detta syfte, men blev förbjudet i USA 1967 efter att ha
blivit vanligt som rekreationsdrog.

Det finns ökande indicier på att cannabisanvändning kan vara en utlösande faktor
för att utveckla schizofreni. Vissa studier antyder att cannabis varken är en
tillräcklig eller en nödvändig faktor för att utveckla schizofreni, men att
cannabisbruk kan signifikant öka risken att utveckla schizofreni, som en
bidragande orsaksfaktor bland många. Viss tidigare forskning inom detta område
har ifrågasatts, eftersom det inte var tydligt om det var cannabis som var en
orsaksfaktor eller om schizofreni orsakade cannabisbruk (då schizofrena
generellt får mer och subjektivt bättre effekt av cannabis), eller om båda
fenomen delar en tredje, bakomliggande orsak. En metastudie från 2004 om
cannabisbrukets kausala bidrag till schizofreni har antytt att cannabis
fördubblar risken att utveckla schizofreni på individualnivå, och kan vara den
huvudsakliga orsaken till upp till 8 % av fallen. Många motståndare till teorin
om ett kausalt samband mellan cannabis och schizofreni pekar på att medan
cannabisbruket i många länder ökat kraftigt, har exempelvis antalet
diagnostiserade fall av schizofreni i Storbritannien minskat under samma år .

Det har noterats att majoriteten av personer med schizofreni (omkring mellan
75 % och 90 %) röker tobak. Det verkar dock som att personer diagnostiserade med
schizofreni löper en mycket lägre risk än normalpopulationen att få och dö av
lungcancer. Anledningarna till detta är okända. Det kan bero på en genetisk
resistens mot cancer, en bieffekt av de mediciner som intas, eller så är det en
statistisk effekt av ökad sannolikhet att dö på andra sätt än av
lungcancer[källa behövs].

Vissa menar att den ökade nivån av rökning bland patienter med schizofreni kan
bero på en självmedicinerande effekt hos nikotin. En nyligen utkommen studie av
över 50000 svenska värnpliktiga visade att det fanns en liten men statistiskt
signifikant skyddande effekt av att röka cigaretter mot risken att utveckla
schizofreni senare i livet [källa behövs]. Forskarna som gjort studien påpekar
att riskerna med rökning vida överstiger dessa mindre fördelar, men studien ger
dock belägg för självmedicineringsteorin, och kan också ge ledtrådar till hur
schizofreni utvecklas på molekylär nivå.

Livstidsprevalensen för schizofreni är omkring 1 %. En metastudie från 2002
angav dock att siffran var ungefär 0,55 %. Samma studie fann också att
prevalensen varierade stort mellan olika länder. Det bör noteras att detta
delvis kan bero på skillnader i sättet som schizofreni diagnostiseras.
Förekomsten av schizofreni angavs i området 7,5 till 16,3 fall av 100 000 i
populationen..

Det är en kontroversiell fråga huruvida män drabbas oftare än kvinnor eller om
det saknas skillnad i prevalens mellan könen. Kvinnor insjuknar senare i livet
(många efter 45), och har en bättre prognos, men det är kontroversiellt huruvida
denna sendebuterande schizofreni som drabbar kvinnor är samma slags sjukdom.

Förstahandsbehandlingen för schizofreni är oftast antipsykotisk medicin.
Läkemedlen delas ofta in i andra respektive första generationens antipsykotika.
Av andra generationens läkemedel har klozapin, olanzapin och risperidon bättre
effekt på psykotiska symtom vid schizofreni än första generationens läkemedel.
Förekomsten av såväl allvarliga som mindre allvarliga biverkningar är olika hos
olika läkemedel. Biverkningarna är vanligen dosberoende. Läkemedelsbehandling är
generellt sett kostnadseffektivt, men det finns otillräckligt underlag om
jämförelser mellan enskilda preparat.

Antipsykotiska läkemedel ges vanligen peroralt men vid bristande
behandlingsföljsamhet kan långverkande injektioner (depåberedningar) förskrivas
för att tillförsäkra att en patient tar sitt ordinerade läkemedel. Men
kunskapsläget är fortfarande otillräckligt när det gäller skillnader i effekt
och biverkningar mellan orala beredningsformer och långverkande injektioner.

Inläggning på sjukhus kan förekomma vid svåra perioder. Detta kan vara
frivilligt eller, om mentalhälsolagstiftningen tillåter det, ofrivilligt (kallat
tvångsintagning). Mentalhälsolagstiftning kan också tillåta att människor får
behandling mot sin vilja, så kallad tvångsvård. I många länder förekommer dock
ingen sådan lagstiftning.

Psykoterapi eller andra former av samtalsterapi kan erbjudas, där kognitiv
beteendeterapi (KBT) är den mest vanligt förekommande formen, åtminstone i USA.
Detta kan fokusera på en direkt symtomreducering, eller på relaterade aspekter,
så som självkänsla, social funktion och insikt. Resultaten av tidiga försök med
KBT visade inte signifikant effekt, men senare undersökningar antyder att KBT
kan vara en effektiv behandling för de psykotiska symtomen vid schizofreni.

Ett relativt nytt tillvägagångssätt är användandet av neurokognitiv
rehabilitering (NKR), en teknik som avser att läka de neurokognitiva brister som
ibland förekommer vid schizofreni. Det är baserat på teknikerna vid
neuropsykologisk rehabilitering, och tidiga evidens har visat att det är
effektivt, med vissa förbättringar relaterade till mätbara förändringar i
hjärnaktivering, uppmätt med fMRI. I Sverige har Barbro Sandin på Säters sjukhus
haft vissa framgångar med att behandla schizofreni med psykoterapi, vilket anses
som kontroversiellt. Hennes mest kände patient var hennes förste, Elgard
Jonsson, som skrivit boken Tokfursten om sin sjukdomstid.

I Finland har man haft goda resultat med behandling av unga schizofrena genom
insatser precis efter det schizofrena genombrottet med terapi inriktad på hela
familjen. Man försöker snabbt möta hela familjen. Metoden har även testats i
Falun. Mera etablerat i den svenska sjukvården är att behandla med familjeterapi
i ett senare skede, vilket numera anses väsentligt för att hindra
återinsjuknande.

Andra stödjande tjänster kan vara tillgängliga, som "drop in"-mottagningar,
besök från medlemmar av ett 'community mental health team', och patientdrivna
stödgrupper. På senare år har vikten av brukardrivna återhämtningsgrupper växt
kraftigt i Europa och USA, men har startat också i Sverige i
Återhämtningsprojektet. Grupper som RSMH-Rösträtt och Paranoia-nätverket (finns
utomlands) har utvecklat självhjälpsmetoder som syftar till att erbjuda stöd och
assistans utanför den traditionella medicinska modellen. Genom att undvika att
diskutera personliga erfarenheter i termer av kriterier för psykisk sjukdom
eller psykisk hälsa hoppas man kunna avstigmatisera erfarenheten och uppmuntra
individuellt ansvar och positiv självbild.

I många icke-västerländska samhällen kan schizofreni behandlas med mer
informella metoder. En viktig information för västerländsk psykiatri är att
prognosen för personer diagnostiserade med schizofreni i icke-västerländska
länder faktiskt kan vara mycket bättre än för personer i väst. Anledningarna
till detta nyligen upptäckta faktum är långt ifrån klara, men tvärkulturella
studier genomförs nu för att komma på varför det är så här. En viktig faktor kan
vara att många icke-västerländska samhällen (inklusive intakta indiankulturer)
är kollektivistiska samhällen, där stor vikt läggs vid att arbeta tillsammans
för att hjälpa andra medlemmar av samhället. Detta står i kontrast till många
västerländska samhällen, som kan vara mycket individualistiska. Kollektivistiska
samhällen tenderar att trycka på vikten av den utökade familjen, vilket ger ett
positivt stöd i samband med de påfrestningar som psykiska sjukdomar innebär både
på den sjuke och på de omkring.

Omega 3-fettsyror (finns naturligt i alger, feta fiskar, linfrö, hampa,
valnötter och rapsolja) har nyligen studerats som en behandling mot schizofreni.
Fastän antalet undersökningar är begränsade, har majoriteten av slumpmässigt
kontrollerade studierna funnit omega 3-tillskott vara effektiva, när de används
som ett kosttillskott

Elektrokonvulsiv behandling kan användas i länder där det är legalt, till
exempel Sverige. Det anses inte vara en förstahandsbehandling, men kan ordineras
i fall då andra behandlingar har misslyckats. Psykokirurgi och
insulinkomabehandling användes tidigare men har blivit en mycket ovanlig
behandlingsform som inte rekommenderas för behandling av schizofreni.

Retrospektiva studier har dock visat att omkring en tredjedel tillfrisknar
fullständigt, omkring en tredjedel visar förbättring men inte fullständigt
tillfrisknande, och ytterligare en tredjedel fortsätter att vara sjuka.

Världshälsoorganisationen genomförde två långtidsuppföljningsstudier som
involverade mer än 2000 människor med schizofreni från olika länder, och
upptäckte att dessa patienter hade mycket bättre långtidsutkomst i fattiga
länder (Indien, Colombia och Nigeria) än i rika länder (USA, Storbritannien,
Irland, Danmark, Tjeckoslovakien, Japan och Sovjetunionen), trots det faktum att
antipsykotiska mediciner vanligen inte är allmänt tillgängliga i fattigare
länder.

I en studie av över 168 000 svenska medborgare som genomgick psykiatrisk
behandling var schizofreni kopplat till en förväntad medellivslängd av ungefär
80-85 % av den hos befolkningen i allmänhet. Kvinnor med en diagnos av
schizofreni fanns ha något bättre förväntad livslängd än männen, och på det hela
taget var en schizofrenidiagnos kopplat till en längre medellivslängd än
missbruk, personlighetsstörning, hjärtattack och stroke.

Det finns en extremt hög självmordsrisk kopplad till schizofreni. En nyligen
utkommen studie visade att 30 % av patienterna som diagnostiserats med
schizofreni hade gjort självmordsförsök åtminstone en gång under sin livstid. En
annan studie antydde att 10 % av personer med schizofreni dör på grund av
självmord.

En långvarig användning av stimulantia eller hallucinogena droger kan leda till
schizofreni, men eventuellt krävs att personen är fördisponerad för att detta
ska hända. Det finns dock även belägg för att människor som drabbats av
schizofreni och behandlats kan få ett återfall vid senare droganvändning.
Dessutom har hallucinogena droger den egenskapen att de kan utlösa en psykos som
ligger latent.

Droger såsom metaamfetamin, ketamin, PCP (fencyklidin) och LSD har historiskt
använts för att "härma" schizofreni för forskningssyften, men detta förekommer
inte längre inom det vetenskapliga forskningen, eftersom skillnaderna mellan de
drogframkallade tillstånden och den typiska manifestationen av schizofreni har
blivit tydlig.

Hallucinogena droger utvecklades och testades på 1950-talet (av Humphry Osmond,
Abram Hoffer med flera) som möjliga behandlingsformer för schizofreni. LSD
utvecklades just för detta syfte, men blev förbjudet i USA 1967 efter att ha
blivit vanligt som rekreationsdrog.

Det finns ökande indicier på att cannabisanvändning kan vara en utlösande faktor
för att utveckla schizofreni. Nya studier pekar på att regelbundet bruk av
cannabis ökar risken att utlösa en psykotisk sjukdom hela 5 gånger, dock gäller
detta bara för de som har gener att utveckla en psykotisk sjukdom, . . En ny
studie visar att patienter som behandlas med CBD, en cannabiod i cannabis som är
antipsykotisk, visar drastiska förbättringar.

Det har noterats att majoriteten av personer med schizofreni (omkring mellan
75 % och 90 %) röker tobak. Det verkar dock som att personer diagnostiserade med
schizofreni löper en mycket lägre risk än normalpopulationen att få och dö av
lungcancer. Anledningarna till detta är okända. Det kan bero på en genetisk
resistens mot cancer, en bieffekt av de mediciner som intas, eller så är det en
statistisk effekt av ökad sannolikhet att dö på andra sätt än av lungcancer.

Vissa menar att den ökade nivån av rökning bland patienter med schizofreni kan
bero på en självmedicinerande effekt hos nikotin. En nyligen utkommen studie av
över 50000 svenska värnpliktiga visade att det fanns en liten men statistiskt
signifikant skyddande effekt av att röka cigaretter mot risken att utveckla
schizofreni senare i livet [källa behövs]. Forskarna som gjort studien påpekar
att riskerna med rökning vida överstiger dessa mindre fördelar, men studien ger
dock belägg för självmedicineringsteorin, och kan också ge ledtrådar till hur
schizofreni utvecklas på molekylär nivå.

I media kopplas schizofreni ibland samman med våldsutövning, men trots detta är
det endast en minoritet av personer med schizofreni som blir våldsamma, och
endast en minoritet av personer som har dömts för kriminella våldsbrott har
blivit diagnostiserade med schizofreni. Istället är det tvärtom så att en person
diagnostiserad med schizofreni mer sannolikt har varit ett offer för våld än en
våldsutövare.

Forskning har antytt att schizofreni är associerat med en liten ökning i risken
att bruka våld, men denna risk beror till stor del på en liten undergrupp av
individer som är våldsamma i kombination med drogmissbruk, aktiva
vanföreställningar om hot eller förföljelse, och minskat effektiv behandling av
tidigare våldsamt beteende.

Två oberoende långtidsstudier i Nya Zeeland och Sverige som studerade de mest
allvarliga våldsbrotten, fann att 8,7 %–8,9 % av dömda mördare tidigare fått
diagnosen schizofreni.

Det finns forskningsresultat som antyder att hos vissa personer producerar
läkemedlen som behandlar schizofreni en ökad risk för våld, mest på grund av
upphetsning orsakad av akatisi, en bieffekt som ibland uppstår vid antipsykotisk
medicinering. Övergrepp i barndomen kan också bidra till en liten ökning i
våldsamhetsrisk i vuxen ålder, samt även till utvecklingen av schizofreni.

I en svensk-brittisk studie hade 28 % av patienterna med dubbeldiagnosen
schizofreni + missbruk (hälften alkohol och hälften andra droger) dömts för
våldsbrott. Schizofrena som inte var missbrukare hade någon gång dömts för
våldsbrott i 8 % av fallen jämfört med 5 % hos normalbefolkningen. Slutsatsen i
studien är att det inte är schizofreni i sig utan schizofreni och samtidigt
missbruk av alkohol eller droger som kraftigt ökar risken för våldsbrott.

Ett synsätt, mest känt som antipsykiatrirörelsen, som var mest aktiv på
1960-talet, har motsatt sig den ortodoxt medicinska synen på schizofreni som en
sjukdom.

Psykiatern Thomas Szasz har argumenterat för att psykiatriska patienter inte är
sjuka, utan bara individer med okonventionella tankar och beteenden som är
obekväma för samhället. Han menar att samhället på ett orättvist sätt försöker
kontrollera sådana individer genom att klassificera deras beteenden som en
sjukdom och påtvinga dem behandling som ett sätt att utöva social kontroll. En
viktig men subtil poäng är att Szasz aldrig har förnekat existensen av de
fenomen som mainstreampsykiatrin klassificerar som sjukliga (som
vanföreställningar, hallucinationer eller förstämningsförändringar), utan bara
menar att de inte är en form av sjukdom.

På ett liknande sätt har psykiatern R. D. Laing menat att symtomen av det som
vanligtvis kallas psykisk sjukdom endast är förklarliga reaktioner på omöjliga
krav som samhället och speciellt familjelivet lägger på känsliga individer.
Laing var banbrytande i att värdera innehållet av en psykotisk erfarenhet som
något värdigt en tolkning, snarare än att se på det som en sekundär men i
grunden meningslös markör av ett underliggande psykologiskt eller neurologiskt
problem.

Psykologen Julian Jaynes föreslog i sin bok The Origin of Consciousness in the
Breakdown of the Bicameral Mind från 1976 att schizofreni och liknande tillstånd
i förhistorisk tid var det normala tillståndet av mänskligt medvetande. Detta
skulle då ta formen av ett bikameralt sinne där ett normalt tillstånd av låg
affekt, lämpligt för rutinmässiga aktiviteter, kunde avbrytas i krisfyllda
situationer av "mysteriska röster" som gav instruktioner, vilket tidiga
människor såg som interventioner från gudarna. Teorin var ett tag
kontroversiell, men ingen senare forskning har lyckats med att vare sig bekräfta
eller falsifiera tesen.

Psykiatern Tim Crow har menat att schizofreni skulle kunna det vara det
evolutionära pris vi betalar för en specialisering av språk i den vänstra
hjärnhalvan. Eftersom psykos är sammankopplat med högre nivåer av aktivitet i
den högra hjärnhalvan och en reducering av den vanliga dominansen av den vänstra
hjärnhalvan, kan det vara så att våra språkliga egenskaper har utvecklats till
priset av att schizofreni blir följden då detta system inte fungerar.

Forskare som studerar schamanism har spekulerat om att schizofreni och liknande
tillstånd i vissa kulturer kan predestinera en individ till att bli schaman.
Upplevelsen av att ha tillgång till multipla verkligheter är inte ovanlig i
schizofreni, och detta är också en kärnupplevelse i många schamanistiska
traditioner. Schamanen kan ha färdigheten att styra vissa av de alternativa
medvetandetillstånd som psykiatrer kallar för sjukliga. Många har spekulerat i
huruvida olika viktiga religiösa gestalter hade schizofreni. En del har omfamnat
idén om att viktiga religiösa gestalter upplevde psykoser, hörde röster och
uppvisade storhetsvansinne.

Förespråkare av alternativ medicin brukar mena att schizofreni orsakas av
obalans i kroppens reserver och absorbering av näringsmineraler, vitaminer,
fetter och/eller förekomsten av överdrivna nivåer av giftiga tungmetaller.
Kroppens reaktioner mot gluten är också inblandade i vissa alternativa teorier.

En teori som lanserats av psykiatrerna E. Fuller Torrey och R.H. Yolken är att
parasiten Toxoplasma gondii är orsaken till vissa, om inte alla, fall av
schizofreni.

Ett ytterligare synsätt som har föreslagits av Richard Bandler är att "den
vanliga skillnaden mellan någon som hallucinerar och någon som visualiserar
normalt, är att personen som hallucinerar inte vet att han gör det och inte har
något val". Han föreslår att eftersom visualisering är en sofistikerad mental
förmåga, så är schizofreni en färdighet, dock en ofrivillig och dysfunktionell
sådan som kan användas men inte kontrolleras. Han föreslår därför att ett
viktigt sätt att behandla schizofreni skulle kunna vara att lära ut den förmåga
som saknas – hur man skiljer skapad verklighet från den "objektiva" externa
verkligheten, och på så sätt minska dess maladaptiva inflytande, och slutligen
hur man kan använda lämpliga kontroller över de visuella och auditiva
processerna. Hypnotiska tillvägagångssätt för att realisera detta har utforskats
av läkaren Milton H. Erickson.



https://sv.wikipedia.org/wiki/Sagan_om_is_och_eld

Sagan om is och eld (originaltitel: A Song of Ice and Fire) är en prisbelönad
serie fantasyböcker skrivna av den amerikanske författaren George R.R. Martin.
Martin började skriva serien 1991 och den första boken publicerades 1996.
Böckerna är baserade på verklighetens Rosornas krig. Den planerades från början
som en trilogi (Kampen om Järntronen, Drakarnas Dans och The Winds of Winter)
men blev för omfattande och utgavs därför i flera delar. Idag har fem böcker
kommit ut och ytterligare två planeras i serien.

Det finns även tre kortromaner tillgängliga samt en serie kortromaner bestående
av utdrag från huvudböckerna. En av dem har vunnit Hugopriset. HBO:s TV-serie
Game of Thrones, som hade premiär den 17 april 2011 och som även har visats i
SVT, är baserad på böckerna och har tillkommit i nära samarbete med författaren.

På svenska har dessa utkommit i en samlingsvolym med titeln Riddaren av de sju
konungarikena.

Boken En värld av is och eld gavs ut på svenska 2015. Det är en historisk och
geografisk krönika över Västeros och andra platser i Martins värld. Boken är
skriven av paret Linda Antonsson och Elio García.

Den svenska översättningen av Sagan om is och eld har påbörjats och avbrutits
ofullbordad två gånger. Första gången i mitten av 1990-talet översattes den
första boken A Game of Thrones, den gavs ut i två delar: "I vargens tid" (ISBN:
9137113267) och "Kampen om järntronen" (ISBN: 9137113585). Den andra gången runt
år 2000 gavs tre böcker ut,, dels den tidigare översatta första delen "Kampen om
järntronen", sedan den andra delen Clash of Kings som "Kungarnas krig" och den
tredje delen A Storm of Swords som "Svärdets makt".

2011 påbörjades en ny översättning av böckerna. 2012 gavs den fjärde delen "A
Feast for Crows" ut som "Kråkornas fest" och senare samma år gavs även den femte
delen "A Dance of Dragons" ut som "Drakarnas Dans" Alla översättningar har
gjorts av Louise Thulin för förlaget Forum.

2012 gavs den första samlingsvolymen ut med en tecknad version av bokserien,
eller som George R.R. Martin säger i sitt förord: en serieroman. Huvudtiteln på
serieromanerna är A game of thrones med en underrubrik. Serieromanerna är
översättningar av den närmast samtidigt utgivna utgåvan på originalspråket och
som framställs under aktivt överinseende av författaren själv.

Sagan om is och eld utspelar sig till största delen på den fiktiva kontinenten
Västeros (en: Westeros), oftast kallad "De sju konungarikena" trots att hela
Västeros vid seriens början sedan länge utgör ett enda rike, men även på
grannkontinenten Essos. I böckerna följer läsaren ett antal romanfigurer och
varje kapitel utspelar sig ur en av dessa figurers perspektiv - undantag för
denna struktur är prologen, som följer en karaktär som inte är en huvudkaraktär.

När serien inleds har Robert Baratheon, dynastin Baratheons huvudman, varit kung
i 15 år. Robert blev härskare över De sju konungarikena efter ett inbördeskrig,
i vilket den galne kung Aerys II av huset Targaryen störtades. Så gott som alla
medlemmar av dynastin Targaryen dödades; de enda undantagen var de två yngsta
barnen, vilka flydde och tvingades att leva i exil på andra sidan smala havet.
När kungens hand (rådgivare) mördas under mystiska omständigheter beger sig
Robert tillsammans med sin familj upp till Eddard Stark i Norden för att göra
honom till kungens nya hand och närmaste rådgivare.

Författaren George R.R. Martin har erkänt att en betydande inspiration har varit
J.R.R. Tolkiens trilogi Härskarringen. Samwell Tarly är en replik till figuren
Samwise i Tolkiens böcker. Martin har dock varit tydlig med att han känner att
den tematik och världsbild, med oftast tydligt goda och onda karaktärer, som
Tolkien beskrev oftast har kopierats av sämre författare och han därför ville
utgå från politiska motivationer bakom sin egen serie. Därför, medan Tolkiens
inspiration var mytologi, använder Martin historia. Själva grundhandlingen är
baserad på Rosornas Krig; Cersei Lannisters modell är Margareta av Anjou, Robert
Baratheon & Robb Stark Edvard IV, Ned Stark Richard av York, Aagon Targaryan II
Henrik VI, Joffrey Edvard av Westminster, Walder Frey Richard Neville, Jeyne
Westerling Elisabet Woodville, Sansa Stark Elizabeth av York, Renly Baratheon
George Plantagenet, Stannis Baratheon Richard III, Brandon & Rickon Stark
Prinsarna i Towern och Daenerys Henry Tudor. Westeros historia kan ses som en
parallell till Englands, där de keltiska urinvånarna representeras av de Första
Människorna, anglo-saxarna representerar andalerna, de järnfödda skandinaviska
erövrare från Norge och Danmark och huset Targaryen står in för normanderna;
Willem Erövraren blir Aagon Erövraren.

Det finns även referenser till historiska händelser bortom Rosornas Krig.
Glencoemassakern och den Svarta Middagen har varit inspirationen till det Röda
Bröllopet, grekisk eld har fungerat som en modell för Vild Eld, kungen bortom
muren är baserat på diverse ledare som slogs mot Romarriket, Mance Rayder är
specifikt en parallell till Arminius, dothraki är baserad på hunnerna och
mongolerna, Muren är baserad på Hadrianus mur och Nattens Väktare är inspirerade
av ordnar som Korsriddarna.

Medlemmarna av huset Stark var en gång kungar över Norden, den nordliga halvan
av den kontinent som utgör De sju konungarikena, men kapitulerade när de såg
Aegon Erövrarens drakar och blev då utnämnda till ståthållare i Norden. Huset
Starks säte är borgen Vinterhed. Deras vapen är en grå skräckvarg på snövit
botten och deras valspråk eller ord är Vintern närmar sig.

Huset Tully härskade aldrig som kungar över Flodländerna, som tidigare var under
Järnöarnas styre. Vid Aegons ankomst inledde Edmyn Tully ett uppror mot det
styrande huset Hoare, som förintades med sin siste kung, Harren den Svarte, och
Tullys upphöjdes till överlorder av Flodländerna. Deras vapen är en forell i
silver på en botten av röda och blå vågor. Deras ord är Familjen, plikten, äran.

Huset Arryn, som är av andalisk härkomst, stammar enligt berättelserna från
Artys Arryn, som blev bergens och dalens kung sedan han fördrivit nordmännen och
familjen styrde länge över ett eget rike, innan Targaryanernas ankomst. Deras
vapen är en månskära och en falk i vitt på en himmelsblå botten. Deras ord är
Hög som äran.

Huset Baratheon är det yngsta av de stora adelshusen i De sju konungarikena.
Deras anfader, Orys Baratheon, var nära vän till och utpekas som en oäkta
halvbror till Aegon Targaryen. Som tack för sin medverkan i erövringskriget
förlänades han Stormländerna sedan den siste stormkungen dödats. Han tog över
dennes vapen, en svart kronhjort på gyllene botten, och orden Raseriet är vårt.
Fram till inbördeskriget var huset Baratheons huvudman lord av herresätet
Stormens ände.

Huset Targaryen styrde De sju konungarikena tills Robert Baratheon störtade dem.
De flesta av husets medlemmar har på grund av sin valyriska härstamning
silverfärgat hår och violetta ögon och anses vara besläktade med drakarna. Ofta
har släktens medlemmar gift sig med nära släktingar för att hålla det kungliga
blodet rent. Deras vapen är en trehövdad röd drake på svart botten och deras ord
är Eld och blod.

Huset Lannister är tack vare sina guldgruvor det rikaste adelshuset i De sju
konungarikena. De har sitt säte i Västerlanden, i det storslagna slottet
Casterlyklippan. Enligt legenden stammar ätten Lannister från Lann den klipske
som en gång lurade ut den sanne kungen från Casterlyklippan. Medlemmarna av
ätten Lannister är i regel långa, blonda och vackra. Deras vapen är ett rytande
lejon i guld på karmosinröd botten och deras ord är Hör mig ryta. De informella
orden En Lannister betalar alltid sina skulder är dock minst lika välkända.

Huset Tyrell övertog makten i Ödemarkerna i söder sedan deras kung Mern av huset
Gardener dödats i ett slag mot Aegon Erövraren. Deras domäner är de största,
mest bördiga och mest välbefolkade i riket (namnet är därför något
motsägelsefullt), och södern är berömd för sina somrar och sin fasta tilltro
till ridderlighet och tornerspelets striktare regler. Deras vapensköld är en
gyllene ros på en gräsgrön botten och deras ord är Vi växer oss starka.

Huset Martell härstammar från den den rhoynariska krigardrottningen Nymeria, en
halvmytologisk gestalt i Västeros historia. Genom sitt varma klimat och
rhoynariska ursprung skiljer sig Dorne på många sätt från de övriga sex
kungarikena. Bland annat kallas regionens överhuvud för "prins" eller
"prinsessa" snarare än lord, och lagen - som fortfarande har giltighet i Dorne
sedan kungariket genom äktenskap inlemmades under Targaryanerna - medger jämlik
kvinnlig arvsrätt. Deras vapen är en röd sol genomborrad av ett spjut på en
brandgul botten, och deras ord är Okuvad, obeveklig, obruten.

Huset Greyjoy övertog Järnöarna sedan den siste kungen Harren den svarte, av
huset Hoare, dödats i sin fästning Harrenhal av Aegons drakar tillsammans med
sina söner. Genom sin distinkta kultur skiljer sig de järnfödda från fastlandet,
även om öarna förblivit under Järntronen sedan Targaryanerna fördrivits. Deras
symbol är en gyllene krake på svart botten (föreställande ett mörkt hav) och
orden är Vi sår inte, syftande till de järnföddas böjelse för plundring. De
praktiserar en form av polygyni med en "järnfru" och flera "saltfruar" som
rövats bort genom plundringståg. Under Robert Baratheons regering gjorde lord
Balon uppror genom att kröna sig till kung, vilket nedslogs brutalt under
Stannis Baratheons ledning. Balons äldsta söner, Rodrik och Maron dödades och
hans sista son Theon sändes till Vinterhed för att fostras som gisslan. Efter
Roberts död kröner sig Balon en andra gång, med planer på att återupprätta de
järnföddas domäner på fastlandet.

Huset Bolton var i tusen år fiender till Huset Stark och kungar i sin egen rätt,
de Röda Kungarna. När Andalernas folkvandring började blev de till sist vasaller
och allierade till Huset Stark. Deras symbol är en flådd man, en påminnelse om
ryktet att de lät flå sina fiender. Deras motto är "Våra knivar är vassa". Deras
säte kallas "Skräckfortet".

Lojala vasaller till Huset Stark, Huset Mormont av Björnön är en stolt,
våldsbenägen och ärofull ätt. Deras vapen är en svart björn som står på bakbenen
och deras motto är "Här står vi".



https://sv.wikipedia.org/wiki/Europam%C3%A4sterskapet_i_fotboll_2020

Europamästerskapet i fotboll 2020 kommer att bli det sextonde Europamästerskapet
i fotboll. Den 6 december 2012 meddelade Uefa att det blir det första
europamästerskapet som inte arrangeras av ett eller två länder. Istället kommer
mästerskapet att hållas i tretton olika städer över Europa.

På en presskonferens den 30 juni 2012, dagen före EM-finalen i Kiev, föreslog
Uefa-presidenten Michel Platini att EM 2020 skulle kunna spridas över "12 eller
13 städer" runtom i Europa. Tidigare har endast ett eller två länder arrangerat
mästerskapet. Den 6 december 2012 beslutade Uefa att mästerskapet skulle
arrangeras av flertalet städer på kontinenten för att markera 60-årsjubileet av
turneringens existens. Platini resonerade kring att detta var ett logiskt beslut
på grund av tidens ekonomiska svårigheter i Europa. Beslutet väckte kritik från
supportrar och andra inblandade. Från de länder som planerade att söka
mästerskapet från början, till exempel Turkiet, blev kritiken hård.

Den 25 januari 2013 offentliggjorde Uefa riktlinjerna för valet av värdstäder
och arenor.



https://sv.wikipedia.org/wiki/Solsidan_(TV-serie)

Solsidan är en svensk komediserie som hade premiär den 29 januari 2010 på TV4.
Serien handlar om Alex (Felix Herngren) och Anna (Mia Skäringer) som väntar sitt
första barn och precis har flyttat till Alex barndomshem i Solsidan,
Saltsjöbaden. Alex försöker få Anna att trivas samtidigt som han umgås med sin
gamla ungdomsvän Fredde (Johan Rheborg). En andra säsong började sändas söndagen
16 januari 2011. Den andra säsongen hade premiär i Finland på Yle FEM och på TV4
Play Premium redan den 14 januari 2011. Programmet har även sålts
internationellt och har sänts i Norge, Finland, Danmark och Belgien.

Första avsnittet av den andra säsongen sågs av hela 2 530 000 tittare i Sverige.
Det är det högsta tittarantalet TV4 haft på tio år, bortsett från två avsnitt av
Let's Dance som kom upp i samma nivå.

2011 spelades Solsidans signatur "I'm So Happy" in med sång av Salem Al Fakir
och Josephine Bornebusch.

I augusti 2013 meddelade TV4 att en femte säsong av serien skulle spelas in
under våren 2014 och visas hösten 2014,.

Under säsong 5 dokumenterades inspelningen vilket resulterade i dokumentären
"Historien om Solsidan" som visades på juldagen 2015.

Alex är en 39-årig tandläkare som flyttar tillbaka till sitt barndomshem i
Saltsjöbaden med sin flickvän Anna. Tillsammans väntar de sitt första barn. Anna
arbetar som skådespelare och känner sig främmande i Alex hemstad. Dessvärre har
någon "glömt" att tala om för Alex mamma Margareta att hon måste flytta ut ur
huset. Fredrik Schiller är Alex gamla vän som bor i ett av Saltis flottaste hus
med sin fru Mikaela "Mickan" och två barn. Ove Sundberg är också en av Alex
barndomsvänner och anses vara både den tråkigaste och snålaste personen i
Saltsjöbaden och lyckas på ett obehagligt vis bjuda in sig själv hos sina vänner
Fredrik och Alex. Han bor med sin minst lika snåla och tråkiga fru Anette.
Säsongen avslutas med att Alex och Anna får sitt första barn.

Alex och Anna har flyttat till ett nytt hus med sin dotter Wilma Nu har Alex
bestämt sig för att fria till Anna men har svårt att hitta det rätta tillfället.
Fredriks gamla barndomstyrann Kristian flyttar tillbaka till Solsidan efter
många år utomlands. Det visar sig att han är rikare än Fredrik och dessutom är
tillsammans med Mickans väninna Lussan vilket gör att han och Fredrik tvingas
umgås. Lyckligtvis så får han oväntad hjälp från Ove Sundberg att bli av med
både Kristian och Lussan. Alex mamma Margareta har träffat en ny man, Tord
Malmberg, även känd som "grannen från helvetet". Alex får svårt att hantera
relationen mellan de båda. Mickans shoppingbegär har gått överstyr och hon köper
på öppet köp och lämnar sedan tillbaka det, men glömmer vad som är deras och vad
som ska lämnas tillbaka. Hon oroar sig även för att Fredrik ska bli fet och
tvingar honom att träna. Alex funderar över hur han ska kunna komma undan
världshistoriens tråkigaste 40-års fest hos Saltsjöbadens tråkigaste och
snålaste person, Ove Sundberg. Inför bröllopet kommer Annas föräldrar på besök,
pappan är förtidspensionerad med dåligt självförtroende och mamman är en
självupptagen före detta "beauty queen". På bröllopet går allt fel som kan gå
fel, men dagen blir ändå lycklig i slutändan.

Manuset till avsnitt 5, 9 och 10 är skrivet av Niclas Carlsson. Ett nyskilt par
spelas av Joel Spira och Jenny Silfverhjelm. Några av avsnitten har regisserats
av Måns Herngren och säsongen blev färdiginspelad i september 2012.
Säsongspremiären var den 7 oktober 2012 i TV4.

Solsidan är skapad och skriven av Felix Herngren, Ulf Kvensler, Jacob Seth
Fransson och Pontus Edgren, och produceras av Jarowskij samt FLX som ägs av
Herngren och Ylva Axél. Inspelning började våren 2009 och var klar i juni.
Herngren beskrev serien "lite som en fortsättning av filmerna Vuxna människor
och Varannan vecka". I juni 2009 bekräftade Mia Skäringer att hon skulle spela
en huvudroll i serien, och i juli bekräftade Herngren att han och Johan Rheborg
skulle vara med i serien.

För manus och regi står Felix Herngren, Jacob Seth Fransson och Ulf Kvensler.
Enligt Herngren hade de länge pratat om att det "vore roligt att göra en mer
satsad dramakomedi där manus och karaktärer får lite mer tid på sig att växa
fram".

Ulf Kvensler berättade i en intervju med Aftonbladet om hur det gick till när
han blev involverad i processen med programmet; "När Felix sålt in ett
pilotavsnitt av ”Solsidan” till TV4 tog han in mig som manusförfattare."
Kvensler har efter det skrivit och regisserat hälften av avsnitten till
Solsidans första säsong.

Solsidan vann pris som årets program och årets humorprogram på prisutdelningen
Kristallen 2010. Under 2011 vann Solsidan igen priset som årets humorprogram på
Kristallengalan.

I mars 2010 var det klart att Solsidan skulle få en andra säsong. I den andra
säsongen var även Johan Rheborg med och skrev manus och regisserade. Inför
säsongen bytte programmet sändningstid och började istället att sändas på
söndagar kl 20.00. Första avsnittet sändes söndagen den 16 januari 2011. Den 3
december tillkännagav TV4 att de sålt manusidén till amerikanska ABC.

Avsnitten av den andra säsongen av Solsidan lades upp på TV4 Play Premium och
sändes på den finlandssvenska kanalen FST5 två dagar innan de visades på TV4.
Sändningen i FST5 fick TV4 att reagera starkt, och enligt deras programdirektör
Fredrik Arefalk fördes diskussioner med den finska tv-kanalen huruvida de hade
rätt att sända Solsidan innan dess ordinarie sändningstid i Sverige. Den 21
januari meddelade dock den finlandssvenska tidningen Hufvudstadsbladet att FST5
böjt sig för TV4:s krav och ändrat sändningstiden för att matcha den svenska.
Från och med avsnitt tre sändes programmet samtidigt i de båda kanalerna.
Programmet vann priset som "Årets humorprogram" under Kristallen 2014.

TV4 och SE Noble Entertainment släppte den första säsongen av "Solsidan" på DVD
den 30 juni 2010. Den första säsongen har varit den mest sålda boxen på Discshop
från oktober 2010 fram till april 2011. Den andra säsongen distribueras av SF
och släpptes i handeln den 15 juni 2011 som DVD och Blu-ray Disc.

Denna artikel med anknytning till Sverige behöver bilder. Har du en passande fri
illustration får du gärna ladda upp den.



https://sv.wikipedia.org/wiki/Sabaton

Sabaton är ett svenskt power metal-band från Falun, som bildades 1999. Bandets
låtar är inspirerade av olika historiska slag i krig, främst från andra
världskriget. Även bandnamnet är militärt inspirerat, då Sabaton också är namnet
på den del av rustningen som täcker foten. Sabaton har turnerat med bland andra
Iron Maiden, Scorpions och Hammerfall. Sabaton turnerar flitigt men driver även
en årlig musikfestival i Falun, Sabaton Open Air, i augusti och en årlig
kryssning i december.

I mars 2012 meddelade bandet att de splittrats och att Brodén och Sundström
fortsatte i Sabaton med nya medlemmar. De fyra medlemmar som lämnade bandet
grundade sedan Civil War.

Efter att ha spelat in några demolåtar i Abyss studio blev Sabaton kontaktat av
flera skivbolag. Bandet bestämde sig för att tacka ja till ett italienskt bolag
(Underground Symphony) som sedermera lanserade bandets första album Fist for
Fight som egentligen var en demo. Bandet hade ett outgivet album betitlat
Metalizer, men på grund av konflikter som uppstod med det italienska skivbolaget
om bland annat rättigheter så släpptes inte albumet förrän 2007.
Låtförteckningen är dock i huvudsak densamma som på Fist for Fight, med undantag
för några tidigare outgivna spår.

Efter första skivan sade bandet upp kontraktet med det italienska skivbolaget
och spelade in nästkommande album, Primo Victoria utan ekonomiskt stöd, i Abyss
studio i samarbete med Tommy Tägtgren, bror till Peter Tägtgren (Pain,
Hypocrisy). 2005 började Sabaton samarbeta med det svenska skivbolaget Black
Lodge som också givit ut albumen Attero Dominatus, Metalizer och The Art of War.
I november 2009 skrev Sabaton kontrakt med Nuclear Blast och tillsammans har de
släppt det albumen Coat of Arms, vilket släpptes 21 maj 2010, Carolus Rex,
vilket kom ut 23 maj 2012, albumet Heroes samt albumet The Last stand.

Ishockeylaget Färjestads BK hade låten "Ghost Division" som introlåt säsongen
08/09 och 10/11. Ishockeylaget Leksands IF har ett samarbete med Sabaton som
skrivit deras officiella intro.

2009 fick Sabaton Faluns kulturpris på 20 000 kronor som de sedan skänkte till
den lokala Seasidefestivalen som äger rum i Falun varje år och där lokala band
får chansen att uppträda inför en bred publik.

Under första delen av Sabatons Europaturné 2011 ersattes gitarristen Rikard
Sundén tillfälligt av Frédéric Leclercq, basisten i DragonForce. Detta då Sundén
tog pappaledigt för att tillbringa tid med sin familj. 30 mars 2012 bekräftade
Sabaton att de har gått skilda vägar med fyra medlemmar, endast Joakim Brodén
och Pär Sundström stannade kvar i Sabaton ur originaluppsättningen. I intervjuer
uttrycktes det att det var under inspelningen av albumet Carolus Rex som vissa
medlemmar tog beslutet att lämna bandet. Albumet "Carolus Rex" släpptes sedan
den 23 maj 2012 via Nuclear Blast Records och nyheten om albumet bemöttes
skeptiskt på många håll. Dock fick albumet ett gott mottagande, med ett betyg på
83% på Encyclopaedia Metallum och högt betyg av Rocknytt. I en intervju i maj
2012 fick Joakim Brodén frågan om han inte var rädd att uppfattas som
nationalist, på vilket han svarade att Sabaton aldrig tagit eller kommer att ta
en politisk ställning. Sabaton gav sig efter skivsläppet ut på en stor
klubbturné i Sverige under oktober och december 2012.

Texten till låten Metal Machine är full av referenser till äldre hårdrockslåtar
såsom till exempel: Fear of the Dark, Afraid to shoot strangers - Iron Maiden,
Love Gun - KISS St. Anger - Metallica, Crazy Train, Bark at the Moon - Ozzy
Osbourne, Paranoid - Black Sabbath, Breaking the Law, The Sentinel - Judas
Priest, Wild Child - W.A.S.P., Rainbow in the dark - Dio, Kings of metal -
Manowar, Ride the sky - Helloween/Avantasia och Shout at the devil - Mötley
Crüe, Rambo, Masters of the World - Sabaton.

Låten Metal Crüe från albumet "Attero Dominatus" är också i samma stil som
ovanstående. Men istället för låtnamn innehåller texten direkta namn på flera
kända artister såsom Venom, Accept, Nazareth, Rainbow, Warrior, UFO, Gamma Ray,
Motörhead, Kiss, Queen, Status Quo, Iron Maiden, In Flames, Mötley Crüe,
W.A.S.P., Guns 'N Roses, Slayer, Pretty Maids, Judas Priest, Warlock, Rage,
Annihilator, Skyride, Destruction, Rockbitch, Vixen, Metal Church, Armored
Saint, Crimson Glory, Kansas, Rush och Unleashed.

Låten "Metal Ripper" från albumet Coat of Arms liknar de två ovanstående i och
med att den innehåller delar av andra artisters låtar.



https://sv.wikipedia.org/wiki/Leonardo_DiCaprio

Leonardo Wilhelm DiCaprio, född 11 november 1974 i Hollywood, Los Angeles,
Kalifornien, är en amerikansk skådespelare och filmproducent.

Efter ha gjort flera småroller slog han 1993 igenom i filmen Gilbert Grape som
den utvecklingsstörde Arnie, men det var i Titanic (1997) som han fick sitt
stora internationella genombrott. Han har fått många utmärkelser, bland annat en
Golden Globe Award för bästa manliga huvudroll för sin prestation i The Aviator
(2004) samt en Oscar i kategorin Bästa manliga huvudroll för sin insats i The
Revenant (2015). Han har blivit nominerad till ytterligare fyra Oscars. Tre
gånger i kategorin Bästa manliga huvudroll, för The Aviator (2005), Blood
Diamond (2006) och The Wolf of Wall Street (2013) samt en gång i kategorin Bästa
manliga biroll för Gilbert Grape (1993).

Leonardo DiCaprio föddes som det enda barnet till Irmelin (född Indenbirken) och
George DiCaprio, en undergroundserietecknare, som producerar samt distribuerar
serietidningar. Hans mamma är en tyskfödd, tidigare juridisk sekreterare, som
flyttade från Tyskland till USA under 1950-talet. Hans far härstammar från
Neapel. DiCaprios mormor, Helene Indenbirken (1915-2008), som föddes Jelena
Smirnova, var en rysk invandrare i Tyskland. Leonardo DiCaprios mamma döpte
sonen efter den berömde konstnären Leonardo Da Vinci. Under större delen av sin
barndom levde Leonardo DiCaprio med skilda föräldrar, under fattiga
omständigheter.

Vid fem års ålder gjorde han TV-debut i serien Romper Room, men där blev han
kortvarig till följd av dåligt uppförande. Han var med i ett flertal
reklamfilmer och TV-serier fram till år 1991 då han gjorde filmdebut i
komedi/skräck filmen Critters 3. Strax därefter blev han återkommande
gästskådespelare i den amerikanska komediserien Pappa vet bäst (eng:Growing
Pains) som mellan åren 1985-1992 sändes på ABC. 1993 slog han igenom som den
utvecklingstörde Arnie, i Lasse Hallströms film Gilbert Grape (eng:What's Eating
Gilbert Grape). Han fick sin första Golden Globe- och Oscar-nominering för sin
prestation i filmen. 1996 spelade han Romeo i den amerikanska dramafilmen Romeo
& Julia. 1997 fick han sitt stora internationella genombrott, då han spelade den
fattige tredjeklassresenären Jack Dawson i den flerfaldigt Oscarsbelönade filmen
Titanic. Han nominerades till ett flertal utmärkelser, däribland en andra Golden
Globe-nominering.

Sedan 2000-talet har DiCaprio blivit nominerad till utmärkelser för sitt arbete
i filmer som Catch Me If You Can (2002), Gangs of New York (2002), The Aviator
(2004), Blood Diamond (2006), The Departed (2006) och Revolutionary Road (2008).
Han var 2011 den mest betalda mannen i Hollywood främst från Shutter Island
(2010) och Inception (2010) med 77 miljoner dollar (motsvarar ungefär 490
miljoner kronor) mellan maj 2010 till maj 2011. År 2013 porträtterade DiCaprio
börsmäklaren Jordan Belfort i filmen The Wolf of Wall Street, en biografisk film
om upp- och nedgången för företaget Stratton Oakment under slutet av 1980-talet.
För rollen Oscar-nominerades han samt belönades med sin andra Golden Globe. Vid
Golden Globe-galan 2016 vann DiCaprio pris i kategorin Bästa manliga huvudroll –
drama för rollen som Hugh Glass i The Revenant. För samma rolltolkning
tilldelades han i februari 2016 en Oscar för bästa manliga huvudroll.

Mellan 2001 och 2005 hade DiCaprio ett förhållande med den brasilianska
fotomodellen Gisele Bündchen. Från 2005 till maj 2011 var han tillsammans med
israeliska fotomodellen Bar Refaeli.



https://sv.wikipedia.org/wiki/Eminem

Marshall Bruce Mathers III, mer känd som Eminem även kallad för Slim Shady, född
17 oktober 1972 i Saint Joseph i Missouri, är en Oscarsbelönad amerikansk
hiphopartist, låtskrivare, skådespelare och musikproducent. Han var den artist
som sålde flest musikalbum i USA under 00-talet, 33,2 miljoner ex. Eminem är
även den försäljningsmässigt störste rapparen under de senaste 15 åren, då han
har sålt 110 miljoner skivor sedan 1995.

Mathers föddes 17 oktober 1972 i Saint Joseph i Missouri som Marshall Bruce
Mathers III och växte mestadels upp i Detroit i Michigan. Artistnamnet Eminem
kommer från initialerna i hans namn (M&M, M and M), vars engelska uttal ligger
mycket nära det som till slut blev just Eminem.

Eminem ses ibland som kontroversiell då han är vit vilket inte många rappare i
USA är. Eminem har under större delen av sitt liv rört sig i de färgades värld i
USA tack vare sin födelseort samt sin kärlek till hiphopen. Han hade en svår
uppväxt, kort efter Eminems födsel lämnade hans far familjen. Eminem har
berättat i intervjuer att han flera gånger under sin uppväxt försökte få tag på
sin far genom att skicka brev, men att hans brev aldrig kom tillbaka. Enligt
flera av Eminems låtar så som Cleaning Out My Closet, My Mom och Sing For The
Moment missbrukade hans mor Deborah Mathers-Briggs olika typer av knark och
andra preparat, t.ex. Valium, samt att hon misskötte Eminem. Eminem har i flera
låtar uttalat sig om sitt starka hat mot sina föräldrar.

Eminem började rappa redan när han var 8 år gammal och började uppträda redan
vid 14 års ålder. År 1992 var Eminem med i albumet Steppin' On To The Scene EP
som var Bassmint Productions album med sex låtar i. Han sjöng tre av låtarna i
albumet då under artistnamnet M&M medan de tre andra sjöngs av Chaos Kid. År
1995 gjorde han sin första officiella låt, Fuckin' Backstabber. Samma år gjorde
han sin första egna demoalbum vid namn Soul Intent. Låtarna på albumet var
Biterphobia, F*ckin' Backstabber med Proof, Fuckin' Backstabber. År 1996 släppte
han också ett självstående album vid namn Infinite. Albumet fick en blandad
respons från kritikerna och många tyckte att Eminems stil var för lik Nas och
AZ. Eminem följde upp Infinite med The Slim Shady EP, där hans texter hade en
mycket mörkare ton. Eminem hade rappat mycket med sin Detroitkompis, Royce Da
5'9" tidigare i sin karriär och de ansågs vara två av de allra bästa MC:s i
Detroit.

Eminem har på senare tid berättat att det var rimmen som spelade störst roll för
honom under hans första år som rappare. Biterphobia är ett exempel på det. Låten
innehåller många invecklade och komplexa rim.

Eminem har samarbetat Dr Dre, Nate Dogg, 50 Cent och Xzibit, samt den
Detroitbaserade gruppen D12, som han även är medlem i. Han äger även skivbolaget
Shady Records som ger ut CD-skivor från rapartister såsom D12, 50 cent, Obie
Trice och Stat Quo.

2004 vann Eminem en Oscar för bästa filmmusik med låten Lose Yourself på
soundtracket till hans film 8 Mile. I november 2005 var Eminem etta på USA:s
topplista med soundtracket till 8 Mile.Under hösten 2005 gick det ett rykte om
att Eminem skulle lägga ner sin karriär som artist efter att ha släppt skivan
"Curtain Call". Senare under sommaren släppte han skivan "Encore" då amerikanska
tidningen Detroit Free Press spred ut att det var Eminems sista platta. Några
veckor senare var han tvungen att avbryta den pågående världsturnén efter att ha
sökt hjälp för sitt missbruk av sömnmedel, men senare så kom det fram under en
intervju att det inte stämde överhuvudtaget enligt Marshall själv som sa "När
jag vet vad jag ska göra härnäst berättar jag det. Jag har aldrig sagt att
"Encore" var mitt sista album. Allt jag vet är att jag inte kommer att rappa i
evighet. Så länge jag känner energin inom mig kommer jag att köra på."

Under VMA (Video Music Awards, anordnat av MTV) 2004, fick han stor
uppmärksamhet då han med gruppen D12 framförde deras låt My Band utklädda till
Guns N' Roses-medlemmar. Eminem var utklädd till bandets legendariske sångare
Axl Rose, och två av medlemmarna i D12 var utklädda till gitarristerna Slash och
Buckethead. Bandet Guns N' Roses är kända för att ha stökiga relationer och
många skandaler och bråk mellan medlemmarna, så det hela var en parodi på dem.

År 2009 släppte Eminem albumet Relapse. Den första singeln "We made you" för
Relapse släpptes den 7 april och blev genast en jättehit. I musikvideon hånar
Eminem flera kändisar, som bland andra Jessica Simpson, Sarah Palin, Amy
Winehouse, Lindsay Lohan, Britney Spears och Ellen DeGeneres.

Den 22 juni 2010 släppte Eminem sitt nästa album Recovery som föregicks av
singeln "Not Afraid". "Not Afraid" blev hans tredje etta på Billboards Hot-100
singellista och en stor hit i andra länder också. Recovery fick ett tag efter
releasedatum ännu en hit, Love the Way You Lie, som han gjorde tillsammans med
Rihanna. Denna gick upp i topp på flera listor, bland annat på Spotify där
Recovery varit det mest lyssnade albumet, och "Love The Way You Lie" varit den
populäraste låten på. "Love the Way You Lie" har också en musikvideo där Megan
Fox och Dominic Monaghan medverkar Rihanna och Eminem har senare även släppt
uppföljaren "Love the Way You Lie (Part II)" som finns med på Rihannas album
Loud.

2011 släpptes singeln "I Need a Doctor" med Dr Dre där Eminem gästrappar. 5
april samma år släppte han singeln "Fast Lane" tillsammans med Royce Da 5'9". 14
juni 2011 släpptes "Bad Meets Evil: Hell The Sequel" som han och Royce Da 5'9"
delade verser på genom hela EP:n. 25 juni 2011 släpptes videon till "Space
Bound" på Itunes.

Eminem har även samarbetat med Lil Wayne i låtarna "Drop the World" och "No
Love".

26 augusti 2013 släpptes Eminems nya singel "Berzerk". 5 november 2013 släpptes
hans nya album "The Marshall Mathers LP2". Albumet blev genast populärt och klev
upp till förstaplatsen av mest lyssnade album på Spotify. I detta album
gästsjunger Rihanna återigen i låten "The Monster". Denna hit blev den mest
lyssnade låten på Spotify efter bara ett par veckor. Nate Ruess från gruppen Fun
gästar albumet i låten "Headlights".



https://sv.wikipedia.org/wiki/Charlie_Chaplin

Sir Charles Spencer "Charlie" Chaplin, KBE, född 16 april 1889 i distriktet
Walworth i London, död 25 december 1977 i Vevey i Schweiz, var en brittisk
skådespelare, komiker, regissör och tonsättare. Chaplins vanligaste karaktär är
"luffaren" som har svart kubb, käpp och en liten mustasch. Chaplin började sin
bana med att följa i sina föräldrars fotspår som varietéartist.

Chaplins filmkarriär i USA började med en rad korta stumfilmer 1914. Han var
1919 med om att grunda filmbolaget United Artists. Han utvecklades till en av
det tidiga Hollywoods stora stjärnor som till skillnad från många andra klarade
övergången från stumfilm till ljudfilm. 1932 träffade han Paulette Goddard och
föll för hennes skönhet och cyniska humor. De två gifte sig i hemlighet ute till
havs 1936, samma år som filmen Moderna tider – där de spelade mot varandra –
hade premiär. De spelade senare mot varandra även i Diktatorn. Det var hans
tredje äktenskap och varade till 1942.

Chaplin vägrade att bli amerikansk medborgare. Han fick stora problem med
1950-talets McCarthyism och vägrades länge att lämna landet. När han så
småningom fick resa ut för ett Londonbesök vid premiären av Rampljus (1952),
vägrades han inresevisum till USA. Det sägs att han redan under båtresan till
England fick meddelandet att inget inresetillstånd var att vänta.

Efter Londonbesöket flyttade han till Schweiz och levde där med sin maka Oona
O'Neill fram till sin död. Tillsammans med Oona fick han 8 barn, bland andra
Geraldine Chaplin som sedermera blev en känd skådespelerska. 1975 blev Chaplin
adlad i sitt födelseland. Chaplin skrev även musik och sånger till sina senare
filmer. Den mest kända sången är "Smile" (från Moderna tider). 1970 spelade han
in nykomponerad musik till filmen Cirkus (1928) och 1973 fick han en Oscar för
filmmusiken till filmen Rampljus (som inte fick amerikansk premiär förrän 1972).
Han komponerade också en del annan musik, främst kammarmusik, som alltjämt
spelas ibland. 1972 fick han en heders-Oscar "för den omätbara inverkan han haft
för att göra filmen till 1900-talets konstform".

Charlie Chaplin föddes den 16 april 1889 i East Street i Walworth, Southwark,
London, enligt hans självbiografi (1964). Någon attest på hans födsel har dock
aldrig hittats och det finns även uppgifter om att Chaplin föddes den 15 april.
Hans föräldrar separerade redan 1891, innan han hade hunnit fylla tre år. Under
sin uppväxttid levde han med sin mor, Hannah, på olika ställen i och runt
omkring Kennington Road. Hans far, som var alkoholist och inte hade haft mycket
kontakt med familjen efter separationen, dog när Charlie var tolv. Detta gjorde
att han, liksom med sin äldre halvbror, Sydney Chaplin, växte upp i ensam
vårdnad av sin mor. Hannah Chaplin led av stora psykiska problem och togs in på
vårdanstalten Cane Hill i Coulsdon. Familjen upplevde stora ekonomiska problem
under flera perioder. Chaplin togs in på skolan Central London District School i
Hanwell. De unga bröderna Chaplin lär ha varit mycket goda vänner och det
krävdes för att de skulle överleva. De drogs till Music hall redan när de var i
tonåren och båda visade sig vara talanger.

Charlie uppträdde första gången på en scen 1894 enligt hans självbiografi. Bara
fem år gammal gjorde han ett oförberett framträdande på en teater i Aldershot,
han var stand in för sin mor som egentligen skulle ha spelat rollen. Som barn
var han sängliggande flera veckor på grund av en allvarlig sjukdom och på natten
satt hans mor och berättade med mimik vad som hände utanför. Hans första
professionella arbete fick han när han gick med i The Eight Lancashire Lads, en
danstrupp som uppträdde runt om i England. År 1900, när han var elva år gammal,
hjälpte hans halv-bror Sydney honom att få rollen som en komisk katt i
Cinderella på London Hippodrome. År 1903 uppträdde han i Jim: A Romance of
Cockayne, vilket följdes av rollen som tidningspojken Billy i Sherlock Holmes,
en roll han spelade 1903-1906. Detta följdes av Caseys Court Circus och 1908
blev han komiker i Fred Karnos teatertrupp Fun Factory där Chaplin efter kort
tid blev truppens stjärna. Karnos trupp gjorde turnéer över stora delar av
England och även andra länder.

Medan Chaplin uppträdde i Fred Karnos varietétrupp lär han inte haft några
ambitioner om att spela film. Stumfilmernas popularitet hade dock växt
blixtsnabbt under 1900-talets första år och när Chaplin under en turné i Amerika
erbjöds ett jobb av filmbolaget Keystone Studios, som drevs av Mack Sennett i
Hollywood, tackade han ja. Från början var Chaplins lön 150 $ per vecka vilket
var en ansenlig summa vid den tiden. Hans första film Chaplin som tidningsman
(Making a Living) hade premiär på amerikanska biografer den 2 februari 1914.
Filmen, som regisserats av Henry Lehrman, var en så kallad en-aktare, det vill
säga att filmen endast bestod av en filmspole och hade därmed speltid på ca. 10
minuter. Chaplin spelade en skurk med hög cylinderhatt. Det var i Chaplins andra
film – Charlie vill fotograferas (Kid Auto Races at Venice), premiär 7 februari
1914 – som han uppträdde som luffaren för första gången: figuren med svart kubb,
stora byxor, käpp och liten mustasch. Även den här filmen var regisserad av
Lehrman och hade speltid på några få minuter. Med endast några väldigt få
undantag kom Chaplin att fortsätta spela luffaren till och med filmen Moderna
tider 1936.

Chaplin medverkade i totalt 35 en- och två-akters filmer under 1914. Några få
månader efter sin debut hade han även börjat regissera sina filmer, från och med
De kvinnorna, de kvinnorna (Caught in the Rain) med premiär maj 1914. Under året
spelade han även den manliga huvudrollen i filmen Chaplins dollarbrud (Tillie's
Punctured Romance) som regisserats av Mack Sennett och brukar betraktas som
världens första längre komedifilm med speltid på över en timme. Vid början av
1915 lämnade Chaplin Keystone för att i stället göra sina filmer hos bolaget
Essanay för en lön på (för den tiden) nästan otroliga 1 250 $ per vecka. Hos
Essanay producerade Chaplin något färre filmer än hos Keystone, totalt 14
stycken, eftersom han blev alltmer fokuserad på att tänka kvalitet framför
kvantitet. Från och med Essanay-filmerna skrev och regisserade han alla sina
filmer själv. Här anställde han dessutom för första gången skådespelerskan Edna
Purviance som sedan kom att spela den kvinnliga huvudrollen i hans filmer under
flera år, till och med 1923. Mars 1916 skrev Chaplin kontrakt hos bolaget Mutual
och producerade för dem tolv två-akters komedier som av många anses vara bland
hans första riktigt stora verk med filmer som Pantbanken (The Pawnshop, 1916)
och Lugna gatan (Easy Street, 1917).

Det var under tiden hos Essanay och Mutual som Chaplin först nådde
internationell stjärnstatus. Chaplins komiska äventyr var oerhört populära hos
den stora publiken samtidigt som han också beundrades stort av många kritiker,
konstnärer och intellektuella personer. Kanske framför allt hyllades hans
mimiska talang samt förmåga att kombinera slapstick med undertoner av patos.

När kontraktet hos Mutual utlöpte oktober 1917 skrev Chaplin på för bolaget
First National där han för första gången fick full konstnärlig frihet med sin
egen studio. Hans filmer fick från och med nu längre speltid men blev också
något mer sällsynta. Under 1918 gjorde Chaplin tre filmer: tre-aktarna Ett
hundliv (A Dog's Life) och På axel gevär (Shoulder Arms), den sistnämnde
utspelade sig under första världskriget, samt den korta propagandafilmen The
Bond som uppmanade amerikanerna att köpa krigsobligationer för att stödja de
allierade under första världskriget. Efter filmerna På solsidan (Sunnyside) och
Chaplin som gentlemannachaufför (A Day's Pleasure) (båda 1919) påbörjade Chaplin
vad som slutligen blev hans första riktiga långfilm: Chaplins pojke (The Kid)
vilken hade premiär januari 1921 och blev enormt hyllad och populär. Filmen
handlar om att luffaren hittar ett bortlämnat spädbarn som han påtar sig att
uppfostra i sin fattiga tillvaro. Filmen innehåller tydliga självbiografiska
element hämtade från Chaplins uppväxt. Efter Chaplins pojke avslutade Chaplin
sitt engagemang hos First National med två-aktarna Fåfäng gå (The Idle Class)
(1921) och Charlie som toffelhjälte (Pay Day) (1922) samt den något längre Ulv i
fårakläder (The Pilgrim) (1923).

När kontraktet hos First National gått ut kunde Chaplin äntligen börja arbeta
för filmbolaget som han hade varit med om att bilda redan 1919, United Artists,
och gjorde från och med nu enbart längre filmer. Hans första film för United
Artists blev En kvinna i Paris (A Woman of Paris) som hade världspremiär oktober
1923. Det var en för Chaplin väldigt otypisk film i betydelsen att filmen var en
ren melodrama och den manliga huvudrollen spelades av Adolphe Menjou medan
Chaplin själv endast hade en cameoroll. Filmen fick god kritik men den större
publiken lär inte ha uppskattat filmen, troligen därför att Chaplin var
frånvarande som skådespelare. I hans nästa film: Guldfeber (The Gold Rush) med
premiär juni 1925, hade han dock hittat tillbaka sin figur luffaren och
Guldfeber blev en stor succé både ekonomiskt och hos kritikerna. Den sista
filmen Chaplin gjorde under stumfilmstiden blev Cirkus (The Circus) som hade
premiär januari 1928. Cirkus hade producerats under Chaplins problematiska
skilsmässa från sin andra hustru Lita Grey vilket hade varit en svår tid för
Chaplin. Filmen blev dock även den en stor succé. För filmen tilldelades han ett
hederspris av den Amerikanska filmakademien under den första Oscarsutdelningen
1929.

Få månader innan Cirkus fick premiär visades även världens första riktigt
lyckade ljudfilm: The Jazz Singer (1927) med Al Jolson i huvudrollen. Under de
nästa två åren blev det klart att ljudfilmen skulle komma att helt och hållet
ersätta stumfilmen och 1929 producerades de sista riktiga stumfilmerna i
Hollywood. Detta hindrade dock inte Chaplin i att påbörja en ny film som
grundläggande sett var stum fast med ett påsatt musikspår komponerat av Chaplin
och vissa ljudeffekter. Filmen blev Stadens ljus (City Lights) och hade premiär
januari 1931. Precis som Chaplins tidigare filmer blev Stadens ljus en stor
succé både hos publiken och kritikerna, vilket förvånade många eftersom
"stumfilm" år 1931 ansågs tillhöra förtiden. Efter filmens premiär åkte Chaplin
iväg på resa jorden runt och arbetade inte i någon väsentlig grad på ett par år.
I hans självbiografi skriver han att han vid det här läget övervägde att
pensionera sig och flytta permanent till Kina. Så blev det dock inte. Hösten
1933 påbörjade han arbetet på sin nästa film, den här gången med sin blivande
tredje hustru Paulette Goddard i den kvinnliga huvudrollen. Denna film blev
slutligen Moderna tider (Modern Times) som hade premiär februari 1936. Även den
här filmen blev grundläggande sett stum, fast den hade precis som Stadens ljus
ett påsatt musikspår av Chaplin och ljudeffekter men även en del tal- och
sångsekvenser. Mot filmens slut kunde den stora publiken höra Chaplins röst för
första gången när han som luffaren framförde en nonsens-sång. I filmen skildrade
Chaplin på komiskt vis tillståndet i USA under Den stora depressionen och filmen
anses gärna vara hans första med tydliga politiska undertoner. Enligt Charles J.
Malands bok Chaplin and American Culture (Princeton, 1989) gjorde inte Moderna
tider lika stor succé hos kritiker och publiken som Chaplins tidigare
långfilmer, fast den har i efterhand fått klassikerstatus precis som de tidigare
filmerna.

Moderna tider blev den sista filmen Chaplin gjorde som grundläggande sett var
stumfilm och den betraktas gärna också som den lille luffarens avsked.

Chaplins första riktiga ljudfilm, Diktatorn (The Great Dictator) (1940), gjordes
som ett öppet motstånd mot Adolf Hitler (som var fyra dagar yngre än Chaplin)
och nazismen. Den påbörjades 1938 och hade premiär i USA oktober 1940, det vill
säga ett år innan landet gick med i andra världskriget. På den tiden ansågs det
modigt att göra filmen, både för förlöjligandet av nazismen och för skildringen
av de judiska figurerna samt beskrivningen av deras förföljelse. Chaplin spelade
både rollen som en diktator, baserad på Hitler, och som en judisk frisör (som
var lik luffaren till utseendet). Filmen gjordes innan USA gick med i andra
världskriget och innan man riktigt förstod hur grova och omfattande nazisternas
brott var. Enligt Chaplin hade han aldrig kunnat skämta så om nazisterna om han
hade vetat sanningen.

Filmen totalförbjöds i Nazityskland och hade inte premiär i Sverige förrän 1945.
Hitler lär själv ha sett filmen vid minst två tillfällen enligt dennes adjutant,
Reinhard Spitzy. Dock närvarade varken Spitzy eller någon annan som överlevde
kriget vid dessa visningar så Hitlers reaktion är inte känd, även om Spitzy har
sagt att han tror diktatorn skulle förmått att uppskatta humorn i filmen.
Charlie Chaplin själv sa: "Jag skulle ge vad som helst för att få veta vad han
tyckte om den".

Trots att Diktatorn totalförbjöds i många europeiska länder blev filmen Chaplins
största ekonomiska succé som filmskapare enligt hans självbiografi.

Efter att Diktatorn färdigställts skulle det gå flera år innan Chaplin gjorde
sin nästa film. 1942 fick dock Guldfeber nypremiär med påsatt musikspår och
berättarröst av Chaplin och den blev en stor succé. April 1947 fick äntligen en
ny Chaplin-film premiär: Monsieur Verdoux i vilken Chaplin fullständigt lämnat
sin luffare och i stället spelar en fransk seriemördare, som lever på att gifta
sig med rika äldre kvinnor som han därefter tar livet av. Filmen blev dåligt
mottagen av de flesta kritiker i staterna och den stora publiken lär inte heller
ha varit särskilt förtjust i den. Filmen gjorde det dock bättre i Europa, både
hos kritikerna och publiken.

Fem år efter Monsieur Verdoux färdigställdes filmen Rampljus (Limelight) som
hade premiär oktober 1952. Rampljus är Chaplins mest tydliga självbiografiska
film. Den utspelar sig i London under 1910-talet med Chaplin i rollen som den
åldrande varietékomikern Calvero. I filmen spelar även Buster Keaton en central
roll. Filmen gjordes under en period när Chaplins privatliv gjort honom i stor
utsträckning opopulär i staterna och den fick begränsad visning där. Däremot
blev filmen, precis som Monsieur Verdoux, en succé i stora delar av Europa.

Efter att Chaplin nekades inresevisum till USA efter ett Londonbesök 1952 och
efter att han slog sig ner i Schweiz fullförde han ytterligare två filmer i
England för bolaget British productions. En kung i New York (A King in New York)
hade premiär i Europa september 1957 och fick blandat mottagande. I filmen
spelar Chaplin en tidigare monark som söker asyl i USA. Chaplins sista film:
Grevinnan från Hong Kong (A Countess From Hong Kong) gjordes nästan tio år
senare och fick premiär januari 1967. I Grevinnan från Hong Kong spelade Marlon
Brando och Sophia Loren huvudrollerna medan Chaplin medverkade i en liten roll
som en betjänt på en färja där filmen utspelar sig. Grevinnan från Hong Kong
blev som den enda film i Chaplins karriär totalt sågad av de flesta kritiker när
den släpptes. Enligt boken My Life in Pictures, utgiven 1974, hade Chaplin
planer om att göra även en film till som fick arbetsnamnet The Freak, men detta
projekt färdigställdes aldrig.

Chaplin belönades med två stycken heders-Oscar. Då den första Oscarn delades ut
16 maj 1929 granskades inte rösterna lika noga som idag och kategorierna var
väldigt dåliga. Chaplin blev från början nominerad till både Bästa skådespelare
och Bästa komediregissör för filmen The Circus men hans namn blev borttaget från
de nomineringarna och han fick istället ett specialpris för "versatility and
genius in acting, writing, directing and producing The Circus". Chaplins andra
hederspris fick han 44 år senare, 1972, och tilldelades honom för "the
incalculable effect he has had in making motion pictures the art form of this
century". När han tog emot priset på Oscargalan fick han den längsta stående
ovationen i Oscars historia, hela fem minuter lång. Chaplin blev nominerad till
Bästa film, Bästa skådespelare och Bästa originalmanus för Diktatorn men han
fick inget av priserna. 1947 blev han nominerad till Bästa originalmanus för
filmen Monsieur Verdoux men inte heller här fick han priset. 1973 fick han en
Oscar för Bästa originalmusik för den då tjugo år gamla filmen Rampljus (1952).
Rampljus hade inte visats i Los Angeles förr 1973, detta på grund av Chaplins
politiska problem i USA i början av 1950-talet, och det ansågs därför som
giltigt att tilldela den en Oscar 1973, enligt reglerna i Academy Awards på den
tiden, fast filmen var tjugo år gammal.

Chaplin gifte sig första gången oktober 1918 med Mildred Harris. Parets enda
barn, sonen Norman Spencer, dog som spädbarn juli 1919 och de skildes 1921.
November 1924 gifte han sig med Lita Grey och de fick sönerna Charles Spencer
Chaplin Jr. (1925-1968) och Sydney Earl Chaplin (1926-2009). De skildes 1927
efter en omfattande och problematisk rättegång som fick stor uppmärksamhet i
pressen. Juni 1936 gifte sig Chaplin med skådespelerskan Paulette Goddard, de
skilde sig 1942 och fick inga barn. Juni 1943 gifte sig Chaplin för fjärde och
sista gången med Oona O'Neill, dotter till dramatikern Eugene O'Neill. De
förblev gifta till Chaplins död och fick åtta barn: Geraldine (f. 1944), Michael
(f. 1946), Josephine (f. (1949), Victoria (f. 1951), Eugene (f. 1953), Jane (f.
1957), Annette-Emilie (f. 1959) och Christopher Chaplin (f. 1962).

Under sina första år i USA lär Chaplin ha bott på olika hotell. I början av
1920-talet fick han byggt ett hus i Beverly Hills där han bodde fram till 1952.
Efter en resa till London september 1952 nekades han sedan inresa till USA om
han inte gick med på att utfrågas av kommittén House of Un-American Activities
om sina politiska åsikter. Han hade sedan 1940-talet misstänkts för att
sympatisera med kommunismen vilket gjorde honom impopulär hos många under tiden
när häxjakten med senator Joseph McCarthy i spetsen pågick som mest. Chaplin
vägrade dock att delta och slog sig i stället ner i Schweiz där han levde med
sin familj fram till sin död. Chaplins påstådda kommunistsympatier har starkt
ifrågasatts i efterhand. Han förnekade själv att han skulle vara kommunist och
han var aldrig medlem i något kommunistiskt parti.

Chaplins filmer var oerhört populära i Sverige under 1910- och 20-talet. Enligt
Uno Asplunds bok Chaplin i Sverige (Proprius Förlag, 1971) visades
Chaplin-filmer första gången i Sverige augusti 1915, det vill säga ett och ett
halvt år efter hans debut i USA: 23 augusti visades filmen The Champion (1915)
på Metropol i Göteborg och den 30 augusti visades His New Job (1915) på London i
Stockholm. Båda filmerna var kortfilmer som Chaplin gjort för Essanay-bolaget.
Därefter visades Chaplin-filmer mer eller mindre på löpande band i Sverige under
de nästa 15–20 åren. Vissa av Chaplins tidiga filmer utsattes dock för den
mycket stränga filmcensuren som rådde i Sverige under mellankrigstiden. Filmerna
A Night Out och A Woman (båda 1915) totalförbjöds under flera år. Censuren
retade sig särskild på scener som skämtade med äktenskapsbrott eller
alkoholmissbruk enligt Asplunds bok.

Den 1 november 1964 anlände Chaplin i egen hög person till Arlanda för ett
tvådagarsbesök i syfte att marknadsföra sina nyutkomna memoarer. Med honom
följde hustrun Oona och dottern Josephine.

Den 4 mars 1975 blev Charlie Chaplin av Drottning Elizabeth II tilldelad
Kommendör av 1:a klass av Brittiska Imperieorden (KBE). Redan 1931 var han
föreslagen till denna utmärkelse och åter igen 1956 men dessa förslag blev
nedröstade.

Chaplin avled i sömnen, 88 år gammal, på juldagen 1977 i Vevey i Schweiz och
begravdes på kyrkogården i Corsier-sur-Vevey, Vaud. Den 1 mars 1978 blev hans
kropp stulen av en liten grupp polska och bulgariska mekaniker i ett försök att
pressa hans familj på pengar. Försöket misslyckades, förövarna blev infångade
och kroppen återfanns elva veckor senare vid Genèvesjön. För att försäkra sig om
att det inte skulle hända igen begravdes kroppen under två meter
betong.[källa behövs]



https://sv.wikipedia.org/wiki/Dalarna

Landskapet har samma vapen som Dalarnas län, men när vapnet är okrönt
representerar det landskapet. Skölden innehåller två korsade dalpilar under en
krona. Landskapets flagga är en vapenflagga, precis som alla svenska
landskapsflaggor, det vill säga direkt baserad på vapnet. Skölden motsvaras av
den kvadratiska flaggduken.

Det äldsta omnämnandet av Dalarna är från Sverresagan i vilken landskapet
kallades för Järnbäraland och beskrevs som ett hedniskt land som lydde under
sveakungen år 1177. Landskapet kom tidigt att bli industrialiserat i södern och
organiserades i ett Bergslagen. Landskapet förblev i övrigt ett nybyggarområde,
särskilt i områdena utanför Siljan och Dalälven. Finnmarken förblev ett
nybyggarområde in på 1800-talet.

På 1500-talet flydde Gustav Vasa till Dalarna undan Kristian II. Se Gustav Vasas
öden och äventyr i Dalarna. År 1521 stod slaget vid Brunnbäcks färja mellan
Kristian II:s och Gustav Vasas trupper, de senare anförda av Peder Svensson från
Vibberboda och Olof Bonde från Norrbärke socken. De svenska styrkorna vann och
danskarna jagades ut ur landskapet.

Den administrativa indelningen var under äldre tider mycket obestämd. Ofta var
Dalarna lagt under fogden på Västerås slott, ofta hade det även sin egen fogde.
Bergslagerna hade även i detta hänseende en särställning med bergsfogdar, vilka
dock var underordnade fogden över Dalarna. Gustav Vasa uppdelade Dalarna på två
fögderier: det ena omfattande ungefär Västerdalarna med Järnbergslagen, det
andra Österdalarna och Kopparbergslagen. Jämkningar i denna delning skedde
senare. Särskilt gjordes under Gustav II Adolf och Kristinas förmyndare försök
med inrättande av ett särskilt bergslän, som skulle omfatta Dalarnas och
Västmanlands bergslager.

Särnadalen Särna och Idre socknar tillhörde ursprungligen Østerdalen i Norge.
1645 erövrades de av 200 Morakarlar, anförda av kaplanen i Älvdalen Daniel
Boschovius. Vid fredsförhandlingarna i Brömsebro år 1645 glömdes området bort
men förblev de facto därför svenskt och en del av Dalarna. Fram till mitten på
1600-talet hörde Norbergs och Skinnskattebergs bergslag till Dalarna. Dessa
områden kom efter Axel Oxenstiernas länsreformer att istället räknas till
Västmanland.

1634 års regeringsform slog fast att "Dalarna och Kopparbergslagen" skulle
utgöra ett särskilt län, och 1647 upprättades genom ett kungligt brev
Kopparbergs län.

Dessutom fanns städerna Avesta stad från 1919, Borlänge stad från 1944, Falu
stad från 1642, Hedemora stad från 1446, Ludvika stad från 1919 och Säters stad
från 1642

Landskapet sammanfaller med Dalarnas län (före 1998 Kopparbergs län inrättat
1647) med några undantag. Området som utgör Hamra församling (i Orsa finnmark)
tillhör Gävleborgs län. Södra delen av Äppelbo finnmark hör till Värmlands län.
En mindre del i södra Dalarna tillhör sedan 1941 Västmanlands län (Västanfors
socken/Fagersta stad). Sedan 1963 ingår ett område kring Malingsbo-Kloten till
Lindesbergs kommun (före 1971 Ramsbergs landskommun) i Örebro län.

Dalarna var från 1687 uppdelad i två domsagor. Kopparbergs Västra (även
Västerdalarne) och Kopparbergs Östra (även Österdalerne) domsagor.

Österdalarnas domsagan delades 1780 och ur den utbröts Kopparbergslagens
domsaga, från 1799 benämnd Kopparbergslagen och Näsgårds läns domsaga. Denna
varade till 1858 då den upplöstes och ersattes av Falu domsaga, Hedemora domsaga
vilka varade till 1971. Den kvarvarande Östra domsagan upplöstes 1876 och
delades upp i Ovansiljans domsaga och Nedansiljans domsaga som varade till 1971.
Västerdalarnas domsaga upplöstes 1902 och ersattes av Nås och Malungs domsaga
och Smedjebackens domsaga, som 1904 namnändrades till Västerbergslags domsaga.

1971 bildades flera tingsrätter: Falu, Nedansiljans (senare Leksands), Malungs,
Ludvika, Mora och Hedemora domsagor. Dessa hade 2001 slagits samman till Falu
tingsrätt och Mora tingsrätt.

Dalarna domineras av sjön Siljan i dess mitt samt av älvarna Västerdalälven och
Österdalälven som flyter ihop i Djurås i Gagnefs kommun och bildar Dalälven.
Landskapets norra delar domineras av fjäll och den vidsträckta Orsa finnmark.
Högsta punkten är Storvätteshågna med sina 1204 meter över havet. Den lägsta
punkten är där Dalälven rinner ut ur landskapet i sydöst på en höjd av 55 meter
över havet.

Dalarnas geologi består endast av prekambrisk berggrund, eller urberg, och vissa
paleozoiska fossilbärande berglager såsom kambrium, ordovicium, silur och devon.
Senare paleozoiska berglager har möjligen skalats bort av forntida hav samt
istidens glaciärer som för några tusentals år sedan dragit fram och tillbaka
över landet, och de kvarlevande berglagren och berggrunden täcks idag av jord.

Dalaporfyr är en granitisk vulkanisk gångbergart vilken är landskapssten i
Dalarna. Den förekommer huvudsakligen kring Älvdalen (Älvdalsporfyr) och även på
andra ställen i Dalarna. Till följd av sin stora hårdhet, sina mångfaldigt
omväxlande färger och egenskapen att anta en vacker polityr lämpar sig
porfyrerna väl till arkitektoniska föremål och konstföremål, såsom pelare, vaser
och urnor samt till bordskivor, smöraskar och andra bruksföremål. Vid Älvdalens
porfyrverk i Älvdalen tillverkades många, och monumentala, porfyrarbeten. Verket
startades 1802 av Erik Hagström men ödelades i mitten av 1800-talet genom en
eldsvåda.

Garbergsgranit, tidigare marknadsförd som granitell, är en porfyr-granit, som
fått sitt namn efter Garberget i Mora kommun. Brytning skedde framför allt under
1800-talet, med bearbetning vid Älvdalens porfyrverk och Älvdalens Nya
Porfyrverk i Älvdalen. Garbergsgranit är en porfyrgranit, men termen porfyr
tillämpas ofta även på dessa. Den är röd till färgen, har vita och svarta
strökorn och är nära knuten till de vulkaniska dalaporfyrerna. Den har bildats
ur samma magma som dalaporfyrerna, men av sådan magma som inte nådde upp till
jordytan, utan svalnade långsammare längre ned i sprickor eller lavaflöden. De
har vanligen kristalliserat sig på något större djup än gångbergarterna och
därför svalnat långsammare.

I nordvästra Dalarna finns den fossilfattiga mesoproterozoiska sandsten som är i
folkmun kallad dalasandsten men som numera klassas som Älvdalskvartsit, vilken
är en finkornig, röd, rödbrun eller rödlätt sandsten som är mest känd som
byggnadssten, eftersom den är estetiskt tilltalande och de naturliga sedimentära
strukturer som finns i bergarten ger liv till stenen. I Mångsbodarna finns det
ett stenbrott där den bryts för detta ändamål. Dalasandsten används även som
ballastmaterial i nordvästra Dalarna.

Dalasandsten bildades möjligen i ett forntida havsdelta. Sanden fördes dit av
vågorna och bildade avlagringar på havets botten, avlagringar som nu framträder
som en vacker sedimentstruktur i stenen. Ordentliga regnskurar föll över området
och det var mycket varmt. Järn fördes ut i havet och oxiderades där, ger stenen
dess rödaktiga färg. Besöker man stenbrottet kan man se hur ränderna i stenen
går i olika vinklar, vilket möjligen beror på hur havsbottnen lutade när stenen
bildades. Sandstenen är kvartsrik och uppvisar ofta en vacker strömskiktning.
Böljelsagsmärken, strömlinjer, torksprickor och till och med märken efter
regndroppar kan ses i sandstenslagret som har en mäktighet på cirka 800 meter.

I området omkring Siljan, inom Siljansringen, till exempel i trakten av Kallmora
by i Orsa kommun, finner man den fossilfattiga siluriska sedimentära bergarten
kallad orsasandsten. Området med orsastandsten sträcker sig från Orsasjöns norra
strand mellan Bäcka och Ore älv, efter Oreälvens västra strand, kring Unåns och
Ämåns nedre lopp, går under älven vid Kallmora och därefter i ett stråk mot
Mässbacken-Fridshammar.

1902 inleddes industriell brytning av byggnadssten av AB Orsa stenhuggeri intill
socknens gamla slipstensbrott, och orsasandsten användes bland annat för
Centralposthuset, Stockholm. Vid denna tid arbetade sommartid 400-500 personer
med sandstensbrytning och tillverkades omkring 100 000 brynen per år. Idag sker
industriell brytning av orsasandsten för byggnadssten i Malungsgruvan väster om
Kallmora av firma Lenners Orsasten. Visst hantverk med huggning av slipstenar
bedrivs av Orsa Slipstensgrupp. Orsas kommunvapen visar tre slipstenar av
orsasandsten.

Med tanke på läget i inlandet och geografin med höga kullar och berg är
årsnederbörden hög, omkring 1 100 mm, högst i Dalafjällen. Somrarna är behagligt
varma med temperaturer mellan 20 och 25 grader. Temperaturer över 30 grader
förekommer ett fåtal gånger om sommaren. Nederbörden är även hög, med omkring
50–70 mm i juli månad. Temperaturen avtar även med höjden och sommartid kan
temperaturen ligga på bara ca 10–15 plusgrader på över 1 000 meters höjd.

Vintrarna är kalla på grund av fjällkedjan vilken förhindrar mild och fuktig
atlantluft från väster att ta sig in över landskapet, och medeltemperaturen
ligger mellan −7 och −10 grader. I djupt nedskurna dalgångar i Dalafjällen kan
medeltemperaturen vara så låg som −15 grader, medan den på högre höjd kan vara
högre. Till exempel hade högt belägna Idre fjäll vid ett tillfälle +3 grader
samtidigt som lågt belägna Idre-Storbo hade så lite som −28 grader. Temperaturer
på mellan −15 och −20 grader är inte ovanliga heller i de södra delarna. Dalarna
har den lägsta vintermedeltemperaturen i Svealand och rikligt med snö kan falla
i landskapet vintertid.

I Bingsjö träffas varje år mängder med spelmän för att umgås och spela folkmusik
ihop. Detta är en av Sveriges största spelmansstämmor.

Ingmarsspelen är en sommarteater som varje sommar framförs på Storängets
utomhusteater i Nås. Det är en dramatisering gjord av Rune Lindström efter
första delen av Selma Lagerlöfs roman "Jerusalem", som handlar om trettiosju
nåsbors utvandring till Jerusalem år 1896, en för sin tid enastående händelse.
Romanen har även filmatiserats av Bille August under namnet "Jerusalem".

Vansbrosimningen är en av världens största simtävlingar och arrangeras årligen i
Vansbro, andra veckan i juli. Det är en simtävling under flera dagar med bl a
Vansbro Tjejsim, Vansbro Halvsim, Vansbro Kortsim, Lilla Vansbrosimningen för de
yngsta och Vansbrosimningen om tre kilometer där de första två kilometrarna
simmas nedströms i Vanån, medan den sista kilometern simmas uppströms i
Västerdalälven. 2010 hade simningen 60-årsjubileum. 11600 simmare deltog i
tävlingarna.

Vasaloppet, världens längsta, största och äldsta långlopp på skidor, avgörs
första söndagen i mars varje år. Banan sträcker sig från Berga by strax söder om
Sälen, till Mora.



https://sv.wikipedia.org/wiki/V%C3%A4rldsm%C3%A4sterskapet_i_fotboll_2010

Världsmästerskapet i fotboll 2010 (officiellt 2010 FIFA World Cup South Africa)
spelades i Sydafrika 11 juni–11 juli. Spanien blev världsmästare efter att ha
finalbesegrat Nederländerna med 1-0 efter förlängning.

Mästerskapet var den 19:e upplagan av VM i fotboll och 32 landslag deltog i
slutspelet som bestod av 64 matcher. I kvalturneringarna till VM deltog 204 lag.
Det var första gången som VM i fotboll spelades i Afrika.

I enlighet med Fifas rotationssystem som användes när värdlandet av fotbolls-VM
2010 skulle bestämmas, var det ett land i Afrikas tur att hålla spelet. Egypten,
Libyen/Tunisien (tillsammans), Marocko och Sydafrika lämnade in ansökningar. Den
8 maj 2004 drog Tunisien tillbaka sin ansökan och eftersom Libyens ansökan på
egen hand inte räckte till när det gällde listan över krav så avslogs den.

Vid omröstningen om arrangörskapet, som hölls den 15 maj 2004 i Zürich i
Schweiz, vann Sydafrika med 14 röster över Marockos 10. Egypten fick inga röster
alls.

Lottningen av kvalspelet till VM i Sydafrika ägde rum den 25 november 2007 i
Durban. CONMEBOL-kvalet, där alla tio lag spelar i en och samma grupp, kunde
dock starta redan den 13 oktober 2007.

Den 5 februari 2010 nominerade Fifa 30 domarteam. Den 27 maj petades domarna
från Paraguay och Algeriet efter att ha misslyckats på det slutgiltiga
konditionstestet. I stället kallades ett domarteam från Uruguay in. Turneringen
kom därför att dömas av 29 domarteam. 18 av dessa bestod av domare från ett och
samma land, medan 11 team innehöll 2–3 olika nationaliteter. De 29 teamen bestod
sammanlagt av 87 domare från 42 länder.

Vid varje match tjänstgjorde fem domare: en huvuddomare, två assisterande
domare, en reserv för huvuddomaren (fjärdedomaren) samt en reserv för de
assisterande domarna (femtedomaren). Reserverna valdes ut bland övriga domarteam
i turneringen. Den 3 juni bekräftade Fifa för Fotbollskanalen.se att samtliga
domare fick en ersättning på 50 000 amerikanska dollar, oavsett hur många
uppdrag de tilldelades.

Det svenska domarteamet, bestående av Martin Hansson (Holmsjö), Stefan Wittberg
(Märsta) och Henrik Andrén (Karlstad) var ett av totalt fem domarteam som enbart
agerade reserver. De tilldelades uppdrag som fjärde- och femtedomare i
gruppspelet samt i en åttondelsfinal. Efter åttondelsfinalerna fick
reservdomarna samt ytterligare fem domarteam lämna turneringen. Kvar fanns 19
domarteam som konkurrerade om att få döma de åtta sista matcherna.

Precis som vid turneringen 2006 var det 23 spelare i varje lag. Varje deltagande
lag var tvungna att ha bekräftat en 23-mannatrupp före den 1 juni 2010. Lagen
var tillåtna att göra sena byten i fall någon blev allvarligt skadad ända fram
till 24 timmar före sin första match.

Efter att kvalspelet var över lottades grupperna den 4 december 2009 i
Kapstaden.

Med Tysklands bronsmedalj stod det klart att européerna precis som vid
turneringen i Tyskland 2006 skulle lägga beslag på alla tre medaljerna, eftersom
Spanien och Nederländerna gick till final.

Finalen spelades mellan Spanien och Nederländerna den 11 juli. För Spanien var
det för första gången i historien som landet hade lyckats ta sig fram till
final, medan Nederländerna sedan tidigare hade spelat final två gånger, och båda
gångerna förlorat. Matchen började 20:30 lokal tid, och båda landslagen drog
tidigt på sig många gula kort. Under hela matchens gång drog Nederländerna på
sig sju gula kort och ett rött, medan Spanien fick fem gula.

Efter en mållös match fram till slutet på förlängningen, gjorde Andrés Iniesta
1–0 för Spanien genom ett pass från Cesc Fàbregas, endast fyra minuter ifrån
straffspel och därmed blev Spanien världsmästare för första gången. Redan efter
första semifinalen stod det klart att ett europeiskt lag för första gången
skulle vinna turneringen utanför Europa.

Fem utmärkelser vid världsmästerskapet i fotboll för herrar delades ut till lag
och spelare. All-star-laget röstades fram på Fifas webbplats, och var ej en
officiellt utmärkelse.

Fotbollen som användes vid mästerskapet var tillverkad av Adidas och bar namnet
Jabulani. Ordet jabulani kommer från bantuspråket isiZulu och betyder "att
fira". Bollen var prydd med elva färger, en för varje spelare på planen; det
fanns också elva officiella språk i Sydafrika. Bollen var den rundaste som
någonsin använts i ett fotbolls-VM och vid tester som jämfört den med tidigare
VM-bollar, är det den boll som har haft störst precision.

Den officiella låten för världsmästerskapet i fotboll 2010, vald av Fifa, var
Waka Waka (This Time for Africa) med den colombianska sångerskan Shakira och det
sydafrikanska bandet Freshlyground. Låten fanns både i en engelsk och en spansk
version och var baserad på en traditionell afrikansk soldatsång vid namn
Zangaléwa. Shakira och Freshlyground uppträdde med låten på Fifa-konserten den
10 juni. Den blev också framförd under öppningsceremonin den 11 juni och finalen
den 11 juli.

Öppningsceremonin hölls den 11 juni på stadion Soccer City i Johannesburg, två
timmar innan den första matchen spelades. Den varade i 40 minuter och
inkluderade ungefär 1500 deltagare, de flesta dansare, men också artister som
Thandiswa Mazwai, Timothy Moloi, Hugh Masekela, Khaled, Femi Kuti, Osibisa, R.
Kelly, Hip Hop Pantsula och Soweto Gospel Choir.

Dagen före invigningen och de första matcherna, den 10 juni, höll Fifa en
konsert kallad FIFA World Cup Kick-Off Celebration Concert på Orlando Stadium i
Johannesburgs förort Soweto. Förband som Goldfish, 340ml och Tumi Molekane
uppträdde innan den internationellt TV-sända konserten började. Artisterna som
uppträdde under konserten var allt från lokala förmågor till internationellt
kända artister, och bland dem kan nämnas Alicia Keys, Amadou & Mariam, Angélique
Kidjo, Black Eyed Peas, BLK JKS, Freshlyground, John Legend, Juanes, K'naan,
Lira, Hugh Masekela, Shakira, The Parlotones, Tinariwen, Vieux Farka Touré och
Vusi Mahlasela.

Redan under kvalmatcherna till VM klagade spelare på vuvuzelorna som användes av
supportrarna på läktarna. Man hade svårt för att kommunicera med varandra på
planen, att höra domarens signaler och att kunna koncentrera sig. Under VM
fortsatte det och många undersökningar publicerades som visade att dessa
plasthorn kan ge hörselskador. Fifa valde dock att inte förbjuda dem.

Den 14 juni, några timmar före matchen mellan Italien och Paraguay, gick
säkerhetspersonalen i strejk i Kapstaden. Även säkerhetspersonalen i Durban hade
då drabbat samman med polisen. Man protesterade mot sina låga löner och
arbetsförhållanden. Polisen tog över säkerhetsarbetet och nästa dag sparkades de
strejkande.

Även busschaufförer strejkade och under en period tvingades arrangörerna hitta
alternativa transportmedel för fotbollsfansen. Detta löste dock sig genom en
överenskommelse mellan busschaufförerna och deras arbetsgivare.

Mark Schroeder, vid underrättelseföretaget Stratfor, uttryckte det som "pinsamt
för den sydafrikanska regeringen" eftersom den sydafrikanska regeringen inte
kunna hålla sina löften till Fifa om att arrangera ett garanterat strejkfritt
mästerskap.

I åttondelsfinalen den 27 juni mellan Tyskland och England hade England
reducerat till 1–2 i 37:e minuten via Matthew Upson och minuten efter det (38:e
minuten) sköt engelsmannen Frank Lampard ett skott som via underkanten av ribban
studsade innanför den tyska mållinjen men ut på planen igen och spelet
fortsatte. I TV-repriserna framgick tydligt att bollen hade studsat innanför
mållinjen. Varken huvuddomaren Jorge Larrionda eller den assisterande domaren
Mauricio Espinoza uppmärksammade dock bollens korrekta väg, och därför blåstes
det inte för mål. Inför det efterföljande världsmästerskapet i Brasilien
infördes mållinjeteknik som med hjälp av kameror avgör om en boll passerat
mållinjen eller inte.

I åttondelsfinalen den 27 juni där Argentina och Mexiko möttes tog Argentina
ledningen med 1–0 med ett omdiskuterat mål. Lionel Messi spelade in till Carlos
Tévez som då var tydligt offside när han gjorde mål. Den italienska domaren
Roberto Rosetti litade på sin assisterande domare och valde att godkänna målet.
När den assisterande domaren sedan uppmärksammade Rosetti på att målet inte
borde godkänts hävdade de argentinska spelarna att domaren hade sett detta på
TV-skärmar på arenan, något som inte reglerna tillåter. Målet blev därmed
godkänt men skapade återigen en debatt kring användandet av teknik för att
avgöra svåra situationer.



https://sv.wikipedia.org/wiki/Rwanda

Rwanda, tidigare Ruanda, formellt Republiken Rwanda, är en stat i Centralafrika
som gränsar till Burundi, Kongo-Kinshasa, Tanzania och Uganda. Det är Afrikas
folktätaste land.

1885 blev Rwanda en tysk koloni som en del av Tyska Östafrika. Efter Tysklands
nederlag i första världskriget övertog Belgien kolonin.

Under belgiskt styre fick minoritetsfolket tutsi ledande poster och utbildning.
Majoritetsfolket hutu blev förtryckta och utnyttjades som billig arbetskraft
vilket ledde till missnöje. I början av 1930-talet infördes identitetskort som
angav vilken stam personen tillhörde.

I november 1959 ledde missnöje bland hutubefolkningen till en revolt, med
uppmuntran från den belgiska militären och den katolska kyrkan, som resulterade
i att den siste monarken, Kigeri V Ndahindurwa, störtades. Hutufolket kom att
dominera den nya republiken totalt och ungefär 150 000 tutsier tvingades i flera
vågor fly till grannländerna under de följande decennierna. Barnen till dessa
flyktingar bildade senare en rebellgrupp, Rwandas patriotiska front (RPF), i
grannlandet Uganda.

1973 tog den dåvarande försvarsministern Juvénal Habyarimana kontroll över
landet i en militärkupp. I början av 1990-talet startade RPF en offensiv i syfte
att tvinga Habyarimana att dela på makten och släppa in tutsier i regeringen.
Det såg ut att fungera och 1993 inleddes fredsförhandlingar. På hemväg från
fredsöverläggningar blev president Habyarimanas plan nerskjutet över Kigalis
flygplats den 6 april 1994. Presidentens död blev startskottet för folkmordet i
Rwanda.

Den 4 juli 1994, intog RPF huvudstaden Kigali, satte stopp för folkmordet och
övertog makten i landet. Uppskattningsvis två miljoner hutuer flydde då till
grannländerna eftersom de fruktade repressalier. Sedan dess har de flesta
hutuflyktingarna återvänt till Rwanda men medlemmar av Interahamwemilisen
stannade kvar i östra Zaire och sågs av RPF-regimen i Rwanda som ett
säkerhetshot. Efter att flera gånger förgäves ha vädjat till världssamfundet att
gripa in mot dessa beväpnade grupper invaderade rwandesiska och ugandiska
regeringsstyrkor östra Zaire 1996. Detta ledde till det första Kongokriget och
diktatorn Mobutu Sese Sekos fall.

Rwanda ligger i genomsnitt på mer än 1 500 m. ö. h. - lägsta punkt är
Rusizifloden, 950 m. ö. h. I nordväst finns de vulkaniska Virunga-bergen med den
slocknade Karissimbi som högsta punkt, 4 507 m. ö. h. I övrigt domineras västra
Rwanda av en nord-sydlig bergskam. Väster om denna ligger Kivusjön, som genom
Rusizi avrinner till Tanganyikasjön och tillhör Zaires (Kongofloden)
vattensystem.

Österut sänker sig landet sakta mot sumpiga slätter på ca 1 300 m. ö. h. I
anslutning till floden Kagera och dess bifloder, som tillhör Nilens källflöden.

Berggrunden i Rwanda utgörs mest av kristallina skiffrar och gnejs, men också
yngre lerskiffrar och lavabergarter förekommer. Jordmånen är i allmänhet mager.
Naturtillgångar är guld, tennmalm, volframmalm, metan, vattenkraft, odlingsbar
mark.

Klimatet i Rwanda är tempererat med två regntider, från februari till april och
från november till januari. I bergen är det något kallare och där förekommer
både frost och snö. Ibland kan längre torrperioder inträffa.

Även om de centrala delarna av Rwanda i stor utsträckning är uppodlade eller
utgör betesmark för tamboskap, har landet ett rikt djurliv. Särskilt viltrika är
Kagera National Park i nordöst och det angränsande Mutura Hunting Reserve.

Rwanda är ett fattigt land och ungefär 90 % av befolkningen lever av jordbruk.
De största exportinkomsterna kommer från kaffe och te. Rwanda har mycket
odlingsbar mark, men eftersom befolkningstillväxten är hög och landet är mycket
tätbefolkat måste ändå mat importeras.

Folkmordet 1994 medförde ekonomiskt att befolkningen blev ännu fattigare och att
en redan ömtålig ekonomi blev allvarligt skadad. Sedan dess har Rwanda
stabiliserat sin ekonomi till samma nivåer som före 1994 och ekonomin visar
starka tendenser till att fortsätta utvecklas, men fattigdomen är fortfarande
hög. Världsbanken och IMF har godkänt Rwanda för skuldsanering, men har satt som
villkor att landets militära utgifter måste minska. För närvarande är
militärutgifterna 3 % av BNP.

Rwanda blev det första landet i världen där kvinnorna var i majoritet i den
lagstiftande församlingen. I parlamentet sitter 45 kvinnor och 35 män.
Talkvinnan är kvinna (oktober 2008). I president Paul Kagames regerings innehas
drygt en tredjedel av posterna av kvinnor.

Rwanda är indelat i fem provinser (intara) och underindelat i 30 distrikt
(akarere). Provinserna är:

Fram till 1 januari 2006 var Rwanda indelat i tolv prefekturer men dessa
avskaffades i och med ett program för decentralisering och omorganisering.

Aids är ett stort hälsoproblem och 2001 var nästan 9 % av den vuxna befolkningen
smittad.

Den stora majoriteten av Rwandas befolkning räknas som kristen. Drygt 50 % är
katoliker, över 25 % tillhör traditionella protestantiska samfund (anglikaner,
metodister, lutheraner m fl), över 10 % är sjundedagsadventister, cirka 5 % är
muslimer. Det finns även mindre grupper tillhörande inhemska religioner (0,1 %),
Jehovas vittnen och bahaii. En växande grupp är evangelikala och karismatiska
kyrkor, som Zion Temple Celebration Center.

Till skillnad från många länder i Afrika har Rwanda varit en homogen stat sedan
förkolonial tid. Landet största etniska grupp är Banyarwanda och de flesta i
landet delar kulturellt arv. Under året firas elva regelbundna nationella
nationaldagar, samt två nationaldagar som datumet varierar för. Därtill är den
efterföljande veckan efter Genocide Memorial Day (som infaller den 7 april)
utlyst till officiell sorgevecka. Den sista lördagen i varje månad är umuganda,
en nationell dag av samhällstjänst, under vilken de flesta normala tjänster
lägger ned verksamheten.

Musik och dans är en integrerad del av ceremonier, festivaler, samkväm och
historieberättande i Rwanda. Den mest kända traditionella dansen är Intore, en
högeligen koreograferad uppvisning bestående av tre komponenter - baletten,
framförd av kvinnor, dans av hjältar, framförd av män, samt trummorna.



https://sv.wikipedia.org/wiki/Danica_Kragic

Danica Kragić Jensfelt[uttal saknas] , född den 10 augusti 1971 i Rijeka i
Jugoslavien, är en svensk professor i datalogi och vice skolchef för Skolan för
datavetenskap och kommunikation vid Kungliga tekniska högskolan i Sverige. Hon
förestår Centrum för autonoma system vid skolan och forskar i datorseende och
robotik.

Danica Kragić är född och uppvuxen i Kroatien där hon utbildade sig till
civilingenjör i maskinteknik vid tekniska universitetet i Rijeka. Hon fick en
doktorandtjänst i datalogi på Kungliga Tekniska högskolan 1997 och disputerade i
robotik 2001 med avhandlingen Visual Servoing for Manipulation : Robustness and
Integration Issues.

2008 blev hon föreståndare för avdelningen Centrum för autonoma system, Computer
Vision and Active Perception Lab, vid Kungliga Tekniska högskolan, vilket var
den avdelning som hon doktorerade vid. 2011 invaldes hon som ledamot nummer 1627
av Kungliga Vetenskapsakademien samt blev en av de 22 första ledamöterna i deras
nyinstiftade Sveriges unga akademi. 2015 invaldes hon som ledamot av Kungliga
Ingenjörsvetenskapsakademien.



https://sv.wikipedia.org/wiki/Selma_Lagerl%C3%B6f

Selma Ottilia Lovisa Lagerlöf, född 20 november 1858 på Mårbacka i Östra
Ämterviks församling i Värmland, död 16 mars 1940 på Mårbacka, är en av Sveriges
mest framgångsrika och uppskattade författare. Selma Lagerlöf var 33 år när
hennes debutroman Gösta Berlings saga utgavs 1891. Hon tilldelades Nobelpriset i
litteratur 1909.

Lagerlöf var den första kvinnan i Svenska Akademien och den första kvinna som
fick Nobelpriset i litteratur. Hon var även en av ursprungsledamöterna i
Samfundet De Nio.

Även om Lagerlöf förknippas med Mårbacka bodde och verkade hon i Falun under
många år, och det var där hon skrev några av sina främsta verk. Även sedan hon
flyttat tillbaka till Mårbacka återvände hon flera gånger om året till Falun.

Selma Lagerlöf föddes 1858 på herrgården Mårbacka som femte barnet av sex till
löjtnant Erik Gustaf Lagerlöf (1819–1885) och Elisabet Lovisa Wallroth
(1827–1915). Hennes farfar, Daniel Lagerlöf (1776–1852) var kusin till Esaias
Tegnér och hennes farmor, Elisabet Maria Wennervik (1784–1864) var dotter till
en komminister. Selma Lagerlöf var även släkt med Erik Gustaf Geijer. Hon föddes
med en höftskada som orsakades av att ledkulan i höften saknade ordentligt
fäste.

När Lagerlöf var tre och ett halvt år gammal, sommaren 1862, blev hon sjuk och
helt förlamad i båda benen. Detta försvann lika plötsligt som det hade kommit,
men hon hade under sin barndom inte lika lätt att leka som andra barn.

Som många andra barn i borgerlig miljö på den här tiden fick syskonen Lagerlöf
sin utbildning i hemmet eftersom det nya folkskolesystemet inte var fullt
utbyggt. Deras lärare kom till Mårbacka och undervisade, och Lagerlöf fick
undervisning i både engelska och franska.

Selma Lagerlöf var allvarligare och stillsammare än sina syskon och kamrater,
något som delvis berodde på hennes höftskada. Men hon var ett begåvat barn och
tyckte mycket om att läsa. Den första roman hon läste var en indianbok – Osceola
av Thomas Mayne Reid – och redan då, vid sju års ålder, bestämde hon sig för att
bli författare. Lagerlöf skrev följande i Troll och människor:

När Selma var tio år gammal, 1868, läste hon igenom hela Bibeln. Hennes far var
då mycket sjuk och hon hoppades att Gud skulle göra fadern frisk om hon läste
hela Bibeln från pärm till pärm. Fadern levde 17 år till. På det här sättet
bekantade sig Selma Lagerlöf tidigt med språket i Bibeln, vilket hon förmodligen
hade glädje av i sitt senare författarskap. När hon var tolv år författade hon
en längre dikt om Mårbacka och fortsatte under uppväxtåren att skriva på vers.
Först då en av hennes välgörare Sophie Adlersparre, uppmanade henne att skriva
på prosa, gjorde hon det – och blev författare.

Vid fjorton års ålder tillbringade Lagerlöf en tid i Stockholm för att få
sjukgymnastik för sin höftskada. Om resan till huvudstaden och händelser där
berättar hon i Dagbok för Selma Ottilia Lovisa Lagerlöf. Enligt den boken
vistades hon några månader i Stockholm för sjukgymnastik redan som nioåring.

Efter avslutad utbildning tillbringade Lagerlöf några år som hemmadotter innan
hon, hösten 1882, började vid Högre lärarinneseminariet i Stockholm, mot faderns
vilja. Under Lagerlöfs utbildningsperiod kom familjen på obestånd och Mårbacka
fick säljas. Fadern avled 1885, samma år som Lagerlöf avslutade sina
lärarinnestudier.

När Lagerlöf läste litteraturhistoria insåg hon plötsligt att de figurer och
öden hon hört berättas om under barndomen i Värmland var nog så fantasieggande
som Bellmans och Runebergs persongalleri. Men det dröjde flera år och många
misslyckade skrivförsök innan hon debuterade som författare.

Efter avslutad utbildning var Selma Lagerlöf lärare på Elementarskolan för
flickor i Landskrona 1885–95. Hon trivdes med läraryrket och uppskattades av
eleverna. Selma Lagerlöf hade förmågan att på ett fängslande sätt berätta för
barnen om varje nytt land de läste om, eller om Jesus och hans lärjungar. Hon
bodde tillsammans med fastern Lovisa Lagerlöf i Landskrona och hade ett rikt
socialt umgänge.

År 1891 debuterade Lagerlöf med romanen Gösta Berlings saga efter att ha vunnit
en pristävling i tidningen Idun. Lagerlöf färdigställde boken med hjälp av ett
stipendium som ordnats av Sophie Adlersparre, grundare av
Fredrika-Bremer-Förbundet. Gösta Berlings saga är en av svensk litteraturs
största klassiker – en rik och fantastisk skröna om kavaljererna och livet i
Värmland på 1800-talet. Den bröt mot dåvarande stilideal som förespråkade
realistisk saklighet. Boken fick ett blandat mottagande av kritikerkåren.

1895 lämnade Lagerlöf sin lärarinnetjänst. Från den tiden försörjde hon sig helt
på sitt författarskap, och 1897 flyttade hon med sin faster till Falun för att
vara närmare sin syster Gerda.

Lagerlöf gjorde tillsammans med Sophie Elkan flera längre resor i Europa och år
1899–1900 en längre resa till Mellanöstern. Väl hemkommen skrev hon romanen
Jerusalem som blev hennes stora internationella genombrott.

Lagerlöfs internationellt mest kända bok är Nils Holgerssons underbara resa
genom Sverige, som ursprungligen var tänkt som en läsebok för folkskolan. I den
får vi uppleva Sverige genom en fjortonårig pojke (Nils Holgersson) som flyger
på en gåsrygg över landet.

Selma Lagerlöf tilldelades Nobelpriset i litteratur 1909. Hon tilldelades
priset, med Akademiens motivering, ”på grund av den ädla idealitet, den
fantasiens rikedom och den framställningens själfullhet, som prägla hennes
diktning”. Lagerlöf hade varit nominerad ett flertal gånger under de föregående
åren, men hennes kandidatur hade motarbetats av Akademiens dåvarande ständige
sekreterare Carl David af Wirsén; 1909 fick han dock till slut se sig nedröstad
av den majoritet av akademiledamöterna, som trots allt ville tillerkänna henne
utmärkelsen. Lagerlöf var den första kvinna och svensk som tilldelades det
litterära Nobelpriset. Från 1909 bodde hon periodvis åter på Mårbacka, som hon
hade lyckats köpa tillbaka med hjälp av prissumman från sitt Nobelpris.

Selma Lagerlöf nådde världsrykte under sin livstid och hennes böcker har getts
ut på många främmande språk. Nils Holgerssons underbara resa har översatts till
omkring 60 språk. Gösta Berlings saga har översatts till drygt 50 språk och har
nyligen kommit ut på grekiska.

År 1914 blev Lagerlöf som första kvinna invald i Svenska Akademien. Hjalmar
Gullberg sa i sitt inträdestal när han 1940 efterträdde henne i akademin att hon
var "drottningen i vår litteratur, den mest berömda av svenska kvinnor i världen
sedan Heliga Birgitta".

I samband med sin 70-årsdag den 20 november 1928, firades hon genom en
festföreställning på Kungliga Teatern, som visade Kavaljererna på Ekeby, ett
lyriskt drama i fyra akter som baserades på hennes roman Gösta Berlings saga.

Selma Lagerlöf deltog i kampen för kvinnlig rösträtt, bland annat som talare på
den internationella rösträttskongressen i Stockholm 1911 och vid segerfesten
1919. Hon blev medlem i frisinnade landsföreningen 1916 och förblev sedan
organiserad liberal livet ut. År 1934 var hon en av dem som skrev under uppropet
för folkpartiets bildande. Hon var även aktiv i kommunpolitiken i Östra
Ämtervik, där hon 1919 invaldes på de frisinnades lista till kommunalfullmäktig
för fyra år.

Selma Lagerlöf tog avstånd från förföljelsen av judarna i Tyskland på
1930-talet. Hon hjälpte Nelly Sachs att fly till Sverige och skänkte en novell
till arbetet för förföljda i det nazistiska Tyskland. Det ledde till en tysk
bojkott men Lagerlöf lät sig inte påverkas, även om det fanns de som ville att
hon skulle engagera sig än mer. Journalisten och författaren Bosse Schön hävdar
till och med att hon stödde den rasbiologiska rörelsen eftersom hon 1921 skänkte
ett pris till en skönhetstävling för korandet av en "äktsvensk kvinnotyp".

En fördjupad eller förnyad bild av Selma Lagerlöf har framkommit i och med att
brevväxlingarna med Lagerlöfs två nära vänner/livskamrater, Sophie Elkan (Du lär
mig att bli fri, 1992) och Valborg Olander (En riktig författarhustru, 2006)
publicerats. I breven beskrivs en mycket stark kärlek till de båda kvinnorna och
det rådde förmodligen en kraftig rivalitet mellan Lagerlöfs två nära väninnor
(en rivalitet som dock kan ha gällt både vänskap och kärlek), något som Elin
Wägner också berörde i sin biografi över Lagerlöf (1942-43), med stöd av
brevväxlingen mellan Olander och Lagerlöf och samtal med Valborg Olander under
bokens tillkomst. Det är möjligt att Wägner också hade läst delar av Selmas brev
till Sophie Elkan, som annars inte blev tillgängliga ens för forskare förrän
1990. Kärlek mellan personer av samma kön var vid denna tid inte accepterat, men
samtidigt kunde gränsen mellan språkliga uttryck för vänskap och kärlek vara
mera flytande än idag, ett arv från romantiken, som alla tre kvinnorna var
starkt präglade av.

Även författarens brev till modern har getts ut, 1998 under titeln Mammas Selma.

Torsdagskvällen den 7 mars 1940 satt hon tillsammans med sin syster, när hon
började känna sig klen och trött. På natten blev hon häftigt sjuk och låg
medvetslös till sängs en vecka. Lördag morgon klockan 07:25 den 16 mars avled
Selma Lagerlöf, 81 år gammal, i sviterna av en hjärnblödning och
lunginflammation. Hon begravdes i Östra Ämtervik på påskaftonen. Akten
refererades i radion av Sven Jerring.

En staty med en sittande Selma Lagerlöf med benen i kors i brons av Arvid
Backlund finns i Rottneros park, en andra gjutning av samma staty invigdes 1955
vid American Swedish Institute i Minneapolis. En snarlik staty av en sittande
Lagerlöf men utan korslagda ben utförd av Arvid Backlund finns i Karlstad, Sunne
och Falun. En nyare staty föreställande en ung upprättstående Lagerlöf utförd av
Jonas Högström finns i Landskrona. En byst gjord av Astri Taube finns i
Rottneros park och en av Jón Leifsson utanför den tidigare skolan i Västra
Vemmenhög.

Till 150-årsminnet av Selma Lagerlöfs födelse gav Sveriges Riksbank ut två
minnesmynt, ett 200-kronorsmynt i silver och ett 2 000-kronorsmynt i guld. Båda
har samma porträtt av Lagerlöf som motiv på framsidan. Silvermyntet har på
frånsidan flygande gäss och guldmyntet en solros. Mynten är formgivna av Jon
Holm.

Selma Lagerlöf är sedan 1992 avbildad på den svenska 20-kronorssedeln. Under
2016 upphörde dessa sedlar att vara giltigt betalmedel i Sverige.

Planeten Venus större kratrar är uppkallade efter kända kvinnor. En av dessa
heter Lagerlöf efter just Selma Lagerlöf.

Selma (2008) är en två timmar lång tv-producerad miniserie om den unga
författaren som just slagit igenom på allvar med "Gösta Berlings Saga", och om
den något äldre som precis ska motta Nobelpriset i litteratur. Helena Bergström
spelade Selma Lagerlöf i filmen, som regisserades av Erik Leijonborg. Åsa Lantz
stod för manuset.



https://sv.wikipedia.org/wiki/Boris_Johnson

Alexander Boris de Pfeffel Johnson, född 19 juni 1964 i New York, är en brittisk
politiker (konservativ) och journalist. Han är utrikesminister sedan 2016 och
var Londons borgmästare mellan 2008 och 2016. Johnson har varit redaktör för The
Spectator och kolumnist i The Daily Telegraph.

Boris Johnson är äldst av fyra barn. Hans far är Stanley Johnson, författare och
sedermera konservativ politiker, ledamot av Europaparlamentet och verksam vid
Världsbanken. Hans mor är konstnären Charlotte Johnson Wahl. Boris Johnson
föddes i New York, men växte sedan huvudsakligen upp i London och i Somerset.

Johnson studerade vid Primrose Hill Primary School, European School of Brussels,
Ashdown House School, Eton College och Balliol College i Oxford. Han gjorde sig
ett namn som journalist, och inledde den karriären på The Times. Mellan 2001 och
2008 var han medlem av parlamentet. Han blev Londons borgmästare 2008 efter att
ha besegrat Ken Livingstone i borgmästarvalet samma år. Johnson återvaldes till
denna post 2012, men lämnade den 2016 efter att inte ha ställt upp till omval.
Han återvände till underhuset 2015.

Johnson skapade en folkstorm i oktober 2004 efter att ha anklagat Liverpoolborna
för att ha en offermentalitet. Inför folkomröstningen om Storbritanniens
medlemskap i EU var han en av de mest framträdande förespråkarna av ett utträde.



https://sv.wikipedia.org/wiki/Landsh%C3%B6vding

En landshövding är statens företrädare i länen i Sverige. Motsvarande befattning
i Danmark kallas statsamtmand och i Norge fylkesmann. I Finland avskaffades både
de formella länen och titeln landshövdning 2009. Landshövdingen på Åland finns
kvar och har en speciell ställning i och med Ålands självstyrelse. Landshövding
var också titeln på den danska statens översta representant på Island 1873–1904
och Grönland 1950–1979.

Motsvarande ämbete kallas i Frankrike för préfet (prefekt); i Tyskland
Regierungspräsident (en delstatlig regeringschef kallas för Ministerpräsident);
i Österrike Landeshauptmann. I Norge kallas ämbetet Fylkesman. I Danmark kallas
motsvarande person Direktør for Statsforvaltningen. I Storbritannien kallas
motsvarande person Lord Lieutenant (Lordlöjtnant).

I Sverige är landshövdingarna en representant för länet gentemot staten,
näringslivet, organisationer och allmänheten. Detta medför att landshövdingarna,
liksom länsstyrelserna, har en dubbel representationsroll i förhållande till
staten. Dels som statens företrädare gentemot länet, och dels som länets
företrädare gentemot staten.

Landshövdingarna i Sverige kallades fram till 1958 officiellt Kunglig Majestäts
befallningshavande eller bara konungens befallningshavande. Detta epitet används
ibland fortfarande med en lite skämtsam underton. De hade fram till mitten av
1900-talet även en speciell uniform under resor i länet, en
landshövdingeuniform.

Landshövdingens närmaste medarbetare och ersättare när hon eller han inte är i
tjänst eller har förhinder kallas Länsråd eller i de tre länen Stockholms län,
Västra Götalands län samt Skåne län Länsöverdirektör.

Landshövdingarna i Sverige bor på ett länsresidens. Platsen där länsresidenset
finns kallas residensstad.



https://sv.wikipedia.org/wiki/Deutschlandlied

Deutschlandlied eller rättare Lied der Deutschen är en dikt skriven 1841 av
August Heinrich Hoffmann von Fallersleben.

Sången antogs 11 augusti 1922 under namnet Lied der Deutschen som
Weimarrepublikens nationalhymn. Under tiden för naziregimen (1933–1945) användes
första versen, följd av Horst-Wessel-Lied som nationalsång. Efter andra
världskrigets slut förbjöd den nya regimen allt användande av sången. De
referenser till Tysklands geografiska utsträckning som finns där var varken helt
aktuella eller önskvärda efter kriget.

1952 överenskoms mellan den förste tyske förbundspresidenten Theodor Heuss och
förbundskanslern Konrad Adenauer att hela hymnen skulle erkännas som tysk
nationalsång. Vid statliga tillställningar skall emellertid bara tredje strofen
sjungas. Denna överenskommelse har senare befästs 1991 och 1998.

Texten skrevs ursprungligen till en melodi som är en komposition av Joseph
Haydn. Han hade 1797 komponerat den till en hyllningssång till kejsaren –
Kaiserlied. En äldre text, Gott erhalte Franz den Kaiser, skrevs av Lorenz
Leopold Haschka (1749–1827) och användes som Österrikes nationalsång till 1919.
Haydn utnyttjade melodin även i en variationssats i Stråkkvartett opus 76 nr 3,
som går under benämningen Kejsarkvartetten.

I Missionsförbundets sångbok 1894 och Missionsförbundets sångbok 1903 används
melodin till sången Tacken konungarnas Konung. På Runeberg finns denna sång med
fyra stämmor.

Första strofen ”Deutschland, Deutschland über alles” skrevs ursprungligen 1841 i
nationalliberal anda för att förespråka de 30 olika tyska staternas förening
till en tysk nationalstat, men denna del av texten gav ett helt annat intryck
efter att ha använts av nationalsocialisterna. Översättningen av en del av
första versen lyder: "Från Maas till Memel, från Etsch till Bält". Maas är en
flod som ligger i de östra delarna av Frankrike, Belgien och sist Nederländerna
där den rinner alldeles intill gränsen till Tyskland; Memel, den tyska
beteckningen för nedre delen av floden Njemen där den rann genom Ostpreussen, är
sedan 1991 gränsflod mellan Litauen och den ryska exklaven Kaliningrad; Etsch är
det tyska namnet på floden Adige i det till största delen tyskspråkiga området
Sydtyrolen som sedan 1920 tillhör Italien, och Belt (Bält) är sundet mellan Fyn
och Jylland (Lilla Bält) i Danmark, där den tysk-nationella rörelsen i Slesvig
och Holstein ansåg att Tysklands norra gräns borde gå.



https://sv.wikipedia.org/wiki/Sydafrika

Sydafrika, formellt Republiken Sydafrika, är en republik i Afrika, längst
söderut på den afrikanska kontinenten. Landet har kust mot Indiska oceanen i öst
och Atlanten i väst, samt gränsar i norr till Namibia, Botswana och Zimbabwe, i
öst till Moçambique och Swaziland. Lesotho utgör en enklav i Sydafrikas östra
del. Sydafrika omfattar även de obebodda öarna Prince Edward Island och Marion
Island i Indiska oceanen, cirka 1 900 km sydost om Kapstaden. 1990 blev Namibia
självständigt från Sydafrika. Efter en övergångsperiod med delat styre lämnades
år 1994 den sydafrikanska exklaven, den strategiskt viktiga djuphavshamnstaden
Walvis Bay tillbaka till Namibia.

Landskapet domineras av en stor inlandsplatå med omgivande bergsområden. Längs
kusten ligger en låg, smal kustzon. Klimatet är subtropiskt och fuktigt på
östkusten, och tempererat och torrare på platån i väst. Sydafrika är mycket
mineralrikt, och har en välutbyggd industri och infrastruktur. Landet spelar en
betydande politisk och ekonomisk roll i regionen.

Den sydafrikanska unionen upprättades 1910, när de två boerstaterna
Oranjefristaten och Transvaal slogs samman med de brittiska besittningarna
Kapprovinsen och Natal, genom South Africa Act 1909. Landet hade status som
dominion i det brittiska samväldet till dess att det 1961 utropade sig till
republik och måste träda ur samväldet.

Från Sharpevillemassakern 1960 och intensifierat under 1980-talet fördes en
internationell kampanj i FN för att isolera Sydafrika på grund av dess dåvarande
apartheidpolitik, och landet utestängdes från flera internationella
organisationer och evenemang, bland annat olympiska spelen.

Apartheid avskaffades under F W de Klerks regering från 1990. De tidigare så
kallade bantustanerna (”hemländer”, områden i Sydafrika dit landets svarta
hänvisades), inklusive de formellt självständiga republikerna Bophuthatswana,
Ciskei, Transkei och Venda, upplöstes och inkorporerades i Sydafrika 1993. Sedan
1994 styrs landet efter demokratiska principer, då val med allmän rösträtt
ersatte de rasistiska folkräkningsregler som införts under apartheid, vilka helt
utestängde den svarta majoriteten (före 1984 även asiater och s.k. färgade,
d.v.s. sydafrikaner av blandad härkomst).

Sydafrika kan delas in i tre naturgeografiska zoner: den breda inlandsplatån, de
omkringliggande bergsområdena och en smal, låg kustremsa.

Den stora inlandsplatån (på 900–1 800 meter över havet) är en gammal
urbergssköld, Kalaharikratonen, uppbyggd av gnejser och graniter som är tre
miljarder år gamla och tillhör jordens äldsta formationer. Här ligger
Witwatersrand eller The Rand, en bergås som sträcker sig 300 km i öst–västlig
riktning, med en högsta höjd på 1 800 meter över havet, och innehåller världens
rikaste guldfält. Platån avgränsas av randberg, i öster de över 3 300 meter höga
Drakensberg, i söder bland annat Sneeuberge och Swartberge. Över den böljande
högslätten reser sig många platåberg, så kallade kopjes.

Från randbergen sänker sig landet i terrasser ner mot kusten, som i väster är
låg och platt, i söder och öster brant och genombruten, och norr om Durban låg
och sumpig. Djupa floddalar bidrar till att ge bergen ett vilt och dramatiskt
utseende. Vattenföringen i nästan alla floder är periodisk, och floderna är
därför dåligt lämpade för kraftproduktion. Till och med den viktigaste floden,
Oranje, är nästan uttorkad när den når fram till havet. Den rinner, liksom dess
biflod Vaal, upp i randbergen i öst. Floderna är inte heller farbara, men
används till konstbevattning av jordbruksområden.

I sydväst präglas landskapet av långsträckta veckberg, som sträcker sig norrut
och österut från Kapstaden och bildar en genombruten kustlinje där de löper ut i
havet. Kusten är annars jämn, med få inbuktningar. Kontinentalsockeln är liten,
och kusten stupar brant ner mot stora havsdjup. I platåns sedimentära bergarter
finns moränavlagringar från en istid under perm. I dalarna finns mjukare
skifferlager som ger god odlingsjord.

Klimatet i Sydafrika är för det mesta subtropiskt, men med stora regionala
variationer. En del platser i inlandet har klimat av kontinental art,
kustområdet i sydväst har medelhavsklimat. Det subtropiska högtrycksbältet
förstärks över land om vintern (maj–augusti), och försvagas om sommaren, då det
genomgående faller mest nederbörd. I den västliga delen är klimatet torrare, och
då särskilt i nordväst, där årsnederbörden är under 200 mm. Längst i sydväst
faller det emellertid ett betydande vinterregn som ger medelhavsklimat.
Nederbörden i den östliga delen är större på grund av passaden, och varierar i
stort mellan 500 och 1 000 mm, med tydligt sommarmaximum. Torka är emellertid
alltid ett hot. Omkring hälften av landet får mindre än 400 mm nederbörd om
året. Dessutom är avdunstningen betydande.

Medeltemperaturen i juni–juli är omkring 10–15 °C, i januari–februari 20–25 °C.
På den stora centralplatån ger den torra luften stora temperaturväxlingar mellan
dag och natt.

Vinterregnområdet vid sydvästkusten har en tempererad oceanisk flora och
vegetation med medelhavsprägel, medan sydostkusten har subtropisk regnskog. I
inlandet är det savann- och stäppvegetation, som mot norr och väst går över i
halvöken och öken. Speciellt floran i sydväst är artrik och särpräglad, och
väsensskild mot den i Afrika i övrigt, men med tydliga likheter med Australiens.

Det finns lite fler än 20 000 växtarter i Sydafrika, vilket är omkring 10
procent av samtliga kända arter i hela världen.

I Fynbos, ett smalt bälte med buskvegetation i södra Västra Kapprovinsen, finns
fler än 9 000 av dessa arter (vilket betyder att det utgör en av världens
livsviktiga koncentrationer av biologisk mångfald). De flesta är ständigt gröna
växter med hårda, smala, nålliknande blad, så kallade fetbladsväxter. Av cirka
6 000 arter av fröväxter i Kaplandet är ett mycket stort antal endemiska, bland
annat talrika arter i familjen Proteaceae. Omkring 130 av alla arter i släktet
Protea finns i Sydafrika. Kaplandets 550 Erica-arter är med få undantag
endemiska.

Även om det finns en stor artrikedom av växter i landet så är endast omkring en
procent av Sydafrikas yta skog. Denna finns nästan uteslutande längs kusten mot
Indiska oceanen i provinsen KwaZulu-Natal. I denna provins återfinns också det
största antalet trädarter utanför de tropiska regnskogarna.

Sydafrika är hem åt de så kallade "Big Five": afrikansk elefant (Loxodonta
africana), afrikansk buffel (Syncerus caffer), lejon (Felis leo), leopard (Felis
pardus) och noshörning (två arter, svart (Diceros bicornis) och vit noshörning
(Ceratotherium simum)). Vidare återfinns ca 10 % av världens däggdjursarter i
landet.[källa behövs]

Avsaknad av stora floder och insjöar gör att man måste begränsa användning av
färskvatten vilket leder till problem att få vattnet att räcka till. En stor del
av landets vattentillgångar finns i Drakensbergen, som återfinns på FN:s
världsarvslista. Det finns oro för att den ökande efterfrågan på vatten i
framtiden kommer att leda till en förödande exploatering av bergen och dess
unika miljö. Andra miljöproblem är vatten- och luftföroreningar samt
jorderosion.

Sydafrika har många och rika naturtillgångar, däribland guld, krom, antimon,
kol, järnmalm, mangan, nickel, fosfat, tenn, uran, diamant, platina, koppar,
vanadin, naturgas och petroleum.

I Sydafrika har man gjort fynd av hominider som är mellan fyra och en miljoner
år gamla, bland annat Australopithecus africanus och Australopithecus robustus.
Av Homo sapiens finns det spår från cirka 500 000 år sedan.

Sydafrikas första invånare tillhör khoisanfolken, de båda närbesläktade
folkslagen san och khoikhoi. Sanfolket, som tidigare kallades ”bushmän”, var ett
jägarfolk som var utspritt över hela Sydafrika. Khoikhoi, tidigare kallade
”hottentotter”, höll redan för omkring 2 000 år sedan får, senare även kor, och
bodde framför allt i de västra och sydöstra kusttrakterna, mellan dagens Namibia
och Östra Kapprovinsen.

Under bantuexpansionen invandrade Xhosa och andra folkgrupper från Afrikas stora
sjöarna tillsammans med boskap. Invandringen tros ha startat för ungefär två
tusen år sedan och pågått fram till 1400-talet.

Under den europeiska kolonisationen var den dominerande etniska gruppen
bantu-talande folk. De två största historiska grupperna var Xhosa- och
Zulu-folken.

Redan på 400-500 e. kr levde Bantu-talande bönder och herdar som använde sig av
järn söder om Limpopo floden (den norra gränsen mellan Botswana och Zimbabwe).
Dessa bönder och herdar trängde bort, erövrade och smälte samman med de
ursprungliga khoisantalande Khoikhoi och San folken. Bantufolken flyttade sakta
söderut. De tidigaste användarna av järn tros ha påträffats redan omkring 1050 i
områden som idag är provinsen KwaZulu-Natal i Sydafrika. Xhosa folket var de som
bosatte sig längst söderut och folkets språk innehåller vissa språkliga drag
från Khoisan folkets språk. Xhosa nådde Great Fish River i dagens Eastern Cape
Province. När de migrerade ersatte och smälte de större järnålderspopulationer
samman med de tidigare folken.

År 1487 ledde den portugisiska upptäckaren Bartolomeu Dias en upptäcktsresa från
Europa till södra Afrika. Den 4 december klev han i land vid Walvis Bay
(nuvarande Walvis Bay i Namibia). Detta var söder om den sydligaste punkten som
nåtts 1485 av den portugisiske navigatören Diogo Cao (Cape Cross, norra viken).
Dias fortsatte söderut längs den västra kusten i södra Afrika. Trots hinder av
stormar och utom synhåll för land fortsatte seglingen längs med kusten den 8
januari 1488. Dias passerade den sydligaste punkten av Afrika utan att se den.
Maj 1488 nådde han vad han kallade Rio do Infante efter att ha seglat långt
uppåt Afrikas östra kust (förmodligen dagens Groot River). På sin återresa såg
han dock udden och döpte den till Cabo das Tormentas (Stormarnas udde). Den
portugisiske kungen Johan II döpte om udden till Cabo da Boa Esperanca
(Godahoppsudden) på grund av möjligheterna som upptäckten förde med sig i och
med sjövägen till Indien och österut. Dias navigeringsbedrifter kom senare att
memoreras i Luis de Camoes episka portugisiska dikt, Os Lusiadas, 1572
(Lusiaderna).

Det moderna Sydafrikas historia började år 1488 när den portugisiska sjöfararen
Bartolomeu Dias rundade Afrikas sydspets och landsteg i Mossel Bay. Efter Dias
kom andra portugisiska sjöfarare, bland dem Vasco da Gama. Men det var på
1600-talet som den egentliga europeiska kolonisationen började. Trots att
Portugal var först på plats av de europeiska länderna på denna del av den
afrikanska kontinenten, visade de lite intresse för att bilda några bofasta
kolonier.

Mellan åren 1621 och 1651 anlände nära 500 skepp från Nederländska Ostindiska
Kompaniet till Table Bay vid Kaphalvön. Afrikas sydspets fungerade som en
rastplats för skepp på väg mot Indien, Kina och Sydostasien.

Nederländska Ostindiska Kompaniet utrustade 1652 en expedition, ledd av Jan van
Riebeeck, som upprättade en bas i området, vilken försåg kompaniets fartyg med
kött, grönsaker och vatten. Några f.d. tjänstemän vid basen fick tillåtelse att
slå sig ned som bönder inne i landet, vilket ledde till den första
sammanstötningen mellan européer och den inhemska befolkningen i Sydafrika.

År 1657, fem år efter van Riebeecks landstigning, utbröt en dispyt mellan
invandrarna och afrikanerna. Van Riebeeck skrev i sin dagbok att det vore bättre
om varje grupp hade sina egna domäner, eftersom de inte förstod varandra
tillräckligt bra. Efter denna konfrontation växte spänningen mellan de två olika
folken. Holländarna ansåg sig numera äga jorden och år 1658 tillät Ostindiska
kompaniet att slavar skulle fraktas till Kapkolonin. Dessa togs främst från
Asien och dåvarande Ceylon och södra Indien, men också från Angola och
Västafrika. Mot slutet av 1700-talet fanns 25 000 slavar i Kapkolonin.

Strider uppstod också mellan de europeiska bönderna och kompaniet, som inte
ville förlora sitt handelsmonopol. Kompaniet började också driva storjordbruk i
egen regi. De mest missnöjda bland de inhemska bönderna, khoi och det jagande
och samlande sanfolket flyttade allt längre in i landet.

När Storbritannien besatte området 1806, flyttade många av de nederländska
nybyggarna boerna norrut för att grunda en egen republik. Upptäckten av
diamanter 1867 och guld 1886 skapade välstånd och immigration och ökade
underkuvandet av de ursprungliga invånarna. Boerna motstod britternas försök
till utvidgning av sitt territorium, men besegrades i andra boerkriget
1899–1902. Det var i dessa boerkrig som världens största ungdomsrörelse
bildades, nämligen scouterna. Det var också under det andra boerkriget som
världens första koncentrationsläger inrättades av britterna i syfte att
internera främst boerkvinnor och -barn. Bortsett från ett kortare avbrott
(1903–1906) styrde Storbritannien därefter kolonin till 1910. Medan britterna
etablerade sig allt starkare i Kapområdet, utkämpades en maktkamp i landets
inre, som var nästan helt okänt för européerna.

I de bördiga trakterna norr om Tugelafloden framträdde en välorganiserad och
aggressiv zulustat, först under ledning av Dengiswayo och senare av den
beryktade Shaka. Den järnhårda disciplinen i Shakas armé gjorde denna till en
fruktad motståndare, och hela stammar av infödda flydde när soldaterna ryckte
fram.

Efter Napoleonkrigen behöll Storbritannien Kapområdet på grund av dess
strategiska betydelse för sjöfarten till Indien. Omkring 5 000 brittiska
kolonister sändes dit 1820. Boerna var missnöjda med den brittiska
inblandningen, 1837 bröt 4 000 boer upp från sina boplatser och drog sig norr om
Orangefloden, ”den stora utvandringen” (Die Groot Trek). Detta var en mycket
betydelsefull händelse i Sydafrikas historia genom att boerna nu blev spridda
över stora delar av landets inre. De var orädda individualister som önskade leva
sitt eget liv utan myndigheternas inblandning.

De flesta boer sökte sig till Natal, där en förtrupp dödades av zuluerna som
fruktade denna vita invandring. Följande år tog boerna hämnd genom att med en
styrka på 470 man slå en zuluarmé på 12 000 man vid Blood River, ca 3 000 zuluer
dödades. Boerna hade nu nästan full kontroll över Natal, men britterna, som inte
ville att en annan vit makt etablerade sig i kustområdet, annekterade Natal
1843. Storbritannien erkände dock boerrepublikerna Transvaals och
Oranjefristatens självständighet 1852 respektive 1854.

År 1868 annekterade Storbritannien Basutoland (Lesotho), och på 1870- och
80-talen övertog Kapregeringen de flesta av de små självständiga rikena i
Transkei, som ligger mellan Kapstaden och Natal. På 1870-talet gjorde
Storbritannien ett försök att bilda ett förbund av alla dessa små enheter, men
försöket hade ingen större framgång. Däremot inlemmades Transvaal 1877 mot
boernas vilja och krig bröt ut 1879 med zuluerna, när britterna försökte
försvaga deras makt. Britterna lyckades slå zuluerna men först sedan den
brittiska armén led ett svårt nederlag. 1881 slog Transvaals boer britterna vid
Majuba och återvann självständighet. Denna gick på nytt förlorad i andra
boerkriget, inlett genom en brittisk invasion 1899, varpå britterna övertog
makten i området.

Den 31 maj 1910 bildades den Sydafrikanska unionen som en självstyrande dominion
under den brittiska kronan med Louis Botha som premiärminister. Landets svarta
befolkning delgavs emellertid föga politiskt inflytande och 1912 bildades ANC av
bland annat Pixley ka Isaka Seme. Två år senare bildade boergeneralen James
Hertzog Nationalistpartiet som afrikaanernas särskilda kamporgan gentemot
brittiskt inflytande och kunde bilda majoritet med Labourpartiet 1924. I andra
världskriget deltog unionen på de allierades sida sedan den probrittiske Jan
Smuts övertagit ledarskapet från den protyske Hertzog. Försämrad levnadsstandard
och ökad inflyttning av svart arbetskraft till städerna gynnade Daniel Malans
radikala nationalister, som efter 1948 års val kunde bilda regering, vilket
inledde den så kallade apartheidtiden (apartheid, afrikaans för "åtskillnad").
Politisk representation för svarta avskaffades helt 1960, för färgade 1970.
Under följande år förvisades svarta sydafrikaner till reservat på landsbygden
eller till kåkstäder i storstädernas utkanter. 1961, efter brittisk kritik mot
raspolitiken utropade premiärminister Verwoerd republik och landet lämnade
Samväldet med internationell isolering som följd. Sveriges statsminister Olof
Palme var en av de första statsministrarna i världen att fördöma Sydafrikas
apartheid.

Svåra oroligheter, internationella bojkotter och en tidvis ansträngd ekonomi
föranledde en reformprocess under 1980-talet, vilken eskalerade när
nationalistregeringen började förlora stöd åt liberala och radikalt konservativa
partier. 1990 frigavs ANC-gestalten Nelson Mandela genom statspresident F W de
Klerks försorg och i de första allmänna valen 1994 vann ANC under Mandelas
ledning en jordskredsseger.

Under apartheidregimens kulmen utvecklade Sydafrika under 1970-talet ett fåtal
primitiva kärnvapen med israeliskt stöd, men förstörde dessa frivilligt under
reformprocessen, vilket inte blev offentliggjort förrän 1993. Landet är därmed
det enda land i världen som utvecklat kärnvapen och sedan avsagt sig dem.
[källa behövs]

Den sydafrikanska konstitutionen har en ovanlig konstruktion med en stark
president som är vald av parlamentet. I de flesta länderna som låter parlamentet
välja president är dennes roll ceremoniell, se exempelvis Tyskland och Israel.
Sydafrika post-apartheid har hittills haft fyra presidenter Nelson Mandela
(1994-1999), Thabo Mbeki (1999-2008), Kgalema Motlanthe (2008-2009) och Jacob
Zuma (2009-). Thabo Mbeiki tvingades bort från makten av det egna partiet, ANC,
i september 2008, som en följd av inre stridigheter mellan honom och
ANC-presidenten Jacob Zuma. Under hösten 2008 bildade utbrytare från ANC ett
nytt parti, Cope som strävade efter att utmana ANC.

Sydafrikas nuvarande konstitution utformades efter apartheidtiden och bevarar
det republikanska statsskicket men har kompletterats med bland annat en ny
rättighetsdeklaration (bill of rights) som garanterar alla medborgare samma
rättigheter och innehåller ett av världens starkaste konstitutionella skydd mot
diskriminering, inte bara på grund av etnisk härkomst utan också på grund av
bland annat kön och sexuell läggning. Högsta domstolen roll stärktes också och
den har spelat en ökande roll, exempelvis fastslog den 2005 att den
sydafrikanska äktenskapslagstiftningen stred mot konstitutionens
diskrimineringsförbud och krävde att en könsneutral äktenskapsbalk skulle
införas, något som skedde 2006.

Före valet 1994 bestod Sydafrika av endast fyra provinser samt ett antal
bantustaner ("hemländer"), varav vissa hade begränsat självstyre och andra
utropades som självständiga stater, något som dock inte erkändes av andra än
Sydafrika. Den tidigare Kapprovinsen delades upp i Östra Kapprovinsen, Västra
Kapprovinsen, Norra Kapprovinsen samt delar av Nordvästprovinsen.
Oranjefristaten blev Fristatsprovinsen. Transvaal delades upp i Gauteng,
Limpopoprovinsen, Mpumalanga samt delar av Nordvästprovinsen, och Natal blev
KwaZulu-Natal.

Sydafrika är medlem av FN och de flesta av FN:s organisationer, bland andra
Världsbanken, och dessutom av bland andra Världshandelsorganisationen (WTO),
Commonwealth (uteslutet 1961–1994), Afrikanska unionen (AU) och Southern African
Development Community (SADC). Efter regimskiftet 1994 har Sydafrika blivit en av
Afrikas stormakter, med betydande diplomatiskt inflytande regionalt.

Den sydafrikanska försvarsmakten, South African National Defence Force (SANDF),
bildades i sin nuvarande utformning efter apartheids avskaffande. I SANDF
integrerades den tidigare apartheidrepublikens krigsmakt, South African Defence
Force (SADF), med de så kallade hemländernas väpnade styrkor, samt med de
gerillaförband som deltog i den väpnade kampen mot apartheid, såsom African
National Congress Umkhonto we Sizwe, Pan Africanist Congress APLA och Inkatha
Freedom Partys Self-Protection Units. Integrationen avslutades 2004 och det nya
SANDF har övertagit det mesta av SADF:s organisation och materiel.

Sydafrika är ett medelinkomstland med ett överflöd av naturtillgångar,
välutvecklad ekonomi, lagstiftning, kommunikationssektor, energiförsörjning och
transportsektor. Den sydafrikanska börsen är bland de tjugo största i världen
och infrastrukturen är modern. Trots detta har den ekonomiska tillväxten inte
varit tillräckligt stark för att minska den höga arbetslösheten och stora
ekonomiska problem finns kvar sedan apartheidtiden, speciellt en utbredd
fattigdom och stora inkomstskillnader. Stor immigration ifrån andra afrikanska
länder spär på fattigdomsproblemen. Samtidigt sker en kraftig emigration från
Sydafrika av välutbildade sydafrikaner, som lämnar landet främst beroende på det
ökade våldet.

I Sydafrika står kolkraft för en stor del av energiförsörjningen. Kolindustrin
går så bra att man till och med exporterar kol. Sydafrika är på fjärde plats
bland de länder som exporterar mest kol och nummer fem i listan på största
kolförbrukare. Man bygger nu[när?] ett av världens största kolkraftverk, Medupi
Power Station, med hjälp av pengar från Världsbanken. Detta kolkraftverk kommer
att producera kolkraft i över 40 år. Kolkraften står för 90 procent av landets
energiförsörjning men trots Medupis kapacitet kommer den inte att räcka till om
ett par år, då efterfrågan på elektricitet hela tiden ökar. Ett av Sydafrikas
millenniemål är dock att minska koldioxidutsläppen till 460 124 tusen ton per
år. Något som ska uppfyllas till 2015 om de ska klara sitt
mål.[uppdatering behövs]

Sydafrika är ett av världens snabbast växande länder för solenergi på grund av
regeringens långsiktiga satsning att öka elproduktionen från förnybara
energikällor. När Världsbanken finansierade bygget av Medupi ingick också
byggandet av 100 megawattimmar solpaneler. Denna satsning räknas som Sydafrikas
största inom förnybar energi. Solkraftssatsningen kommer att generera 130
gigawattimmar per år vilket täcker elbehovet hos runt 36 000 sydafrikanska
hushåll. Satsningen kommer även att minska koldioxidutsläppen med runt 130 000
ton.

Sydafrikas invånarantal uppgick 2008 till 48 687 000. Befolkningstillväxten
under perioden 1994–2004 var 1,4 % per år (mot 2,3 % 1985-1995). Den förväntade
livslängden har sedan mitten av 1990-talet gått dramatiskt nedåt. Enligt
Världshälsoorganisationen var 2005 den förväntade livslängden för kvinnor 49 år
(mot 68 år 1995), och för män 47 år (mot 63 år 1995). Denna nedgång orsakas av
hiv/aids; enligt FN levde uppskattningsvis 5,5 miljoner sydafrikaner med
hiv/aids år 2005.

Sydafrikas befolkning är etniskt mycket komplex, och det har varit en stor
invandring till landet också från länder utanför Afrika, särskilt av européer
och asiater. Efter apartheids avskaffande förs det inte längre statistik över
befolkningens etniska ursprung.

Den långt största huvudgruppen består av svarta, som tillhör olika bantutalande
folk. På språklig grund och utifrån historiska traditioner indelas den svarta
befolkningen i fyra huvudgrupper: nguni, sotho, venda och tsonga. Nguni är den
största gruppen, och omfattar folken zulu, som är den största etniska gruppen i
landet, xhosa, swazi och ndebele. Deras traditionella område är det östra
kustlandet, från KwaZulu-Natal till Östra Kapprovinsen. Swazierna lever i
gränsområdena mot Swaziland.

En annan stor grupp är sotho, av vilka de flesta som tillhör den sydliga grenen
lever i den självständiga staten Lesotho och omkringliggande delar av Sydafrika;
den nordliga grenen, som också kallas pedi, lever särskilt i Polokwane och
Potgietersrus i norr. Den västliga grenen, som vanligtvis kallas tswana, utgör
huvudbefolkningen i Botswana; den största delen av Sydafrikas tswana-befolkning
lever i de områden som gränsar till Botswana och i Kapprovinserna.

En mindre grupp är venda, som har sitt traditionella område i gränslandet mot
Zimbabwe och Moçambique. Tsonga-gruppen, som också kallas shangana, tillhör ett
folk som i huvudsak bor i Moçambique.

Befolkningen av europeisk härkomst är i huvudsak tudelad – engelsktalande och
afrikaanstalande. Det finns även stora grupper av greker, italienare och
portugiser. Afrikaanerbefolkningen härstammar från nederländska, franska och
tyska nybyggare.

Den asiatiska gruppen består framför allt av ättlingar till indiska invandrare,
därefter av malayer. Särskilt i Kapprovinserna finns det ett stort inslag av så
kallade färgade (”coloureds”), det vill säga folk av blandat ursprung.

58 % av befolkningen lever i städer och tätorter (2001). De största städerna är
Kapstaden, Durban, Johannesburg och Pretoria.

Befolkningen i landet har anpassat sig efter naturlandskapet genom att en stor
mängd av befolkningen bor kring den östra kustremsan. Generellt sett regnar det
minst i de nordvästra delarna och mest på ostkusten. Ett fuktigt klimat ger mer
möjlighet till odling, dessutom kan bosättning vid kusten innebära att man har
närmre till fiske. Havet kan användas som resurs att transportera sig. Där det
regnar minst, vill säga i de nordvästra delarna av Sydafrika, finns öken vilket
utgör att befolkningen är liten i det området. Människan bosätter sig inte i
öknen i och med torka som utgör svårigheter för människan samt andra djur att
överleva om inte vattenledningar utvecklas. I Kapstaden samt området kring
staden är folkmängden stor även om den ligger på den västra sidan av Sydafrika.
Detta möjligen på grund av att staden ej ligger i nord utan i syd, vilket är en
avgörande faktor till varför människan har valt att bosätta sig där. Det vill
säga på grund av att regn förekommer oftare och det är ett medelhavsklimat.

Befolkningsförändringar i landet har skett i form av en populationsökning under
de senaste hundra åren. Från 6.5 miljoner invånare (1915) till 54 miljoner
invånare (2015).

Landet hade ursprungligen två officiella språk: engelska och nederländska; det
senare ersattes av afrikaans 1925. 1994 förklarades nio bantuspråk officiella:
xhosa, zulu, ndebele, siswati (swazi), nordsotho (pedi), sydsotho, tswana, venda
och thonga (tsonga). Bantuspråken talas av sammanlagt omkring 25 miljoner
människor. Av den vita befolkningen talar cirka två tredjedelar afrikaans och en
tredjedel engelska. Bland den asiatiska befolkningsgruppen dominerar indiska
språk (bland annat hindi, urdu och gujarati). Den färgade befolkningen av
blandat ursprung talar i stor utsträckning afrikaans.

Vid folkräkningen 2001 bekände sig 79,8 % av befolkningen till kristendomen.
Andra större religiösa grupper är muslimer (1,5 %), hinduer (1,2 %), judar
(0,2 %) och buddhister. 15,1 % av befolkningen såg sig som inte tillhöriga någon
religion, medan 0,3 % utövade någon form av traditionell afrikansk religion och
0,6 % tillhörde någon annan religion. 1,4 % redovisades som "odefinierad".

Cirka 4 miljoner av landets 51,2 miljoner invånare har någon form av
funktionsnedsättning, vilket är ungefär 5 % av landets befolkning. Den
vanligaste orsaken är att man har ett rörelsehinder. Personer med någon form av
funktionsnedsättning, har under en lång tid varit segregerade från samhället,
men idag har Sydafrika genom sin politik försökt öka funktionshindrades
integration, representation och deltagandet inom alla delar i samhället.
Sydafrikas grundlag förbjuder att personer med funktionsnedsättning
diskrimineras men de uppges fortfarande ha sämre möjligheter att ta sig in på
arbetsmarknaden, även om staten har finansierat olika projekt för att öka deras
rättigheter i samhällslivet. I Sydafrika har det funnits svåra hinder så som
ignorans och motstånd hos arbetsgivare att anställa funktionshindrade, vilket
har gjort att dessa länge blivit diskriminerade, och haft svårt att kunna ta sig
in i samhället och på arbetsmarknaden. Till skillnad från USA, där 35 % av alla
med någon form av ett funktionshinder har en anställning, ligger Sydafrika långt
efter, där det endast är 0,8 % av de funktionshindrade som har en anställning.
Många sydafrikanska barn som lever med en funktionsnedsättning får vanligtvis
inte gå i skolan och blir också ofta utsatta för olika typer av övergrepp och
misshandel.

I Sydafrika finns parallella privata och offentliga system. Det offentliga
systemet betjänar den stora majoriteten av befolkningen, men är kroniskt
underfinansierad och underbemannad. De rikaste 20% av befolkningen använder det
privata systemet och är mycket bättre tillgång till sjukvård. År 2005 använde
Sydafrika 8,7% av BNP på sjukvård, eller US $ 437 per capita. Av detta var cirka
42% statligt bidrag. Runt 79% av läkarna arbetar inom den privata sektorn.

Vanliga infektionssjukdomar i Sydafrika är bakteriell diarré, tyfus och hepatit
A. Dessa infektionssjukdomar orsakas vanligtvis av mat eller vatten som
konsumeras. Sydafrika är en underutvecklad nation och på grund av detta är
tillgång till sanitetsanläggningar ojämn om man jämför tätorter och landsbygd.

Sydafrika är ett av de mest HIV/aids drabbade länder i världen, med cirka 5,5
miljoner smittade år 2013. Bandile Sizani från Education and Training Uni, tror
dock att den verkliga siffran är

HIV/aids minskar befolkningstillväxten, vilket ses som negativt för Sydafrika.
De som är mest drabbade av HIV/aids är mellan 15 och 49 år, alltså den mest
produktiva delen av befolkningen. Detta kan leda till svåra och ekonomiska
konsekvenser om Sydafrika fortsätter att förlora kompetens och arbetskraft genom
att många dör unga.

Sydafrika är ett av Afrikas rikaste länder mätt i BNP per person, men till följd
av det tidigare apartheidsystemet är klyftorna i samhället ännu stora. Större
delen av den vita befolkningen har en levnadsstandard som tillhör de högsta i
världen, medan en betydande andel svarta lever på tredje världens nivå i
förslummade kåkstäder eller på fattig landsbygd.

Det är främst den del av befolkningen med låg inkomst som är drabbade av
sjukdomen. Detta beror dels på att sex kan vara ett tabubelagt ämne och att
myndigheter ibland inte vill tala öppet om HIV och aids, det kan också vara
svårt att nå ut med information. Många människor med låg inkomst har även låg
utbildning och en del har inte tillgång till tidningar, radio eller tv. Därför
känner många inte ens till att sjukdomen existerar. Många vet inte att det går
att förhindra att bli smittad genom att ha skyddat samlag och att använda
kondom. Ett stort problem är att många fortfarande förnekar att HIV och aids
finns och att det därför är för få personer som testar sig.

Flickor och kvinnor smittas rent biologiskt lättare av HIV än pojkar och män.
Män och pojkar har också mer makt och inflytande än kvinnor i många länder,
vilket gör att kvinnorna ofta har svårt att kräva kondomanvändning vid sexuella
kontakter. Det är också alltför vanligt att flickor och kvinnor utsätts för
sexuella övergrepp.

Människor som lever i låginkomstområden har inte heller samma tillgång till
behandlingsmöjligheter. Behandlingen kräver regelbundna kontroller och besök på
vårdcentraler som ofta ligger långt från hemmet. Risken att drabbas av
infektioner till följd av undernäring och dålig hygien är dessutom stor.

Fördomarna kring HIV och aids är fortfarande omfattade och det är vanligt att
människor vänder de HIV-positiva och deras familjer ryggen. Barnen blir ofta
mobbade i skolan och ibland till och med avstängda från skolan. De kan även
vägras tillgång till sjukvård samt behandlas illa i foster- eller vårdhem. För
att undvika att bli utstötta eller utfrysta, är det därför vanligt att många
barn väljer att inte berätta att de har HIV.

I Sydafrika finns över en miljon föräldralösa barn på grund av HIV/aids.
Åtskilliga mor- och farföräldrar har mist sina egna barn och drar nu försorg om
sina barnbarn. Den äldsta av de föräldralösa barnen får ofta ta över ansvaret
för familjen, vilket kan leda till avbruten skolgång då man måste tjäna
familjens uppehälle. I Sydafrika växer även upp en generation som smittats med
HIV redan vid födseln.

HIV-, aids- samt sexualundervisning förekommer i skolan som en del av kursen
Life Orientation, vilken också omfattar ämnen som kost- och yrkesvägledning.
Tyvärr finns det inte många lärare som vill utbilda sig och undervisa i Life
Orientation, även skolledningen kan ha motstånd mot att denna kurs ska finnas
med i läroplanen. Detta beror på att en del lärare känner sig obekväma att lära
ut en läroplan som strider mot deras egna värderingar och åsikter.

Det finns flera organisationer och stiftelser som arbetar med HIV och aids i
Sydafrika, bland annat, LoveLife och Organisationen Education and Training
(ETU). Education and Training Unit (ETU) är en organisation i Sydafrika som
arbetar med kapacitetsutveckling och HIV- och aidsarbete.

Det förekommer också att arbetsplatser erbjuder sina anställda att testa sig för
HIV/aids gratis.

Av traditionell konst i Sydafrika kan nämnas sanfolkets hällristningar och
grottmålningar, varav flera är mer än 20 000 år gamla, zulufolkets
pärlbroderier, träarbeten utförda av zulu- och vendafolken och husmålningar
skapade av ndebele-, tswana- och sothofolkens kvinnor.

I kampen mot apartheid utvecklades en verkningsfull propagandakonst. På senare
år har en ny genre utvecklats; så kallad township art, som i olika tekniker
visar människors vardag i de svarta stadsdelarna. Bland samtida sydafrikanska
konstnärer som har fått internationellt genomslag kan nämnas Mmakgabo Helen
Sebidi, Paul Sibisi, Sue Williamson, Lionel Davis och Bill Ainsly.

Bland de första skönlitterära författarna som skrev om Sydafrika är britten
Henry Rider Haggard, som skrev äventyrsromaner om storviltsjägaren Allan
Quatermain, varav den första var King Solomon's Mines ("Kung Salomos skatt",
1885). Romanerna skildrar det "mörka Afrika" så som européerna såg det, och
hjältarna är alltid britter, medan ursprungsbefolkningen skildras som farliga
vildar eller trogna tjänare.

Som en av de första moderna sydafrikanska romanerna brukar Olive Schreiners The
Story of an African Farm (1883) hållas. Boken utspelar sig på en farm i
Sydafrika, och karaktärerna i den speglar sin tids samhälle.

Bland modernare vita författare märks de engelskspråkiga nobelpristagarna Nadine
Gordimer och J.M. Coetzee samt André Brink, som skriver på afrikaans och
engelska. Breyten Breytenbach är en annan berömd afrikaansspråkig författare.

J.R.R. Tolkien, som skrev böckerna om Härskarringen, är född i Sydafrika, men
levde och verkade i Storbritannien.

Av framstående sydafrikanska populärmusiker kan nämnas sångerskan Miriam Makeba,
trumpetaren Hugh Masekela, sångaren Johnny Clegg och kören Ladysmith Black
Mambazo. Kända namn inom konstmusiken är bland andra John Joubert, Arnold van
Wyk och Gideon Fagan.

Sydafrikas första filmer gjordes av Joseph Rosenthal, som bland annat filmade
andra boerkriget 1899–1902. Jamie Uys Gudarna måste vara tokiga (1980) var bland
de första sydafrikanska filmerna att få en större publik utanför landet. Gavin
Hoods film Tsotsi (2005), om en gängledare i en kåkstad i Johannesburg,
belönades med en Oscar för bästa utländska film. En annan uppmärksammad film
från senare år är District 9 (2009) av Neill Blomkamp, en science fiction-film
om rymdvarelser som strandat i Johannesburg och behandlas illa av de
sydafrikanska myndigheterna. Filmen kan ses som en allegorisk kommentar till hur
svarta behandlades under apartheideran, och nominerades till fyra Oscar.

Bland sport är fotboll generellt populärast bland den svarta befolkningen, rugby
bland den vita minoriteten, cricket av de vita och indiska minoriteterna. Även
motorsport, simning, surfing och friidrott är sporter som utövas med blandad
framgång i landet.

Sydafrika tilläts inte delta i internationella idrottstävlingar under
apartheideran. Landet var bannlyst från OS mellan 1964 och 1992, av
internationella fotbollsförbundet från 1964 samt från cricket- och
rugbytävlingar under 1970- och 1980-talen. Efter att raslagarna upphävdes
välkomnades landet åter att tävla internationellt. Sydafrika anordnade VM i
rugby 1995, och deras lag, kallat "Springboks", lyckades sensationellt vinna
hela tävlingen. Anmärkningsvärt är att president Nelson Mandela lyckades ena
hela nationen till stöd för Springboks, trots att laget, som i stort sett enbart
bestod av vita spelare, av den svarta majoriteten länge setts som en symbol för
apartheidsystemet. Detta har dramatiserats i filmen Invictus. Springboks har
sedan dess vunnit VM ännu en gång, 2007.

Världsmästerskapet i fotboll 2010 hölls i Sydafrika. Det var första gången
någonsin som fotbolls-VM hölls i Afrika. Sydafrika spelade öppningsmatchen mot
Mexiko fredagen den 11 juni.

Eftersom Sydafrika är ett multietniskt samhälle uppvisar köket influenser från
många olika delar av världen. Kött och kyckling utgör grunden för många rätter,
men även fisk och skaldjur förekommer. Sydafrika är en stor producent av vin,
och man dricker också gärna öl.

Sydafrika har åtta världsarv, varav fyra är kultur- och tre naturvärldsarv, och
ett är blandat.

Kulturarven är Robben Island (utnämnt 1999), de hominida fossilområdena
Sterkfontein, Swartkrans och Kromdraai med omgivningar (1999), kulturlandskapet
Mapungubwe (2003) och botaniska kulturlandskapet Richtersveld (2007). Naturarven
är iSimangaliso våtmarkspark (1999), skyddade områden i Cape Floral Region
(2004) och Vredefortkratern (2005). Det blandade världsarvet är
uKhahlamba/Drakensbergs park (2000).



https://sv.wikipedia.org/wiki/Engelsk_mil

Engelsk mil (engelska officiellt statute mile, vardagligt mile) är en längdenhet
som är definierad som exakt 1 609,344 meter. En engelsk mil är 1 760 yard eller
5 280 fot. Det är den normala enheten för att mäta längre avstånd i USA. I
Storbritannien har man delvis övergått till metriska enheter. På vägskyltar
används dock engelska mil fortfarande. Däremot har man helt övergått till
metriska enheter i övriga engelskspråkiga länder som Irland, Kanada och
Australien, dock kan äldre generationer hålla kvar vid det äldre systemet att
räkna längd.

Milens ursprung är den romerska milen mille passuum=tusen dubbelsteg som var
1479 meter. Fram till 1800-talet hade man i många länder i Europa liknande
enheter, dock var de inte av samma längd som den engelska eller romerska milen.
Exempelvis i Portugal milha på 2087,3 m. På många håll var milen en betydligt
längre enhet. Exempelvis den svenska milen på 10 688 m, och den i Danmark och
norra Tyskland på 7532,5 m. Milen finns kvar modifierad till exakt 10 km i
Sverige och Norge, se mil.

Det finns i USA en annan, aningen längre, mil: survey mile, cirka 1 609,347
meter. Den används inom bl a lantmäteri, för att undvika att ändra det uppbyggda
systemet från en tid då milen inte var så exakt definierad.

En "kvadrat-mile" (eng. square mile) motsvarar 1,609344 x 1,609344 (gäller
statute miles) = cirka 2,589988 kvadratkilometer, respektive (gäller survey
miles) cirka 2,589998 kvadratkilometer. Det skiljer därmed cirka 10 kvadratmeter
mellan siffrorna, beroende på vilken definition man använder.

Att springa en engelsk mil under 4 minuter kallas att springa drömmilen. Först
att göra det blev engelsmannen Roger Bannister år 1954 och förste svensk blev
Dan Waern år 1957. Gunder Hägg var nära att klara det redan 1945 men missade med
1,4 sek. Det svenska rekordet är 3:54,45 av Anders Gärderud (1975).
Världsrekordet är 3:43,13 av Hicham El Guerrouj.



https://sv.wikipedia.org/wiki/Area_och_volym_f%C3%B6r_husbyggnader

Area och volym för husbyggnader beräknas i Sverige enligt mätregler som
fastställdes av Svensk Standard SS 021054:2009. Den standard som gäller nu
fastställdes 2009-08-13 och är avsedd att tillämpas vid area- och
volymberäkningar för alla slags husbyggnader, såväl nyproduktion och befintliga.
Även vid planering, hyressättning, taxering, värdering eller förvaltning skall
standarden tillämpas. En myndighet kan dock föreskriva särskilda regler som
alltid ska beaktas.

I Standarden används termen “area” som benämning av en ytas storlek, anledningen
är undvika en förväxling med tidigare använda termer som “bostadsyta” eller
“lägenhetsyta”, eftersom dessa byggde på andra mättekniska förutsättningar.

Med boarea eller boyta avses den yta i ett hus som är användningsbar för boende.
Boytan utgör tillsammans med biytor (biareor) byggnadens totalyta. Först mäter
man byggnadens invändiga mått i varje våningsplan (källare, plan 1 osv). Alla
utrymmen i en bostad kan inte utnyttjas lika bra. Därför delar man sedan upp den
uppmätta ytan i boyta och biyta, i Svensk standard betecknad boarea och biarea.
Alla typer av våningsplan, utom en våning med snedtak, ska mätas mellan
ytterväggarnas insidor strax ovanför golvsockeln. Allt som ligger innanför
ytterväggarna – även innerväggar – ska räknas med. Man ska också räkna med skåp,
fläktkanaler, öppen spis etc. Undantag finns.

Byggnadsarean används i första hand i anslutning till bestämmelser i
detaljplaner och liknande.

Bruttoarean är summan av alla våningsplans area och begränsas av de omslutande
byggnadsdelarnas utsida. I bruttoarean inräknas bland annat mellanvåning
(entresol). I bruttoarean inräknas exempelvis inte öppningar i bjälklaget. Om
bruttoarean uppdelas på skilda nyttjandeenheter eller efter funktion (exempelvis
bostad eller lokal) dras gränsen mitt i den skiljande väggen. För byggnader med
en "avvikande" arkitektur finns det fler regler för hur man räknar ut BTA.

Bruksarea för utrymmen inrättade för annat ändamål än boende, sidofunktioner
till boende, byggnadens drift eller allmän kommunikation. Sådant utrymme kallas
lokal. Lokalarea beräknas enligt SS 02 10 53.

Byggnadshöjden definieras som höjden från markens medelnivå upp till skärningen
mellan fasadplanet och ett plan som med 45 graders lutning in mot byggnaden
berör byggnadens tak. Det innebär att för hus med takvinklar upp till 45 grader
räknas byggnadshöjden upp till ovansidan av taket i höjd med fasaden. Skorstenar
och master räknas inte med. Takkupor har i rättspraxis ibland fått påverka
byggnadshöjden, ibland inte.

Byggnadshöjden beräknas enligt Boverkets allmänna råd på en fasad, den
beräkningsgrundande fasaden. Den beräkningsgrundande fasaden är i första hand
den ena långsidan, främst den som t.ex. genom att vara vänd mot gatan ger störst
allmän påverkan.

Ligger byggnaden mindre än sex meter från allmän plats, till exempel en gata,
räknas byggnadshöjden från markens medelnivå på den allmänna platsen.

Totalhöjden är ett byggnadsverks hela höjd inklusive uppstickande delar som till
exempel skorstenar. Höjden räknas från markens medelnivå invid byggnaden. Ligger
byggnaden närmare än sex meter från allmän plats räknas höjden från markens
medelnivå på den allmänna platsen.

Nockhöjden är höjden till den högsta delen av byggnadens takkonstruktion. Det
gäller även om byggnaden till exempel har ett pulpettak och därför inte har
någon taknock. Skorstenar och liknande räknas inte med. Höjden räknas från
markens medelnivå invid byggnaden. Ligger byggnaden närmare än sex meter från
allmän plats räknas höjden från markens medelnivå på den allmänna platsen.



https://sv.wikipedia.org/wiki/Kent_(musikgrupp)

Kent var ett svenskt rockband från Eskilstuna som sedan mitten av 1990-talet
etablerade sig som en av de mest framgångsrika grupperna i Skandinavien. Med mer
än 2,3 miljoner sålda fullängdsalbum har Kent flera gånger givits epitetet
"Sveriges största rockband".

Gruppen bildades 1990 under namnet Jones & Giftet, senare Havsänglar. Det
nuvarande namnet har man haft sedan 1993. Originalmedlemmarna var Joakim Berg,
Martin Sköld, Markus Mustonen, Sami Sirviö och Thomas Bergqvist. Bergqvist
ersattes av Martin Roos 1992 som i sin tur lämnade gruppen 1995, kort efter
utgivningen av debutalbumet Kent. De första listframgångarna kom först 1996 i
samband med singeln "Kräm (så nära får ingen gå)". Samma år rekryterades
gitarristen Harri Mänty som var medlem i bandet fram till 2006.

Sedan Kents andra album, Verkligen (1996), har de toppat Sverigetopplistan med
samtliga nio efterföljande studioalbum, varav Vapen & ammunition (2002)
tillbringat längst tid på listan med 85 veckor totalt. De har även toppat den
svenska singellistan med låtarna "Dom andra", "Max 500", "Palace & Main",
"Töntarna", "2000" och "Gamla Ullevi". Kent blev 2016 invalda i Swedish Music
Hall of Fame.

Den 13 mars 2016 meddelade bandet via en musikvideo att 2016 blir deras sista år
tillsammans. I samma video tillkännagavs släppet av ett sista fullängdsalbum och
ett samlingsalbum samt genomförandet av en omfattande avskedsturné. Turnén
kulminerade i ett allra sista farväl i form av en avskedsspelning på Tele2 Arena
den 17 december 2016.

Gruppen bildades 1990 under namnet Jones & Giftet av medlemmarna Joakim Berg,
Martin Sköld, Markus Mustonen, Sami Sirviö och Thomas Bergqvist. Till en början
var det Sami Sirviö och Joakim Berg som hade bandet tillsammans, senare anslöt
Sköld, Bergqvist och Mustonen. Jones & Giftet höll några spelningar på relativt
små ställen, endast inom Sveriges gränser, mestadels i Stockholm. Deras första
spelning var i Lindesberg på en inomhusfestival. År 1991 vann de Cult 91 som är
en rocktävling i Eskilstuna. I samband med detta upptäcktes bandet av Magnus
Nygren på skivbolaget EMI som omedelbart fastnade för deras demo. Nygren ordnade
flera spelningar åt bandet.

År 1992 ersatte Martin Roos Thomas Bergqvist på keyboard och gruppen bytte namn
till Havsänglar. Gruppen fick spelningar på lite större krogar, men hade
fortfarande inte slagit igenom annat än lokalt. Året därpå flyttade alla
medlemmarna till Stockholm och bytte bandnamn igen. Den här gången blev det
nuvarande namnet Kent, efter ett förslag av Joakim Bergs lillebror Adam Berg.

I mars 1994 spelade Kent in en demo med tio låtar under väldigt enkla
förhållanden. De skickade demokassetten till Peter Ejheden som då var ansvarig
bandbokare på Stockholmskrogen Pet Sounds Bar. I samband med att Ejheden fick
skivan bytte han jobb och började på skivbolaget BMG. I april lyssnade BMG:s
talangscout, Per Lindholm, på Kent och fastnade direkt för dem. Redan i juni
samma år fick Kent sitt första skivkontrakt och började då spela in sitt
debutalbum.

1995 släppte Kent sin första singel, När det blåser på månen. Debutalbumet Kent
kom 15 mars samma år. Ungefär vid den tidpunkten valde Martin Roos att sluta i
bandet för att koncentrera sig på sitt jobb på Sony Music.

På Grammisgalan 1996 tog Kent emot priset som "bästa rockgrupp". Exakt ett år
efter deras debutalbum, 15 mars 1996, gav de ut sin andra skiva Verkligen som
toppade försäljningslistorna i flera veckor. Efter att Verkligen släppts, innan
bandet åkte ut på en lång turné samma sommar, gick Harri Mänty in som permanent
bandmedlem och ersättare för Martin Roos. Mänty stannade i bandet till 2006.

1997 var ett händelserikt år för Kent. De vann två Grammisar för Verkligen och
fick även ta emot en Rockbjörn. I november släpptes deras tredje skiva Isola,
som snabbt sålde guld. Isola betyder ö på italienska och samtidigt är namnet på
den obestämda, fiktiva storstaden där Ed McBains 55 romaner om poliserna i det
87:e distriktet utspelar sig. Tidigt året därpå hade Isola sålt platina, och
Kent fick inte mindre än två Grammisar och tre Rockbjörnar. Kent turnerade genom
hela Skandinavien och sålde ut hela 50 spelningar. Senare under 1998 åkte
gruppen ut på sin första Europaturné, och Isola släpptes på engelska i april.

I början av 1999 åkte Kent på USA-turné tillsammans med The Cardigans, och
december samma året släpptes fjärde albumet Hagnesta Hill som fått sin titel
efter området där bandet hade sin första replokal. Områdets namn skrivs dock
Hagnestahill. Även denna skiva fick väldigt bra kritik.

2000 var ett fullbokat år. Kent åkte först ut på turné i Norden tillsammans med
The Ark och sedan ut i Europa i samband med att Hagnesta Hill släpptes på
engelska. De avslutade den senare turnén på Roskildefestivalen. Samma sommar var
bandet med i den så kallade Kalasturnén, tillsammans med Teddybears Sthlm och
Sahara Hotnights. Kent spelade även på andra europeiska festivaler. Framåt årets
slut släppte de också ett dubbelalbum med samlade b-sidor från bandets singlar,
B-sidor 95-00. En dokumentärfilm spelades även in samma år, Så nära får ingen gå
– ett år med Kent. Filmen producerades av Per Sinding-Larsen och Mathias
Engstrand.

Under 2001 tog Kent inledningsvis en paus i arbetet. De uppträdde på
Hultsfredsfestivalen och åkte på hösten till Köpenhamn för att börja spela in
ett nytt album. Vapen & ammunition släpptes april 2002 och gick direkt in på
förstaplatsen på svenska topplistan. Gruppen åkte ut på tre turnéer under året:
först en mindre klubbturné i Skandinavien och Finland med Sverige exkluderat,
utsåld turnépremiär och extraspelning på Vega i Köpenhamn i maj. Därefter drog
Kent för andra gången ut på Kalasturnén, denna gång tillsammans med Thåström och
Hellacopters samt med Mando Diao som förband. Under vintern gjorde bandet en
större ishallsturné i Skandinavien. Vapen & ammunition blev en stor succé i
Sverige och sålde trippel platina. Kent fick återigen ta emot flera priser,
bland annat sju Grammisar, två Rockbjörnar och två P3 Guld-pris.

Under 2003 gav gruppen endast en enda konsert. Den hölls på Sveriges nationaldag
den 6 juni inför 34 500 personer på Stockholms stadion. Biljetterna såldes ut på
tre och en halv timme, vilket var svenskt rekord i biljettförsäljning. Kents
påbud att konsertbesökarna skulle komma klädda i vitt väckte uppmärksamhet, och
oroliga fans spekulerade på bandets webbplats om detta antydde begravning och
avskedskonsert, farhågor som visade sig vara i onödan. Konserten hade inget
förband, däremot framträdde poeten Bruno K. Öijer samt Morriskvartetten med
Kent-låtar i sättning för stråkkvartett.

Efter en tids tystnad släppte bandet i början av 2004 ett pressmeddelande om att
arbetet med ett nytt album inletts, en skiva som skulle bli mycket mörk och
deppig. I november samma år meddelades att skivan Du & jag döden skulle släppas
den 15 mars 2005 och att en turné vid namn Turné 19 skulle inledas i Göteborg
den 13 maj 2005. Under Turné 19 hade Kent med sig Anna Ternheim som förband.
Första singeln från det nya albumet, "Max 500", släpptes den 9 februari 2005.
Namnet "Max 500" är taget från en svartklubb med samma namn som fanns i
Eskilstuna i början av 1990-talet. Kent höll en hel del spelningar där innan de
slog igenom. Andra singlar från detta album är "Palace & Main" och "Den döda
vinkeln". Efter Turné 19 spelade Kent än en gång på Roskildefestivalen.

I oktober 2005 meddelades att Kent spelat in en EP med namnet The hjärta &
smärta EP. EP:n släpptes 2 november 2005. Den topplistmässigt mest framgångsrika
låten från skivan blev "Dom som försvann".

Juni 2006 släpptes singeln "Nålens öga" till förmån för Rädda Barnens kampanj
"Det handlar om ett barn". Alla intäkter från singeln gick oavkortat till förmån
för kampanjen. Kent spelade dessutom på Hultsfredsfestivalen, vilket var den
enda konsert gruppen gjorde i Sverige under året.

I november 2006 åkte Kent till USA för att påbörja inspelningarna av sitt sjunde
album Tillbaka till samtiden. Inspelningarna pågick under vintern och våren
2007, och skivans utgivningsdatum sattes till den 17 oktober 2007. Datumet
ändrades dock till den 12 oktober 2007 på grund av att albumet hade läckt ut på
internet dagen innan. I samband med skivsläppet genomförde de under höstturné
med start den 4 november i Helsingfors. I januari 2007 meddelade Kents manager
Martin Roos att Harri Mänty bestämt sig för att lämna bandet under planeringen
av den nya skivan. Orsaken uppgavs vara att Mänty inte kände motivation för att
fortsätta.

Första singeln från albumet var "Ingenting", som släpptes både i fysisk och
digital form den 17 september 2007. Andra singeln var "Columbus". Singel nummer
tre blev "Generation ex" som släpptes i digital form 7 april 2008 och fysisk
form 9 april samma år. Den 16-23 juni 2008 kunde fansen göra sin egen video till
en remix på låten "Vy från ett luftslott" (Punks Jump Up-remix). Genom en
omröstning korades sedan en vinnare bland de fem finalister som bandet själva
valt ut.

Inför släppet av det nya albumet släpptes även en bok om Kent med titeln Kent:
Texter om Sveriges största rockband. Den är sammanställd av journalisten Håkan
Steen och går igenom Kents historia i kronologiskt ordning i form av intervjuer,
artiklar, krönikor och recensioner.

Den 23 december 2008 släppte Kent en ny låt, "På drift?", enbart via en sida på
sin webbplats. Denna låt finns även i en alternativ version, speciellt anpassad
för en anti-mobbnings-film av organisationen Stiftelsen Friends.

Den 21 april 2009 meddelade Kent att de hade påbörjat inspelningen av ett nytt
album. Vid samma tidpunkt hade ett antal låtar spelats in i Meistersaal
tillhörande Hansa Tonstudio i Berlin, och fortsatta inspelningar var planerade i
"Psykbunkern", Kents smeknamn på sin egen studio i Älvsjö. Sångerna som bandet
spelat in är skrivna under hela 2008 fram till början av april 2009.

Den 4 oktober 2009 tillkännagavs på bandets webbplats att Kent skulle släppa
sitt nya album Röd den 6 november. Albumets första singel, "Töntarna", släpptes
den 4 oktober som digital download och 12 oktober i fysiskt format. Albumet
släpptes först på bandets webbplats den 5 november.

Musikvideon till en av de andra låtarna på albumet, "Hjärta", har gjorts i
samarbete med TV-programmet Efterlyst och är tillägnad anhöriga till personer
som har försvunnit och aldrig hittats. Under 2009 släppte Kent även låten
"2000", som var vinjettmusik till Utbildningsradions serie Hemlös. Intäkterna
från låten tilldelades föreningen Stockholms hemlösa.

Kents turné startade i Stockholm den 25 februari 2010, med fyra spelningar i
Globens Annex. Därefter följde ett flertal spelningar runt om i landet.

28 maj 2010 släpptes tv-spelet Singstar Kent på Playstation 3 och Playstation 2.
Det är ett spel där man sjunger karaokeversioner av några av Kents populäraste
låtar.

Den 14 juni meddelade Kent att ett nytt album, En plats i solen, skulle släppas
redan den 30 juni 2010. Det blev Kents nionde studioalbum, innehållande tio nya
låtar. I samband med skivsläppet genomförde bandet en 18 spelningar lång
sommarturné med start den 1 juli på Peace & Love. Den 24 juni 2010 meddelades
det på Kents webbplats att albumet hade släppts i de flesta skivbutiker.

Den 22 november 2011 meddelade Kent att de var i Montpellier, i södra Frankrike,
och arbetade på sin tionde studioskiva med titeln Jag är inte rädd för mörkret.
Den 12 december samma år berättades i ett pressmeddelande på bandets webbplats
att det nya albumet skulle släppas i april 2012 och att bandet åker på en
sommarturné i Norden. Albumet beskrevs av bandet som "Stolt, hoppfullt och
befriat (nåja, nästan) från självömkan" och "en samling sånger där bara de bästa
melodierna platsade".

Den 24 december 2012 skrev bandet på sin hemsida att de skulle släppa en ny låt,
som spelades in 17-18 december samma år. Låten släpptes den 31:december och
heter "Ingen kunde röra oss".

Den 13 februari 2013 offentliggjordes att Kent skulle spela på invigningen av
Tele2 Arena den 24 augusti samma år, vilket blev deras enda liveframträdande
under året. Under spelningen berättade Joakim Berg att bandet den 1 december ska
inleda inspelningen av ett nytt studioalbum. Den 25 augusti skrev de på Twitter
om albumet: "I oktober/november inleder vi rep för nästa album. Många av låtarna
är skrivna. Det kommer bli sjukt mycket bättre än vad ni tror." I oktober
publicerades en bild från studiomiljö som insinuerade att Kent inlett
repetitionerna inför inspelningen av albumet, vilket bekräftades av Joakim Berg
på Twitter den 8 november. Den 9 november skrev Berg på Twitter att albumet har
"röd tråd, feeling och sound" och den 10 november bekräftade han att bandet har
ett arbetsnamn på albumet.

Den 16 november annonserades att Kent skulle göra musiken till en ny tv-serie i
SVT. Kent repeterade den nya skivan i sin studio i Stockholm under hösten och
den 29 november åkte bandet till Los Angeles för att spela in. Den 2 december
inleddes inspelningen av bandets elfte studioalbum i Studio C på Conway Studios
i Hollywood. Första singellåten, La belle epoque, från kommande albumet släpptes
digitalt 12 mars 2014. En vecka senare avslöjades på bandets webbplats att
titeln på kommande albumet blir Tigerdrottningen och att det släpps den 30
april.

I maj 2014 gjorde Kent en klubbturné i Norge, Sverige och Danmark. Premiären var
i Oslo den 8 maj. Med på denna turné har Kent en kör bestående av sångerskorna
Miriam Bryant, Ida Redig och Naomi Pilgrim. Samma sommar arrangerade bandet en
endagsfestival, Kentfest, på två platser i Sverige. Den första ägde rum i
Göteborg, på Ullevi, och den andra i Stockholm, på Gärdet. Förutom Kent
uppträdde bland andra Alina Devecerski, Junip och Tove Lo.

Sommaren 2015 spelade Kent på Provinssi, Tinderbox Festival samt
Bråvallafestivalen. Mot slutet av konserten på Bråvalla meddelande bandet att de
under hösten skulle gå in i studion för att spela in ett nytt album. Skivan
spelades in i Electric Lady Studios i New York under november och december 2015.

Den 13 mars 2016 meddelades genom ett videoklipp att gruppen kom att släppa ett
sista album och även göra en sista turné, varefter bandet skulle läggas ner. Den
14 mars släpptes singeln "Egoist" samt information att Kents sista studioalbum
Då som nu för alltid skulle släppas den 20 maj 2016. Första spelningen på sista
turnén blev i Saab Arena i Linköping den 23 september. Kent gjorde totalt 28
spelningar under sin sista turné, inklusive den allra sista som hölls den 17
december i Tele2 Arena i Stockholm. På morgonen den 24 augusti 2016 meddelades
att samlingsalbumet "Best of" skulle släppas den 16 september, innehållandes 20
av Kents största hits samt fyra nyskrivna låtar. Trots att de fyra låtarna på
Best of annonserats i pressen som "de sista Kent-låtarna någonsin" överraskade
bandet publiken under konserten 15 december i Stockholm när de framförde ännu en
ny låt, betitlad "Vinter17."

Från våren 2015 och fram till bandets allra sista spelning följde Per
Sinding-Larsen Kents sista tid tillsammans för att spela in en dokumentärfilm
vid namn Vi är inte längre där (Sista åren med Kent), som visades på SVT i två
delar den 26 respektive den 27 december 2016. I dokumentären kom det bland annat
fram att Harri Mänty i själva verket fick sparken från bandet på grund av för
hårt festande, och inte att han på eget bevåg hoppade av som man tidigare sagt.

Kents första och kanske mest betydelsefulla influenser för bandets sound var My
Bloody Valentine, The Jesus & Mary Chain och The Cure. Intresset för brittisk
indie började för Joakim Berg när han lyssnade på ett radioprogram som hette
Lilla Bommen och hörde låten Red Sleeping Beauty av McCarthy. Kent är även fans
av David Bowie, Depeche Mode , U2 och Radiohead.

Kent har omnämnts som Sveriges största rockband, men har trots det alltid lagt
poppiga melodier i fokus. Bandet menar själva att musiken varken kan
kategoriseras som pop eller rock, utan hör snarare till någon slags tredje genre
vid sidan av. Även om Kents musikstil skiljer sig relativt mycket från album
till album, kom troligtvis den största förändringen med deras sjunde album,
Tillbaka till samtiden, som gick iväg från alternativ rock-genren till ett mer
synthpop/rock-orienterat album.

Totalt har gruppen lyckats kamma hem 43 olika musikpriser och 16 Grammisar. Bäst
gick det 2003 då de tilldelades inte mindre än 17 olika priser.



https://sv.wikipedia.org/wiki/Joel_Pettersson

Joel Gustaf Pettersson, född 8 juni 1892 i Lemland, död 5 januari 1937 i
Finström, var en åländsk författare och konstnär. I sina målningar och i sin
dialektpräglade prosa och dramatik skildrade han den åländska landsbygden under
1900-talets första årtionden. Trots att mycket litet av hans verk publicerades
under hans livstid räknas han idag som en av de mest betydelsefulla åländska
författarna. Hans måleri, som har betecknats som modernistiskt och
expressionistiskt, uppmärksammades tidigare än hans litterära verk.

Joel Pettersson föddes i Norrby i Lemlands socken på Åland på det halva hemmanet
Mickels. Hans föräldrar var bönder och kom från Föglö i Ålands skärgård. Fadern
som var några år över femtio redan när Pettersson föddes var en så kallad
kodoktor som ibland också behandlade sina grannar med åderlåtning och annan
folkmedicin. Pettersson levde större delen av sitt liv i barndomshemmet.
Barndomen och särskilt tonåren är ett centralt tema i hans författarskap,
särskilt i Måndagsmorgon, en lång berättelse om konfirmationen. I berättelsen
finns liksom i flera andra av Petterssons berättelser inslag som kan tolkas som
homoerotiska. Dessa inslag har ofta ansetts som självbiografiska vilket är
särskilt rimligt när Pettersson skriver om sina obesvarade känslor för den
verklige och namngivne barndomsvännen Elis Eriksson men vad man rent konkret vet
om Joel Petterssons sexualitet är inte mycket. I sin biografi över Pettersson
(Pojken och den gråa byn) kommenterar dock Valdemar Nyman ett av Petterssons
brev till väninnan Ada Henriksson där det enligt Nyman framgår att man i
Petterssons bekantskapskrets under studietiden i Åbo ägnat sig "åt förbjudna
fröjder'" I samma bok återges också en kommentar från Joels ungdomsvän Elis
Friman: "Joel var nog avvikande och man var inte så upplyst då i sådana saker
som nu."

Under Petterssons barndom vistades ofta konstnärer på Åland som sommargäster och
den begåvade bondpojken Pettersson uppmärksammades tidigt av konstnären Victor
Westerholm som förestod Finska Konstföreningens ritskola i Åbo dit Joel
skickades 1913. Han kom att studera i Åbo i drygt fyra terminer. Svårigheter med
att underordna sig den traditionella undervisningen och vantrivsel i stadsmiljön
framställs i hans förmodat självbiografiska texter som orsaker till att han
avbröt studierna och återvände till hemmet där han sedan en äldre halvbror
emigrerat till Amerika och en yngre bror dött till sjöss 1916 blivit den som
skulle ta över gården. Man vet dock att han fick ett relativt gott betyg från
ritskolan med vitsordet "nöjaktig" i anatomi, teckning och perspektivlära och
ett intyg därifrån talar om "goda framsteg.

Efter återkomsten till Åland slutade Joel Pettersson i stort sett måla men kom
istället att bli involverad i den lokala ungdomsföreningen, som på landsbygden
på den här tiden var en viktig kulturell och politisk institution som ofta
uppfattades stå för något modernt och upplyst, i motsats till kyrkan och
bondesamhället. Han blev framför allt engagerad i teaterarbetet och det var för
amatörteatern på ungdomslokalen Valborg i Lemland han skrev sina pjäser. Han
medverkade också som skådespelare och regissör i uppsättningar av andras pjäser,
som August Blanches Herr Dardanell och hans upptåg på landet och liknande
pjäser. För professionell teater uttryckte han i sina texter närmast förakt och
han lade stor vikt vid att hans pjäser var skrivna på dialekt.

År 1917 fick Pettersson först kontakt med läraren Werner Eker som han sedan kom
att brevväxla med under många år. Eker uppmuntrade hans skrivande (även om Eker
i sina brev var kritisk till Pettersons dialektala stil och rådde honom skriva
på högsvenska) och tog in några av hans kortare berättelser i tidskriften
Åländsk odling som Eker var redaktör för. Dessa berättelser, samt några enstaka
berättelser publicerade i Ålandstidningen och hans bidrag till den kortlivade
tidningen Ålands Nyheter där hans vän Birger Bondestam var redaktör, var de enda
verk av Pettersson som publicerades under hans livstid. Pettersson skrev dock
kontinuerligt prosa tills jordbruket tog mer och mer av hans tid allteftersom
föräldrarna blev äldre. Efter 1920 skrev han inte någon dramatik och bara lite i
övrigt. Det finns nästan inget han skrivit som är daterat efter 1921.
Förklaringen kan ha varit att ungdomsföreningen tröttnat på hans pjäser. När
föräldrarna avled 1928 sålde han sina djur och stor del av jordbruksmarken. Han
började måla igen och gav enmansföreställningar där han "ritade och berättade".

Efter föräldrarnas död försökte Pettersson försörja sig på hönsuppfödning men
misslyckades och hans ekonomi blev allt sämre tills han blev tvungen att sälja
gården till en granne. Hans psykiska hälsa försämrades även om han temporärt
hämtade sig från ett självmordsförsök och han kom under denna period att
förstöra delar av sin egen produktion. I mars 1936 intogs en nergången
Pettersson under diagnosen schizofreni Grelsby mentalsjukhus. Samma år ställdes
en del av hans tavlor ut på för första gången och fick positiva recensioner i
pressen där bland andra den svenske konstnären Rikard Lindström kallade
Pettersson utställningens största begåvning. Flera tavlor såldes, bland annat en
till Åbo konstmuseum och många av de tavlor som idag återfinns i Ålands
konstmuseums samling. Men när framgångarna började komma var Joel Pettersson
redan gravt psykiskt sjuk. Han avled på Grelsby mentalsjukhus av en infektion 5
januari 1937.

Joel Pettersson litterära kvarlåtenskap skänktes till Ålands museum av Werner
Eker. I början av 1970-talet sammanställde författaren Valdemar Nyman fyra
böcker med prosa ur den omfattande samlingen manuskript: Jag har ju sett 1972,
Eldtände 1973, Frifågel 1974 och Hallonskogen 1975. Kritiken var positiv. "En
betydande svenskspråkig författare har trätt fram ur total obemärkthet 35 år
efter sin död", skrev Rune Johansson i Dagens Nyheter 1 mars 1973. Nyman skrev
senare 1977 biografin Pojken och den gråa byn där omfattande utdrag ur
Petterssons verk ingick.

1992 höll Ålands museum och konstmuseum en jubileumsutställning om Pettersson
och hans konst och samma år publicerades Ralf Svenblads utgåva av en berättelse
av Pettersson, Pojken som fantasin skenade bort med. Svenblad har fortsatt
arbeta med Petterssons manuskript och Måndagsmorgon från 2004 återger den längre
sammanhängande berättelse om en pojkes konfirmation som bara delvis fanns med i
Nymans utgåvor. Svenblad har även sammanställt en samling kortare berättelser i
Till alla, alla, alla... (2002), medverkat till en barnbok, Knollan En kosaga,
efter en berättelse av Joel Pettersson och med illustrationer av Jonas Wilén,
samt katalogiserat Petterssons efterlämnade verk i sin Katalog över Joel
Petterssons manuskriptsamling i Ålands Landskapsarkiv (1987). 2009 utgavs
Teaterstycken I, en samling med sex av Joel Pettersons pjäser, redigerad av
Svenblad.

Joel Pettersson har efter sin död blivit föremål för flera artiklar, essäer och
akademiska uppsatser och Joel, en opera om hans liv med libretto av Lars Huldén
och musik av Nikolo Kotzev, hade urpremiär i Mariehamn 24 juli 2009. Petterssons
egna pjäser har efter hans död satts upp vid många tillfällen, också utanför
Åland. Ett Joel Pettersson-sällskap var under en period verksamt på Åland.

Mycket av Petterssons prosa kan betecknas som delvis sammanhängande noveller där
den självbiografiska figuren Pojken ofta förekommer, men en del av hans texter
är skrivna direkt i jagform. Pettersson beklagade sig över att han inte kunde
slutföra någon längre berättelse utan att de korta historierna alltid trängde
sig på. I hans efterlämnade manuskriptsamling finns det dock längre
sammanhängande texter som Måndagsmorgon som oredigerad är på 400 foliosidor och
Redbarhet varar längst på 150, ett manus Pettersson hade allvarliga planer på
att få utgivet och som redigerat av Nyman delvis ingår i Frifågel.

Joel Petterssons berättelser utspelar sig vanligen i den samtida åländska
bondemiljön, men en del har mer allegorisk, sagoliknande karaktär. I hans texter
finns få referenser till författare han läst och påverkats av men Selma Lagerlöf
kan ha varit en. Det har spekulerats i att han kan ha läst Nietzsche och att han
påverkats av Bibeln, framför allt av Gamla Testamentets språk är tydligt.
Flertalet berättelser är skrivna på dialekt, vilket var ett högst medvetet drag,
för Pettersson kunde också skriva på en formell högsvenska.

Joel Petterssons prosa fokuserar på teman som pubertet, utanförskap och
intolerans och innehåller en grov satir riktad mot allmän dumhet och girighet i
hans egen sociala miljö. En slags panteistisk religiositet och naturdyrkan
förekommer också. Pettersson har kallats såväl modernist som primitivist och
naivist och det råa i hans stil har ofta betonats.

Petterssons pjäser, som har liknande teman som hans prosa, hade fram till
utgivningen av Teaterstycken I 2009 sällan publicerats om man bortser från de
långa citat och referat som förekommer i Valdemar Nymans biografi Pojken och den
gråa byn och de enstaka pjäserna När det regnar som publicerades i Åländsk
odling 1943 och Lyckans stjärna som publicerades i den åländska
kulturtidskriften PQR 1984. Flera, som Kajsa-Rulta och Råttan som sattes upp
1992 och Stina-Lisa och dotren som sattes upp 1997 samt Amerkanarin har dock
uppförts på Åland även på senare år. Ritva Holmberg satte upp en blandning av
Petterssons pjäser på Åbo svenska teater 1976 och 1990 gavs Rune Sandlunds
föreställning Mammas pojken både på Åland och ett par andra orter. Bland
Petterssons efterlämnade manuskript finns ett trettiotal pjäser, varav några är
mycket korta eller ofullständiga.

Flertalet av de enstaka dikter Pettersson skrev återges i Nymans biografi Pojken
och den gråa byn. Av Petterssons brev till vännerna finns ungefär 130 bevarade.
De riktade sig till Levi Eriksson och Ada Henriksson som var ålänningar som
Pettersson umgåtts med i Åbo, till den tidigare nämnde Werner Eker, till
redaktören och vännen Birger Bondestam och till den finske konstnärskollegan
Mikko Carlstedt. Många av breven återges i Valdemar Nymans biografi och den
samling av Joels brev till Werner Eker (1990) som Nyman redigerade.

Pettersson målade i början med grova penseldrag och byggde upp målningen med
stora, rena färgytor och starka konturer men mot slutet av sitt liv målade han
mer realistiskt. Han målade på material som ogrundad kartong och med oljefärger
av låg kvalitet vilket bidrar till den råa känslan, men gör att många målningar
är i dåligt skick idag och ändrat karaktär allt eftersom de obemålade partier
Pettersson gärna lämnade kvar i målningen gulnat och mörknat. Hans motiv var
traditionella: porträtt, landskapsmålningar och stilleben men hans teknik och
färgval okonventionellt och modernt för tiden. Hans stil har kallats
expressionistisk och har likheter med Van Goghs och Gauguins och åtminstone Van
Gogh finns det belägg för att Pettersson kände till. Man har också pekat på
likheter med Matisse och fauvisterna. Pettersson brevväxlade i många år med den
finske konstnären Mikko Carlstedt (se ovan). Carlstedts konst, liksom den av
flera andra finländska expressionister verksamma på 20- och 30-talet i den så
kallade Novembergruppen, har likheter med Petterssons i form av kraftiga
penseldrag, markanta konturer och dova färger och det är möjligt att Pettersson
påverkats av Novembergruppen via Carlstedt.

Med sin modernistiska, förenklade form stod särskilt Joel Petterssons tidiga
konst i stark kontrast till den samtidiga och tidigare konsten på Åland, som det
mer idylliska friluftsmåleri som skapats av svenska och finländska konstnärer
som Victor Westerholm och J.A.G. Acke i Önningebykolonin. Pettersson målade
också akvareller, även om han är mest känd för sina oljemålningar, gjorde
statyetter i trä och lera och målade själv kulisserna till flera av de pjäser
han satte upp. Några kulisser har bevarats på ungdomslokalen Valborg i Lemland.

Ungefär 200 konstverk av Pettersson är kända. Flera finns på Ålands Konstmuseum
och två av hans målningar återfinns i Moderna museets samling i Stockholm. Några
förekom på de åländska frimärken som gavs ut 1992, till etthundraårsminnet av
hans födelse.



https://sv.wikipedia.org/wiki/Fl%C3%A4der

Fläder (Sambucus nigra) är art i familjen desmeknoppsväxter. Arten förekommer
naturligt i Europa till västra Sibirien, nordvästra Afrika, Turkiet och
Kaukasus. Arten odlas också på andra håll, både som prydnadsväxt och för sina
olika användbara växtdelar.

Det är en stor buske eller träd som kan bli mer än 8 meter högt. Grenarna har
rent vit märg. Bladen sitter motsatta, de är parbladiga, gröna. Fläderblommorna
sitter i tillplattade, breda knippen och har karakteristisk stark, söt doft.
Kronan är vit med ljusgula ståndarknappar och sitter i vida, platta
blomställningar. Blommorna är vita eller svagt gulaktig blommor är oftast i fem
delar. De har därför fem foderblad, fem kronblad, fem fria ståndare med gula
ståndarknappar och tre fruktblad, och som senare gör att frukten bildar tre
kärnor (tre frukter). Blommorna är hermafroditiska. Frukterna är botaniska bär
och blir först röda, men de blir senare svarta och glänsande. Arten blommar i
juni-juli och bären mognar under augusti.

Under förkristen tid ansågs flädern garantera att goda husandar skulle stanna på
gården. Ett danskt ordspråk lyder: "Hvor hylden ej vil gro, kan mennesket ikke
bo" - Där fläder ej vill gro, kan ingen människa bo.

De har funnits på maximalt 1500 m ö h, föredrar dock måttlig till sandig,
kväve-rik och frisk, lätt sur lerjord.

Arten skall inte förväxlas med druvfläder (S. racemosa) och sommarfläder (S.
ebulus). Dessa är giftiga. De är dock inte särskilt lika. Druvfläder har
gulgröna blommor i en rundad klase och bären blir röda som mogna. Sommarfläder
är en drygt meterhög ört och vissnar ner till marken varje vinter. Dock är
blommorna och frukterna relativt lika, blommorna har dock röda ståndarknappar. I
Nordamerika förekommer den liknande arten kanadafläder (S. canadensis) och på
Madeira finns den endemiska madeiraflädern (S. lanceolata).

Fläderskinn, Hyphodontia sambuci, är en form av svamp som bildar vita täcken,
50-100 µm tjocka, på bark och stam, de angriper särskilt fläder. Det är inte en
art, utan flera arter som samverkar, Lyomyces.

Av buskens blommor, citron och socker kan man tillverka en mycket omtyckt saft,
fläderblomssaft, i Skåne också kallad hyllesaft. I Tyskland gör man en
fläderblomchampagne som kan innehålla upp till 10 % vol alkohol. Den håller sig
i flera månader. Även av bären går det att göra saft. Saften (och bären) måste
kokas annars kan den vara giftig för människor. Det går att fritera blomklasarna
till dessert, på tyska kallas den rätten Hollerschöberl eller Hollerküchle. De
har använts inom medicinen, där de kallades "Flores sambuci". Bärsaften kan med
fördel användas för färgning, liksom blomsaften.

Genom att blanda den kokta saften med vitt vin eller alkohol kan en form av
drink framställas, liksom man kan använda den för att krydda brännvin. En känd
sort är hallands fläder med varunummer 7 hos systembolaget.

Växtens blad, bark och rötter innehåller ett gift, sambunigrin, som i kontakt
med vatten avsöndrar blåsyra. Vid kokning splittras sambunigrin och gifteffekten
försvinner. Även omogna bär och frön i mogna bär innehåller ämnet, vilket gör
att de råa bären inte bör ätas. Giftet tillhör gruppen cyanogeniska glykosider,
som finns hos många växter.

De omogna fläderbären och andra växtdelar av fläder innehåller även andra
toxiner, framför allt irriterande saponiner och eteriska oljor som troligtvis
förstörs vid upphettning. Man har detekterat cyanhaltiga glykosider i låga
halter i växtens alla delar förutom i blomman, men inget fall med
cyanväteförgiftning efter förtäring av äkta fläder är känt. Förtäring av omogna
bär kan ge magbesvär medan förtäring av mogna bär och blommor anses ofarliga.
Dock har flera fall förekommit där man fått magbesvär (kräkningar och diarréer)
även av mogna bär då man ätit många råa eller gjort dryck på dem.

I Sverige kallas fläder även för hyll, hyllebuske, äkta fläder. Ett gammalt
namn, rapporterat från början av 1800-talet, är Fulbom .



https://sv.wikipedia.org/wiki/B%C3%A5lgeting

Bålgetingen (Vespa crabro) är den största samhällsbyggande getingen i Europa.
Den är en rovinsekt som föredrar att placera sitt bo i trädhålor i gammelskog.

Drottningen är 25–35 millimeter lång, medan övriga bålgetingar är något mindre,
arbetarna 18–24 millimeter och hanarna 21–28 millimeter. De har kloförsedda
tarser och kraftiga käkar. Honorna och arbetarna har gadd.

Färgteckningen går i gula, rödbruna och mörkbruna toner. Den rödbruna färgen är
mest framträdande på bakhuvud, mellankropp och bakkroppens främsta segment.

Det finns flera färgformer som skiljer sig något åt i färgteckningen. I Norden
förekommer dels en mörk färgform med enfärgad mörkbrun mellanrygg och skutell,
dels en mellanform mellan denna nordiska färgform och den i Mellaneuropa vanliga
färgformen germanica, som har roströd skutell och två längsgående band på
mellanryggen.

Bålgetingen är ursprunglig för Eurasien. Den förekommer i större delen av Europa
och finns vidare österut genom Asien till Sachalin och Japan. Med människan har
den introducerats till en del andra delar av världen. Ett exempel är USA där den
oavsiktligt infördes på 1940-talet.

Bålgetingen är en rovinsekt som äter bland annat vanliga getingar och andra
leddjur, men även trädsav och fruktsaft. Bålgetingen dödar även bin och humlor
samt tar deras larver och honung som föda. Den använder gadden för att döda
bytena och kan upprepa stingen till dess att bytet är dött. Bålgetingen har ett
bra mörkerseende och jagar därför även i skymningen. Den har väl utvecklade
nervcentra i hjärnan jämfört med andra stekelarter.[källa behövs]

Bålgetingar bygger runda bon som kan vara stora som ett människohuvud. Boet
tillverkas av söndertuggade träfibrer, som bålgetingdrottningen blandar med sin
saliv. Boet placeras gärna i ihåliga träd men även under tak och i fågelholkar.
Det händer även att boet byggs inomhus. Om ett samhälle växer sig stort (upp
till 400 individer) kan det hända att bålgetingen anlägger nya samhällen i
närheten. Gynnsamma varma somrar kan botätheten därför lokalt bli betydande.
Bålgetingen är som mest aggressiv om boet störs och försvarsradien kring boet är
ungefär 2 till 3 meter.

Det är bara drottningen som övervintrar. I maj träder de övervintrande
drottningarna fram och bygger för varje år ett nytt bo. Efter första kullen
arbetsgetingar (sterila honor) kan den redan föregående år befruktade
drottningen helt ägna sig åt äggläggning.

Globalt sett är bålgetingens status som livskraftig eller hotad art ännu inte
utvärderad av IUCN. Generellt inom utbredningsområdet växlar förekomsten
beroende på förutsättningar och klimat och år från år beroende på väder. Den
gynnas och blir talrikare under varma somrar.

I centrala Europa är bålgetingens förekomst i vissa områden hotad och den har
blivit sällsynt i många områden i Tyskland. Bålgetingen som art har gått
tillbaka i hela Nordeuropa. I Norge trodde man att den var utdöd, då den inte
hade setts sedan 1911, men den observerades åter år 2007. I Sverige har
bålgetingen tidigare varit rödlistad men år 2000 avskrevs den från rödlistan
över hotade djur i Sverige. Den förekommer främst i de södra och sydöstra
delarna av landet. I Finland försvann arten nästan på 1940-talet och dess
förekomst i landet har varit akut hotad. Sedan 1990-talet har dess förekomst
dock ökat i södra och sydöstra Finland. Den är dock medtagen i statens
miljöförvaltnings förteckning över hotade arter. I Danmark är bålgetingen ganska
allmän i passande miljöer, förutom på norra Jylland.

Hot mot bålgetingen kan vara brist på lämpliga boträd och direkt förföljelse av
människor med bland annat förstörande av bon.

Bålgetingen är en förhållandevis lugn geting som sällan attackerar människor.
Ett bålgetingsting är oftast inte farligare än ett stick från en vanlig geting
men kan vara farligt för överkänsliga personer. Den förlorar inte gadden när den
sticker, och därför kan den stickas flera gånger.

Trivialnamnet kan härledas från ett dialektalt bål, som betyder mycket stor,
kraftig. (Jämför bålen, människans största kroppsdel.) I Finlands svenskbygder
kallas bålgetingen båling.



https://sv.wikipedia.org/wiki/Tum

Tum är en äldre längdenhet med flera olika definitioner. När idag enligt
föråldrad tradition mått anges i tum avses i de flesta sammanhang den engelska
enheten inch, som numera är definierad som exakt 25,4 millimeter. Tidigare var
det en liten skillnad mellan brittisk Imperial inch och US inch. Detta beskrivs
närmare i avsnitt Engelsk tum nedan.

För att skilja från andra definitioner av tum används namn som svensk tum,
verktum och decimaltum.

Det svenska namnet tum syftar troligtvis på bredden av en manstumme eftersom
måttet tidigast hette "finger-bredd".

I samväldesländer och USA används fortfarande i varierande omfattning måttet
inch, som är av samma storleksordning som svensk tum, men inte exakt detsamma.
När längdenheten tum anges i dag, exempelvis om mobiltelefoners, datorers och
tv-apparaters skärmar, menar man inch. (Måttet avser alltid skärmens diagonal.)

Det numera övergivna brädgårdsmåttet tum avsåg alltid inch. Tumstockar för
brädgårdsbruk var därför märkta London, för att undvika misstag med de
traditionella tumstockar, märkta verktum, som bysnickarna använde.

Även om ordet tum finns använt i Sverige redan i medeltidshandlingar, kallades
det vanligen fram till den kungliga förordningen av 1737 för toll (efter tyskans
zoll). På några andra språk är namnet enligt följande:

Bägge dessa beteckningar är historiska, och när man ibland alltjämt använder så
kallade tum inom vissa fackområden, som förr på brädgårdar eller inom rörmokeri,
syftar man normalt även i Sverige på "engelska tum", d.v.s. inch. Nytillverkning
av rör med tillbehör sker numera efter mm-mått, vilket kan ställa till problem
vid reparation av gamla anläggningar utförda med tum-standard. Övergångsvis
finns en stor mängd anpassningsdelar med mm-standard i ena änden och
tum-standard i andra änden. Troligen blir denna övergångstid långdragen, vilket
ställer stora krav på kostnadskrävande lagerhållning under lång tid, samt efter
hand förluster på grund av inkurans av tillverkade men efter hand obehövliga
komponenter.

I Sverige sågas numera allt trävirke efter mm-mått. Om man för något
pietetsfullt renoveringsarbete i K-märkta byggnader önskar tum-dimensioner, kan
detta ibland fås på beställning, men då med förlängd leveranstid och till
förhöjt pris.

Under en övergångstid i slutet på 1800-talet, när man på brädgårdar fortfarande
mätte längden på virke i engelska fot gällde priset per meter.[källa behövs]

En inch, kan betecknas in eller med dubbelprim (bis; exempelvis 30″ = 30 in =
30 inch).

Ursprungligen fanns det en liten skillnad mellan brittisk tum (imperial inch)
och amerikansk tum (US inch) beroende på olika definitioner. Imperial inch
relaterades till arkivyarden, som förvaras i Towern i London, medan US yard
relaterades till metersystemet genom den exakta kvoten 3 600/3 937. Det innebär
att dessa två inch är lika intill 5 siffror (25,400 mm), vilket är tillräcklig
precision i normala tekniska sammanhang, inklusive toleranser och passningar.
Men för vetenskapliga ändamål, där man eftersträvar högsta möjliga noggrannhet,
måste man ta hänsyn även till ytterligare decimaler, och då blir det skillnad
mellan engelska och amerikanska inch.

Sedan man konstaterat att arkivyardens längd inte var konstant, utan ändrades
något med tiden, och dessutom den ursprungliga arkivyarden skadats så svårt vid
en brand, att den inte längre dög som referens, och det ifrågasatts att den
nytillverkade arkivyarden verkligen var exakt lika lång som den ursprungliga,
har arkivyarden förlorat sin betydelse, och är nu bara av antikvitetsintresse
(liksom den gamla arkivmetern i Paris).

När tumsystemet var som mest i ropet angavs delar av tum med allmänt bråk, till
exempel 3/8″, 5/16″, men i slutet av 1900-talet övergick man inom
verkstadsindustrin till decimalbråk för delar av tum. Detta gällde på såväl
ritningar som vid angivande av dimensioner på verktyg av diverse slag. Även inom
anglosfären har man efter hand övergått till att på ritningar m m ange delar av
inch med decimalbråk.

Sedan 1958 finns en standardiserad international inch som är exakt 25,4 mm i
alla länder som använder måttet, inklusive USA och Storbritannien. I USA fanns
tiden 1893–1958 dessutom den alternativa US survey inch, även kallad Mendenhall
inch, som dock endast används inom lantmäteri; den utgår från att 1 meter är
39,37 in, vilket innebär att en 1 in blir 25,400 050 800 1… mm.

Benämningen Mendenhall inch kommer av att Thomas Corwin Mendenhall var
Superintendent of Weights and Measures i USA, och det var under hans tid som
USA-yardens relation till metersystemet fastställdes som 3 600/3 937 (The
Mendenhall Order 1893-04-05.) Det amerikanska lantmäteriet (US Geographical
Survey) övergav bruket av den speciella Mendenhall-inchen 1959 till förmån för
den international inch som definierades 1958.

Måttet mil (underförstått tusendels inch) i engelska måttsystemet förekommer som



https://sv.wikipedia.org/wiki/Lista_%C3%B6ver_st%C3%A4der_i_Kroatien

Kroatien har formellt 127 städer och 429 kommuner. Detta är en komplett lista
över landets städer.

Invånarantalet i tabellen är från den senaste folkräkningen 2011. Observera att
kolumnen "stad" inkluderar det geografiska område som faller under
stadsförvaltningens jurisdiktion. Detta innebär att siffran ofta inkluderar
småorter, byar och bosättningar i tätortens utkanter eller omedelbara närhet som
administrativt hör till staden. I kolumnen "tätort" anges stadens invånarantal
utan de samhällen som ligger i stadens periferi. Båda siffrorna anges då de i
vissa fall varierar märkbart. T.ex. har staden Velika Gorica (med närliggande
samhällen) drygt 63 000 invånare medan invånarantalet i tätorten uppgår till
drygt 31 000 invånare.

Observera att staden Kaštela är ett unikt undantag då den endast existerar som
en administrativ enhet och egentligen består av sju mindre sammanbundna orter
varav ingen faktiskt kallas Kaštela. Dess stadsfullmäktige ligger i Kastel
Sućurac.

       Residensstad. Observera att det finns 21 län i Kroatien men endast 20
residensstäder (länshuvudstäder). Huvudstaden Zagreb har samma status som ett
län och kallas i dessa sammanhang för Zagrebs stad (Grad Zagreb). Länsstyrelsen
för Zagrebs län som geografiskt omger Zagreb men inte inkluderar staden,
sammanträder i Zagreb.



https://sv.wikipedia.org/wiki/Vergilius

Publius Vergilius Maro, född 15 oktober 70 f.Kr. i Andes nära Mantua i nuvarande
Lombardiet i Italien, död 21 september 19 f.Kr. i Brindisi i nuvarande Puglia i
Italien, var en romersk poet, mest känd som författare till det romerska
nationaleposet Aeneiden. Trots att man i modern tid betraktar Vergilius som
urromare, var han ursprungligen inte från det egentliga Rom, utan från Gallia
Cisalpina. Han kom dock tidigt till Rom för att studera retorik, medicin och
filosofi. Under denna period spreds troligen hans tidiga dikter, vilket i
kombination med kontakt med såväl Octavianus som Maecenas så småningom kom att
göra honom till något av en nationalpoet.

Vergilius bevarade episka dikter, i synnerhet Aeneiden, är en viktig del av den
bevarade romerska litteraturen och har i hög grad påverkat vår bild av denna. I
Dantes Den gudomliga komedin är det Vergilius som är författarens ciceron genom
Helvetet och Skärselden.

Hans far var jordbrukare, hans mor var dotter till en domstolstjänsteman.
Föräldrarna verkar ha varit ganska välbärgade. Vergilius fick först undervisning
i Cremona, sedan i Mediolanum (Milano) och därefter, från år 53, i Rom och
Neapel. I Neapel studerade han grekisk litteratur under den alexandrinske
lärodiktsförfattaren Parthenios från Nicaea. Efter år 47 f.Kr. fortsatte han
studierna i Rom. Han återvände år 45 f.Kr. till hembygden för att slå sig till
ro på fädernegården och leva ett stilla lantligt liv, något som han kom att
lovsjunga i herdedikter.

År 41 f.Kr. drabbades Vergilius av en motgång. Vid triumvirernas jordutdelningar
överläts hans gård till en centurion. Han återfick dock gården genom ett
ingripande av ståthållaren i Gallia Cisalpina, Asinius Pollio, som hade lärt
känna Vergilius och nu agerade för honom hos Maecenas och Octavianus. Redan
följande år togs hans egendom dock i besittning av en annan soldat. Vergilius,
som i detta skeende löpte fara för livet, begav sig till Rom, där han i en
herdedikt klagade sin nöd för Octavianus (Augustus). Genom Maecenas, som då
hunnit fästa sig vid Vergilius, fick han en ny gård, sannolikt i Kampanien. På
uppmaning av sin gynnare skildrade Vergilius lantbruket i en större dikt. Detta
var han sysselsatt med från år 37 eller 36 till omkring 29 f.Kr. Under denna tid
uppehöll han sig i Rom, Neapel eller på Sicilien. I Neapel kallade man honom
"Parthenios" ("den jungfrulige") och han var populär hos allmänheten på teatern.

Vergilius tycks ha avsett att redan vid denna tid skildra Octavianus bragder.
Men han ändrade sig och ägnade sig istället åt att förhärliga Roms storhet och
kejsar Augustus i en omfattande dikt som behandlade trojanen Aeneas irrfärder
och strider. Detta ämne fanns det berättelser om i sagor och arvssägner
alltifrån det första puniska krigets tid. De framställde Aeneas som romarnas
stamfader och urhjälte. Augustus uppmuntrade ivrigt Vergilius att fullfölja
denna plan och begärde under fälttåget i Spanien år 25 att få delar av dikten
sända till sig och lät år 23 f.Kr. föreläsas stycken av den.

För att lägga sista handen vid sitt verk reste Vergilius år 19 f.Kr. vid 51 års
ålder till Grekland. Därifrån hade han planerat att resa till Asien för att bli
kvar där en längre tid. Men han beslöt istället att återvända med Augustus, som
han träffade i Aten. Under denna hemresa avled han. Han begravdes enligt sin
egen önskan vid Neapel, där nu ovanför Posilipogrottan hans grav ännu visas.
Själv sägs han ha författat en gravskrift: "Mantua livet mig gav, Kalabrien
döden. Neapel hyser mig. Jag sjöng om herdarnas liv, landet och hjältar."

Vergilius efterlämnade en stor förmögenhet, 10 miljoner sestertier. Denna ärvdes
enligt testamentet av hans halvbror Valerius Proculus, kejsaren, Maecenas samt
Varius och Tucca. Varius och Tucca erhöll också hans efterlämnade skrifter, med
förbud för dem att offentliggöra något som han inte själv givit ut. Det sägs att
han redan före sin avresa skulle ha bett Varius att bränna Aeneiden, ifall något
hände honom. Varius och Tucca gav dock, särskilt uppmanade av Augustus, ut
Aeneiden i ofullbordat skick där det till och med fanns 58 oavslutade verser.

I herdedikterna gav han uttryck för kärlek till landsbygden och livet där. Dessa
dikter, Bucolica, består av 10 "eclogae" ("små valda stycken"), för vilka
Theokritos stått som förebild. Man kan i denna samling urskilja två riktningar.
Den ena söker efterbilda Theokritos egentliga herdekväden, så långt detta är
möjligt när scenen är förlagd till en annan trakt och framställningen påverkad
av andra tidsförhållanden. Den andra ansluter till den hos Theokritos ibland
framträdande allegorin och utbildar den "förklädda herdedikten", så att
herdarnas liv får utgöra underlag för skildringar av personligheter och
händelser i samtiden. Detta visar på hängivenheten för livet på landet och
sinnet för de poetiska dragen i dessa, genom stämningsfullhet, åskådliga och
vackra naturskildringar, vackra bilder, fyndig eller till och med kvick dialog
samt avancerad hexametrisk versbyggnad. Sex av eklogerna är växelsånger.

Den fjärde eklogen, som skildrar en väntad guldålder, författad cirka år 40
f.Kr., är en hyllning till den dåvarande konsuln Pollio vid hans sons födelse.
Den innehåller dock så pass allmänt hållna förutsägelser om en tid av idel
sällhet och härlighet, att det tidvis varit populärt bland kristna att läsa den
som en profetia om Messias, för att koppla Roms store poet Vergilius till den
kristendom som skulle bli romersk statsreligion långt efter hans död.

Vergilius förkärlek för livet på landet kommer till sin fulla rätt i Georgica,
en lärodikt om jordbruket, som skrevs på beställning av Maecenas. I fyra böcker
framställs åkerbruk, träd- och vinkultur, boskapsskötsel och biskötsel.
Vergilius går där upp i sitt ämne och är inte bara lärodiktare utan också en av
lantlivet inspirerad skald. Men även om han ibland hänger sig åt en svärmisk
föreställning om lantlivets fridfulla sällhet, så som den framstår i jämförelse
med oron och stridigheterna i städerna (så som i verserna 457–540 i andra
boken), är han ändå alltför väl förtrogen med jordbrukets krav för att inte
förstå och erkänna att de innebär ett hårt arbete. Gudarna har dömt människan
till möda och jordbrukarens liv är en ständig kamp mot naturen. Men enligt
Vergilius måste jordbrukaren tåligt finna sig i denna sakernas ordning. Han ska
framförallt vörda de höga gudarna och därefter arbeta.

Vergilius redogör i sin dikt för hur detta arbete ska bedrivas på mest
ändamålsenliga sätt. Eftersom han själv var en praktisk lantman hade han inte
försummat att genom studier i den grekiska och romerska litteraturen sätta sig
in i ämnets teori. Hans källor var, förutom den gamle Hesiodos, särskilt den i
Italien genom översättning kände feniciern Mago samt Cato och Varro, vidare
grekerna Aratos och Eratosthenes (i väderlekslära och astrologi) samt Nikandros
(i fysik), med flera. Det rika sakmaterial som han samlat sammanställde och
omarbetade han poetiskt till en helhet.

Redan i Georgica hade Vergilius tillkännagivit sin avsikt att senare skriva
hjältedikter. Detta ledde så småningom fram till Aeneiden, beställd av kejsar
Octavianus (Augustus). Vid förhärligandet av det romerska rikets storhet
framhåller Vergilius vördnaden för de himmelska makterna som en ledstjärna för
det plikttrogna arbetet. Aeneas – den på samma gång fromme gudsdyrkaren,
kärleksfulle sonen och modige krigaren – var en passande modell för en
nationalhjälte, särskilt som kejsar Augustus, efter Caesars föredöme, hävdade
att hans ätt (den juliska) hade sitt ursprung i Aeneas son Iulus (Ascanius). En
del har ansett att Vergilius haft som syfte att med denna dikt verka för att
återställa religionens helgd, allt i enlighet med Augustus planer för
förbättrande av samhället. Aeneiden är ett nationalepos som vädjar till läsarnas
fosterlandskärlek. Denna vädjan hade betydande framgång, trots att dikten inte
fick den form Vergilius själv önskat. Aeneiden föll den romerska allmänheten i
smaken och hälsades med bifall och beundran av samtiden. På Augustus och hans
familj gjorde 2:a, 4:e och 6:e böckerna, som förelästes av Vergilius själv, ett
djupt intryck. Den blev till och med ett läromedel, genom att språk- och
verskonst övades in med dess hjälp. Man lärde sig den utantill och den gjorde
också tjänst som retorisk handbok. På detta sätt fick denna dikt betydande
inflytande över hur man skrev och talade på latin.



https://sv.wikipedia.org/wiki/Gikt

Gikt är en ledinflammation som orsakas av att halten svårlöslig urinsyra (urat)
i blodet ökar (hyperurikemi), och faller ut i kristaller (konkrement). Urinsyran
kristalliserar och lägger sig i leder, senor och omgivande vävnad.

Det är en form av artrit. Diagnosen gikt ställs vanligen efter att man
konstaterat hyperurikemi och akut ledinflammation. Referensvärdena för urinsyra
i blodet är 155 – 350 µmol/L för kvinnor i fertil ålder, 155 – 400 µmol/L för
kvinnor över 50 år, och 230 - 480 µmol/L för män. I ungefär hälften av fallen
har personer normala nivåer urinsyra, och diagnos ställs då genom att analysera
huruvida ledvätskorna innehåller kristaller.

Gikt uppstår av samma orsaker som hyperurikemi, oavsett om det sammanfaller med
för höga nivåer urinsyra i blodet eller inte. Gikt kan bero på minskad
utsöndring av urinsyra, vilket med normal produktion av ämnet leder till högre
nivåer i blodet. Det kan också uppkomma för att kroppen börjar tillverka mer
urinsyra. Båda orsakerna kan antingen uppkomma som följd av annan sjukdom eller
som biverkning av läkemedel. Livsstilsfaktorer är också av betydelse. I
synnerhet stort alkoholintag ökar risken för gikt.

Levern tillverkar urinsyra från puriner, vilka delvis intas med föda och delvis
tillverkas av kroppen. Om det av någon orsak finns för mycket urinsyra, bildas
kristaller. Detta kan bland annat ske i ledvätskorna. I så fall reagerar
granulocyter, varigenom proteaser och cytokiner frigörs. Gikt definieras alltså
som kristaller av urinsyra i ledvätskor, vilket orsakat en akut inflammation.

Gikt kan uppstå efter behandling med vätskedrivande medel, av proteinrik mat med
mycket puriner, och efter stort intag av alkoholdrycker. Njursjukdom, högt
blodtryck och psoriasis och leukemi, och metabolt syndrom, är några sjukdomar
som kan ge, eller sammanfaller med, gikt. Gikt har vidare ett samband med
hjärtinfarkt och typ 2 diabetes.

I några fall beror gikt på ämnesomsättningssjukdomar, vilket i så fall kallas
primär gikt. Sådana sjukdomar är ärftliga, och ger vanligen tidigare
insjuknande.

Det har varit svårt att förklara gikt vid fall av normala blodnivåer av
urinsyra. Olika förklaringsmodeller har innefattat syra-bas-relationen, och
förändrade albumin- eller globulinvärden. i en del sådana fall kan gikten uppstå
som bursit.

Gikt yttrar sig genom att leden svullnar, rodnar och ömmar starkt (artralgi).
Smärtan beskrivs som brännande, och är så stark att varje belastning, om än så
lätt som av lakanen, förvärrar den. Attackerna uppkommer plötsligt och
återkommande, vanligen på natten. Första attacken brukar uppkomma i stortån.
Detta tillstånd kallas portvinstå. Inflammationen kan yttra sig i feber och ökat
C-reaktivt protein.

Obehandlade pågår attackerna från någon dag till någon vecka. Första attacken är
som regel kortvarig, medan mera fortskridande sjukdom ger attacker som är mer
långvariga.

Många med gikt utvecklar med tiden tofus, som ofta yttrar sig som knottror i
huden på fingrar, tår eller ytteröron. Detta drabbar i synnerhet personer med
obehandlad gikt. Kristallerna kan även bilda njursten.

Gikt kan bli kronisk. Tofus är vanligare vid detta tillstånd, liksom att flera
leder är drabbade. Vid kronisk gikt varvas attacker med perioder med lågaktiv
inflammation.

Akut gikt kan behandlas med en kortisol-injektion i leden. Vid
långtidsbehandling av gikt används allopurinol (en xantinenzymhämmare.
Indometacin var (ett NSAID-preparat) som förr brukade används för samma syfte,
men numera har ersatts med mer lämpade behandlingar.



https://sv.wikipedia.org/wiki/George_Armstrong_Custer

George Armstrong Custer, född 5 december 1839 i New Rumley, Ohio, död 25 juni
1876 vid Little Bighorn, Montana, var en amerikansk kavalleriofficer.

Under inbördeskriget deltog Custer i alla slag, utom ett, vilka utkämpades på
Virginiafronten, från första slaget vid Bull Run 1861 till Slaget vid Appomattox
Court House 1865. Han tjänstgjorde som stabsofficer med slutligen kaptens grad
innan han i ett språng konstituerades till brigadgeneral och utnämndes till chef
för Michiganbrigaden 1863, som han ledde under Gettysburgfälttåget. Året därpå
blev han chef för 3. kavallerifördelningen. Han var en av unionsarméns mest
framstående kavallerichefer, men saknade förmåga att föra högre förband med
styrkor från olika truppslag.

Custer blev konstituerad till generalmajor, men när den amerikanska armén efter
kriget återgick till sina fredstida stater, blev han kapten i den reguljära
armén för att över huvud taget kunna kvarstå i aktiv tjänst. Ett förslag att
befordra honom till generalmajor förkastades av kongressen 1866. Samma år
erbjöds han befälet över 10:e kavalleriet och överstes grad men tackade nej,
troligen för att han inte ville föra befäl över färgade soldater (USA:s armé
tillämpade rassegregering av underofficerare och manskap i "enfärgade"
truppenheter till 1948; 10:e kavalleriet var svart). I stället accepterade
Custer den lägre tjänsten som överstelöjtnant i 7:e kavalleriet.

Custer stupade i det legendariska slaget vid Little Bighorn mot Sitting Bulls
koalition av indiankrigare, bestående av sioux- och cheyenneindianer.
Siouxindianerna leddes av sin hövding, Crazy Horse. Custer och samtliga hans 225
soldater i 7:e kavalleriet dödades, däribland två av Custers bröder, en
systerson och en svåger.

Det är ännu idag omstritt huruvida Custer var en hjälte eller endast sökte ära
och ryktbarhet. Nederlaget berodde i alla fall på att Custer gick till attack
utan att vänta på förstärkningstrupper. Custer hade tidigare stått inför
krigsrätt för att utan lov ha lämnat sitt fort för att hälsa på sin fru.



https://sv.wikipedia.org/wiki/Ukraina

Ukraina (ukrainska: Україна, Ukrajina) är ett land i Östeuropa. Det har
landgräns mot Rumänien, Moldavien, Ungern, Slovakien, Polen, Vitryssland och
Ryssland. I söder har landet kust mot Svarta havet. Huvudstad är Kiev.

Ukraina har en yta på 603 000 km². Det gör landet till det näst största landet i
Europa – efter Ryssland (samt Danmark när Grönland räknats in) – och det största
landet helt och hållet beläget i Europa. Ukrainas territorium befolkades av
människor för 44 000 år sedan, och landet har både nämnts som plats för
tämjandet av hästen och indoeuropéernas urhem.

Under medeltiden blev området ett centrum för östslavisk kultur, förtydligat av
den stora staten Kievrus (Kievriket). Efter att den staten löstes upp under
1200-talet var området ett stridsäpple och ofta uppdelat mellan de olika
grannstaterna. Kosackkulturen hade en viss storhetstid med viss autonomi under
Hetmanatet 1649-1775, men det blev aldrig en självständig nation. Området blev
en nationell enhet (delvis i linje med språket i området) först genom bildandet
av den kortvariga Ukrainska folkrepubliken och sedan som en sovjetrepublik under
1900-talet. Först 1991 blev Ukraina en egen, stadigvarande nationalstat.

Stora delar av Ukraina är bördigt jordbruksland. År 2011 var landet världens
tredje största spannsmålsexportör. Dessutom har Ukraina en välutvecklad
tillverkningssektor, särskilt inom flygsektor och verktygsproduktion. Landet är
uppdelat i 24 oblast (provinser), den autonoma republiken Krim och två städer
med särskild status – Kiev (huvudstad/största stad) plus Sevastopol (inhyrt hem
för Rysslands svartahavsflotta). Ukraina styrs av en president och
premiärminister med sin regering, med separata lagstiftande (Verchovna Rada) och
juridiska enheter. Landet har, alltsedan Sovjetunionens upplösning, den näst
största militärstyrkan i Europa, endast mindre än Rysslands dito.

Ukraina har knappt 46 miljoner invånare, varav knappt 78 procent är etniska
ukrainare. Bland minoriteterna finns ryssar (17 %), vitryssar, ungrare och
rumäner. Ukrainska är officiellt språk i landet, skrivet med det ukrainska
alfabetet som är en variant av det kyrilliska alfabetet. Det nära besläktade
ryska språket är också vitt spritt i större delen av landet och används minst
lika mycket av landets massmedier. Dominerande religion är östligt ortodox
kristendom, vilken starkt påverkat arkitekturen, litteraturen och musiken.

Ukrainas inrikespolitik har alltsedan självständigheten präglats av starka
motsättningar mellan väst- och östorienterade krafter. Dessutom har en utbredd
korruption förhindrat större reformer av det ekonomiska systemet. 2004 och 2014
ledde motsättningarna till orangea revolutionen respektive Euromajdan, där
massprotester från oppositionen resulterade i politiska omvälvningar. När
Euromajdan ledde till att den valde, proryske presidenten avsattes, genomförde
Ryska federationen (med hjälp av lokala proryska krafter) en ockupation och
annektering av Krim. Euromajdan och Krimkrisen 2014 har lett till en
inrikespolitisk destabilisering, en växande ukrainsk och rysk nationalism, som
har medfört ett inbördeskrig med utländsk inblandning i östra Ukraina samt
ömsesidiga internationella protester och sanktioner, mellan främst EU/USA och
Ryssland men även mellan Ukraina och Ryssland.

Namnet Ukraina var under senare delen av 1500-talet en beteckning för området
väster om floden Dnepr. Vetenskapen tvistar om namnet ursprungligen betydde
"gränsland" eller "hemland".

Området kallades som oftast vid denna tid för Lillryssland. Det var det namn som
Storfurstendömet Litauen hade på 1300- och 1400-talet. Delar av Storfurstendömet
Litauen blev senare en del av Tsarryssland och Kejsardömet Rysslands territorium
Lillryssland. Vid den tiden tog storfurstendömena varsin metropolit men var ändå
besläktade, eftersom båda till stor del låg i det område som tidigare tillhört
Kievriket. Benämningen skilde Lillryssland från Storryssland, det vill säga
Moskvariket (Storfurstendömet Moskva), det som senare blev Ryssland. Det var
Peter den store som ändrade namnet på sitt imperium från Storfurstendömet Moskva
till Kejsardömet Ryssland, vilket stärkte den historiska kopplingen till
Kievriket. Dagens ryska och ukrainska historiker är oense om huruvida Ryssland
kan anses ha sina historiska rötter i Kievriket.

Arkeologer har funnit rester av en gammal civilisation av skyter i dagens
Ukraina och Rumäniens kust mot Svarta havet. De ska ha levt här omkring 800
f.Kr.

Under Romarrikets tid stod större delen av Ukraina utanför riket då romerska
rikets nordöstra gräns gick vid nuvarande Rumäniens nordgräns. Ukraina beboddes
av sarmater (ett folkslag med huvudsakligen iranskt ursprung), och en del av
sarmaternas rike kallades Skytien. Sarmaterna gick dock oftast över gränsen och
krigade. Före Kievrus (Kievriket), mellan år 488 och 800, var större delen av
dagens Ukraina behärskat av turkfolket khazarerna. Kievrus uppstod först på
800-talet och kristnades år 988. Kievriket lades dock under 1200-talet i ruiner
av de framstormande mongolerna.

Kievrus delades då i tre delar: i väst mellan Storfurstendömet Litauen (som även
hade dagens Vitryssland som maktbas) och senare Polsk-litauiska samväldet (som
då dominerade västligaste delen av dagens Ukraina) och i öst av mongolerna. Till
en början åtnjöt de ukrainska delarna religiös och politisk frihet. Efter hand
började polska herremän lägga under sig ukrainska landområden och försöka tvinga
befolkningen att övergå från den grekisk ortodoxa tron, som man haft sedan 988,
till katolicismen.

På grund av den växande konflikter med tatariska och osmanska från Krimkhanatet,
uppstod spontant beväpnade grupper benämnda kosacker. Kosack betyder fri man,
eller nomad, på turkiska språk. Zaporogkosackerna var de mest kända av dess
grupper. De ledde flera uppror på 1600-talet mot såväl tatarer och osmaner som
polacker och andra.

År 1648 inleddes ett nytt uppror som skakade Polen i grunden. Vid fördraget i
Perejaslav år 1654 slöt man förbund med ryska tsaren Aleksej Michajlovitj i
Moskva. Hetman Bohdan Chmelnytskyj ville undgå polskt förtryck och valde då ett
grekisk-ortodoxa Moskva som bundsförvant. I rysk, och inte minst sovjetisk,
historieskrivning talas ofta om att Ukraina och Ryssland i och med detta avtal
återförenades, medan dagens ukrainska historieskrivning gör gällande att
länderna inte hade varit förenade förut.

Under det stora nordiska kriget invaderade Sverige området, men den svenska
armén, som tagit hjälp av kosackhetmanen Ivan Mazepa, besegrades år 1709 i
slaget vid Poltava. Från slutet av 1700-talet, under Katarina II:s dagar,
krossades kosackerna fullständigt och de etniskt ukrainska områdena kom då helt
under Kejsardömet Ryssland. I juni år 1775 omringades zaporogkosackernas Sitj av
Katarina II:s styrkor. I slaget blev kosacklägret jämnat med marken och
kosackerna dödades eller fördes bort i fångenskap. Kosackernas ledare, kosjovyj
(härläger-chef) Petro Kalnysjevskyj, internerades i klostret på
Solovetskijöarna. Han tillbringade 25 år i fångenskap, fram till sin död 1803.
Den jord kosackerna hade ägt delades ut till ryska adelsmän eller till utländska
nybyggare av främst tysk börd men också av serbiskt, bulgariskt och ungerskt
ursprung.

En grupp på 5 000 zaporogkosacker flydde över den osmanska gränsen, som då var
belägen vid det nuvarande Moldavien. De stannade i staden Bilhorod ovanför
Dnestrs delta och sände därifrån en diplomatisk mission till den osmanske
sultanen med en anhållan om att få bli osmanska undersåtar, något som beviljades
dem. Sultanen lät dem bygga det Nya Sitj på ett antal öar i Donaudeltat. Nya
Sitj växte snabbt och på bara ett år hade kosackhären ökat från 5 000 man till
7 000 man, tack vare flyktingar från Katarina den II:s Ryssland och från de
polskstyrda delarna av de etniskt ukrainska områdena på floden Dneprs högra
strand. Den ryska regeringen i Moskva ogillade utvecklingen och försökte stävja
den genom att utlysa amnesti för flyktingarna och utöva diplomatiska
påtryckningar på osmanarna. Man lät också styrkor av ryska donkosacker (de så
kallade Nekrasovkosackerna, som i början av 1700-talet bosatt sig bortom Donau)
anfalla Nya Sitj.

På samma sätt som på många andra ställen i Europa inleddes under 1800-talet en
allt starkare nationell rörelse mot ukrainskt självständighet. Denna rörelse var
mycket influerad västerifrån, från Polen men också från spillrorna av det allt
mer sönderfallande Österrike-Ungern. Flera slaviska folk, som tjecker, slovaker
och serber krävde vid samma tid sina självständigheter. De ukrainska
nationalisterna som har sin bas i västra Ukraina har en besvärande historia i
relationen till judar på grund av att ett stort antal judar mördades av
ukrainska nationalister under pogromer i början av 1900-talet och under andra
världskriget.

Under ryska revolutionen bildades Folkrepubliken Ukraina den 17 mars 1917. Man
upprättade arbetarråd (ukrainska: rada) efter socialistiskt mönster liknande de
sovjeter som funnits i Ryssland sedan revolutionen 1905. Den centrala
församlingen leddes av historikern Mychajlo Hrusjevskyj. Efter freden i
Brest-Litovsk upplöste tyskarna den 29 april 1918 arbetarrådet. Den 22 januari
1918 deklarerades Folkrepubliken Ukrainas självständighet, men de lyckades inte
att bryta sig loss. I slutet av december 1918 invaderades Folkrepubliken Ukraina
av bolsjevikiska styrkor, och Ukrainska SSR, som utropats året innan, blev en
sovjetrepublik. De nya makthavarna önskade att bevara banden österut och
Ukrainska SSR var en av de första republikerna som 1922 blev en del av
Sovjetunionen. Den lillryska huvudstaden var Charkov och den fortsatte som så då
Ukrainska SSR bildades men byttes 1934 ut mot Kiev.

Den ukrainska nationaltanken levde vidare under mellankrigstiden, och den
ukrainska kulturen upplevde under Sovjetunionens första tid under Lenin till och
med en blomstring med bolsjevikernas godkännande.

Vid slutet av 1920-talet var emellertid det sovjetiska trycket oerhört svårt –
särskilt under Stalin. Detta slog hårt mot de intellektuella. Under vintern
1932–1933 dog mellan tre och tio miljoner människor av en svältkatastrof i
Ukraina som fått namnet Holodomor. Ukrainska och västliga historiker anser att
Stalin-regimen förorsakade en artificiellt iscensatt svält. Denna uppstod genom
att de sovjetiska myndigheterna krävde in säd, vete, mjöl, grönsaker och kreatur
från bönderna enligt höga och fastlagda kvoter, utan hänsyn till missväxt och
växlande skördar. Landsbygdsbefolkningen led svårt och kannibalism förekom. I
städerna var svälten mindre omfattande – där var man i högre grad bolsjevikiskt
russifierad och fick ta del av den mat som myndigheterna beslagtog. Andra,
främst ryska historiker delar inte denna historieskrivning, utan anser att
hungersnöden uppstod på grund av oredan i landet i samband med
kollektiviseringen av lantbruket. En ukrainsk domstol har namngivit Josef Stalin
som huvudskyldig till folkmord. Den 23 november 2008 hedrade Ukraina
75-årsminnet av Holodomor, med dåvarande presidenten och premiärministern i
spetsen. Flera minnesmärken har rests till minnet av de döda i Holodomor.

Ukrainska SSR utsattes också för massiv förryskning, och många oppositionella
kulturpersonligheter, ukrainska nationalister, intellektuella, präster, mullor
och rabbiner mördades eller deporterades. Från mitten på 1930-talet, till följd
av Holodomor samt etniska omflyttningar inom Sovjetunionen, kom ryssarna att
utgöra en betydande andel av befolkningen i östra Ukraina som också med den
ökande industrialiseringen och urbanisering fick ökad rysk inflyttning.
Sovjetunionen gjorde under 1930-talet stora ekonomiska framsteg till följd av
den forcerade industrialiseringen, mellan 1928 och 1937 femfaldigades
produktionen. Inget annat stort land hade någonsin uppnått en så snabb ekonomisk
industriell tillväxt. Detta möjliggjorde alfabetiseringen av de illitterata
massorna, införandet av ålderspension, fri hälsovård, fri utbildning, daghem och
"rätt till arbete". Reformer för jämställdhet mellan könen genomfördes tidigt:
1917 infördes samma rättigheter på alla områden för kvinnor som för män.
Skilsmässa och abort var tillåtet, arbete utom hemmet uppmuntrades och kvinnorna
hade rätt till en egen sexualitet. Även om denna kvinnofrigörelse tonades ner
under Stalintiden förblev rätten till arbete och utbildning bestående.

Efter Polens fall hösten 1939 införlivades dagens västra ukrainska regionerna
med Sovjetunionen. Det område som införlivades motsvarade i stort sett området
öster om den så kallade Curzonlinjen som på främst etniska grunder föreslagits
som gräns mellan Polen och Sovjetunionen när efterkrigsgränserna skulle
fastställas efter 1918; området öster om linjen hade enligt vissa beräkningar 12
miljoner invånare, varav ungefär tre miljoner var polacker. Det nybildade
självständiga Polen ansåg sig av historiska skäl ha rätt till området och
erövrade det i det polsk-sovjetiska kriget 1920-1921. Sovjetmakten utförde
1939–1941 massdeportationer till Sibirien och Sovjetunionens inre delar, något
som berörde etniska ukrainare som betraktades som potentiellt illojala med
Sovjetunionen och dess politik. Enligt olika källor kom mellan 320 000 och 1,5
miljoner invånare i västra Ukraina att deporteras. Hur stor del av dessa som var
etniska ukrainare är inte känt.

Under inledningen av operation Barbarossa, den tyska invasionen av Sovjetunionen
1941, öppnade Nazitysklands front eld mot de etniskt ukrainska områdena, där de
sovjetiska styrkorna bjöd begränsat motstånd och under stor oordning retirerade
österut. Läget förvärrades när grannlandet Rumänien förklarade Sovjetunionen
krig och ockuperade viktiga hamnstäder vid Svarta havet. Bland annat ockuperades
hamnstaden Odessa och området Transnistrien som hamnade under rumänsk kontroll,
och där massakrer på judar följde. Till en början välkomnade många ukrainare – i
synnerhet de i väst – de tyska nazitrupperna som "befriare". Detta fick de
anledning att ångra. Många ukrainares tyskvänliga attityd var i viss mån följden
av de aktioner som under Stalintiden hade utförts mot de ukrainska bönderna (de
flesta etniska ukrainare var vid den här tiden bönder).

Snart efter invasionen inledde tyskarna och nationalistiska ukrainare (ONU:s
militära gren UPA) en period av folkmord, mord och deporteringar av
icke-ukrainare (polacker, judar och ryssar). Stepan Banderas fraktion av OUN
brände ner hela byar, och dödade 40 000–60 000 polska civila i Volynien, och
mellan 25 000 och 30 000–40 000 i östra Galicien..

Den tyska ockupationen av Ukrainska SSR genomfördes på tre månader. I slaget om
Kiev september 1941 tog tyskarna 450 000 sovjetiska soldater till fånga, samt
ett stort antal civila. Det totala antalet fångar uppgick till omkring 660 000
personer. Under slutet av kriget drevs tyskarna tillbaka västerut, och
sovjetrepubliken kunde åter etableras på sitt tidigare territorium – nu
inklusive de tidigare polska områdena. De sista västliga delarna, vilka hört
till bland annat Polen före andra världskriget, togs inte tillbaka av Röda armén
förrän år 1944 under operation Bagration.

Ukrainska SSR fick medlemskap i Förenta nationerna 26 oktober 1945 och är
således en av ursprungsmedlemmarna, även om det i realiteten enbart betydde att
Sovjetunionen fick en extra plats. Den relativa levnadsstandarden ökade for
delrepublikens invånare under 1950-, 60- och 70-talet. Under denna tid byggdes
nya bostadsområden och offentliga byggnader. Även många kulturinstitutioner
inrättades. År 1986 inträffade ett stort reaktorhaveri i kärnkraftverket i
Tjernobyl (se Tjernobylolyckan).

Efter Sovjetunionens fall 1991 blev Ukraina en självständig stat, trots att
71,48 procent av befolkningen i republiken röstade för att behålla unionen i en
folkomröstning 17 mars 1991. Dock minskade en bojkottkampanj i västra Ukraina
det totala antalet nej-röster.[källa behövs] Ukraina deklarerade sig som
självständig och suverän stat 24 augusti 1991, vilket bekräftades av över 90
procent av landets befolkning vid en folkomröstning den 1 december 1991. Vid det
följande årsskiftet upplöstes Sovjetunionen självt.

Ukrainas historia mellan 1992 och 2004 präglades av de båda presidenterna Leonid
Kravtjuk och Leonid Kutjma.

I presidentvalet vintern 2004/2005 segrade den västvänlige Viktor Jusjtjenko
över den ryssvänlige Viktor Janukovytj. Detta skedde efter en folklig resning av
Jusjtjenko-anhängare i västra och norra Ukraina benämnd orangea revolutionen,
sedan Janukovytj beskyllts för valfusk i det föregående valet. Den orangea
revolutionen har i sin tur beskyllts av Janukovytj-anhängare för att ha varit
styrd från USA.

Efter att Janukovytj fått starkt stöd i parlamentsvalet den 26 mars 2006 utsågs
han dock till premiärminister den 3 augusti samma år. Sedan en konstitutionell
kris utvecklats mars–april 2007, i vilken president Jusjtjenko beordrade
parlamentets upplösning – ett beslut som dock röstades ned i detsamma – enades
Jusjtjenko och Janukovytj om att hålla nyval till parlamentet den 30 september
2007. Från 2010 var Mykola Azarov premiärminister.

Den 30 mars 2012 förhandlade Ukraina om ett associeringsavtal med Europeiska
unionen.

Den 21 februari 2014 undertecknades ett avtal mellan den demokratiskt och
lagligt valde presidenten Viktor Janukovitj och oppositionens representanter
Arsenij Jatsenjuk, Vitalij Klitjko, Oleg Tjagnibok. Avtalet och dess
genomförande garanterades genom underskrifterna från tre utrikesministrar från
EU, Tysklands Franz-Walter Steinmeier, Frankrikes Fabio Laurent och Polens
Radoslaw Sikorski. Avtalet innebar en tidplan för konstitutionella ändringar och
att utlysa nyval. Trots ingånget avtal och EU:s garantier genomförde
oppositionen den 22 februari 2014 en statskupp. Beväpnade grupperingar tvingade
landets president och regering att lämna landet. Sedan februari 2014 befinner
sig Ukraina i en politisk kris med alltmer militär inblandning, i konflikt med
Ryska federationen och proryska krafter inom landet. Krisen inleddes den 22
februari, när flera medier uppgav att Ukrainas president Janukovytj hade flytt
landet. Ett stort antal parlamentsledamöter från regeringspartiet Regionernas
parti tvingades också samma dag att lämna Kiev, och både presidentpalatset och
andra regeringsbyggnader övergavs av den sittande regimen. Oleksandr Turtjynov,
medlem i Fäderneslandsförbundet (Batkivsjtjyna), tog temporärt över rollen som
talman i Ukrainas parlament och blev kort efter utnämnd som tillförordnad
president. Några dagar senare valdes Arsenij Jatsenjuk av de kvarvarande
parlamentsledamöterna till ny premiärminister. Han fortsatte i rollen som
premiärminister, trots samarbetssvårigheter och minst en regeringsombildning.

Februari/mars 2014 skedde ett maktövertagande i Autonoma republiken Krim, till
stor del stödd på militär assistans från Ryssland. En ensidigt utlyst
folkomröstning ledde senare till att Ryska federationen annekterade hela halvön.
Proryska demonstrationer och protester mot den nya regimen i Ukraina ledde under
april till att separatistiska republiker utropades i Donetsk oblast och Luhansk
oblast, understödda av nybildade paramilitära grupper. Strider mellan ukrainsk
militär – som försöker återta kontrollen över området – och de separatistiska
styrkorna intensifierades under maj månad. Samtidigt gick övriga Ukraina till
presidentval, där Petro Porosjenko 25 maj röstades fram som ny president efter
den tillförordnade Oleksandr Turtjynov.

Under 2014 fördjupades konflikten med Ryssland och proryska krafter inom landet.
Ryssland har börjat integrera Krim i federationen och säger sig inte ha några
planer på att återlämna det territorium som fram till 1954 tillhörde Ryska SFSR
(Sevastopol 1992). FN-resolutioner och internationella sanktioner har inte
ändrat på Rysslands ståndpunkt. I Donetskbäckenet gjorde Ukrainas militärmakt
stora ansträngningar att vinna tillbaka området från de proryska separatisterna
inom den utropade Federala staten Nya Ryssland, och under augusti var
separatisterna hårt trängda. En månad tidigare hade striderna också lett till
att ett malaysiskt passagerarplan sköts ner över östukrainskt territorium, med
298 döda som resultat.

Ukrainas militär kunde dock inte säkra gränsen mot Ryssland, och från rysk sida
kom under augusti och september "frivilliga", förnödenheter och vapen (det.
senare dock förnekat av Ryssland). Resultatet blev att (de ryskstödda)
separatisterna åter etablerade full kontroll över städerna Donetsk och Luhansk
samt det starkt industrialiserade området sydöst om städerna. Dessutom
avancerade man i söder mer än halvvägs mot Mariupol. Därefter har frontlinjen
kommit att alltmer stabiliseras i något som börjar likna en frusen konflikt.

Under 2014 flydde över en halv miljon människor till Ryska federationen, undan
striderna i östra Ukraina. Dessutom har kanske en halv miljon ytterligare flytt
till andra delar av landet. Flyktingarna till Ryssland har tagits emot med
lättade formaliteter, i tydlig kontrast mot vad som sker med
invandrare/flyktingar i Ryssland med annat etniskt ursprung.

1 januari 2016 började frihandelsavtalet mellan Ukraina och Europeiska unionen
(engelska: Deep and Comprehensive Free Trade Area – DCFTA) att gälla. Resten av
associationsavtalet mellan Ukraina och EU var då redan etablerad sedan november
2014. Samtidigt sade Ryska federationen upp sitt och Ukrainas ömsesidiga
frihandelsavtal, vilket gällt sedan 2011. Rysslands beslut om uppsägning
motiverades med att Ukraina inte samtidigt kan vara del av två olika
frihandelsområden, men det sker också i ljuset av att Ukraina inlett en
ekonomisk blockad mot Republiken Krim (ockuperat och annekterat av Ryssland i
mars 2014).

Efter oroligheterna i Ukraina som började 2013 har många ukrainare lämnad
landet. Ukrainare var således 2015 den nationalitet som fick flest
uppehållstillstånd i EU. Ukrainare som arbetar i Polen ligger i topp när det
gäller vilka icke-EU-medborgare som gavs ett första uppehållstillstånd i EU
under 2015. 75 procent av ukrainarna fick sitt uppehållstillstånd på grund av
arbete inom EU – framför allt i Polen, som gett lov till 430.000 ukrainare att
stanna i minst tre månader.

Judar har varit bosatta i det som i dag är Ukraina sedan 1000-talet, något som
en av Kievrus' stadsportar påminner om. Den kallas judiska porten. Judarna har
en lång historia av förföljelse i området. På 1500-talet blev judar överfallna
av kosacker och i mitten av 1600-talet fick de fly från Chmelnitskijs massakrer
när kosackledaren mördade judar och polacker i lokalbefolkningen. På 1700-talet
utsattes judarna för attacker från det pro-ukrainska paramilitära
kosackförbandet Haidamaka. När kosacken Maksim Zalizniaks styrkor härjade under
på 1760-talet, blev då många judar dödade att den judiska befolkningen minskade
kraftigt.

Katarina den stora tillät först judarna att bosätta sig i flera lillryska
städer, men från 1791 var judar under en tid förbjudna att bo i flera av
städerna och dessutom förbjudna att arbeta inom handel eller att äga fast
egendom. Kort därefter blev Lillryssland en del av det ryska imperiet.
Lillryssland låg i det judiska bosättningsområdet i Kejsardömet Ryssland, som
sträckte sig som en bred korridor från Östersjön i norr till Svarta havet i
söder. Endast med särskilda tillstånd kunde judar bo och verka utanför detta
område.

De judiska församlingarna började på 1800-talet åter att blomstra och många
städer fick judiska skolor och synagogor. Under två perioder, 1881-84 och
1903-06, skakades bosättningsområdena av våldsamma pogromer. Judar misshandlades
och dödades, judiska hem plundrades och byggnader sattes i brand. Förföljelser
och trakasserier ledde till att många ryska judar emigrerade mellan 1881 och
1914. Majoriteten emigrerade till USA. Judarna drabbades hårt under
inbördeskriget i Ryssland (1917-1921). I början av 1917 blev Torahn förbjuden
och myndigheterna begränsade rabbinernas aktiviteter och den judiska
undervisningen. Många judar misshandlades och dödades i pogromerna 1919 av
hetmanen Nikifor Grigorievs soldater från Symon Petljuras Ukrainian National
Army (UNA). Många judar blev samma år dödade av Anton Denikins Vita armé.
Inbördeskrigets våld mot judar ledde till en ny emigration av judar.

Under Andra världskriget utsattes den judiska befolkningen för de tyska
SS-Einsatzgrupperna och ukrainska nationalisters massmord och massakrer. Över en
miljon av Ukrainas cirka 2,7 miljoner judar dödades.

Den sovjetiska folkräkningen 1989 visade att 487 000 judar bodde i Ukrainska
SSR. Efter Sovjetunionens kollaps grundades nya judiska kulturcentra och judiska
föreningar godkändes av myndigheterna. Judisk församlingar grundades och man
invigde nya synagogor och judiska skolor. Ett stort antal judar lämnade landet
åren omedelbart efter Ukrainas självständighet, i synnerhet till Israel och USA
som hade frikostiga visumbestämmelser för det forna Sovjetunionens judar. Många
judar lämnade också Ukraina i samband med oroligheterna i Ukraina 2014 då
förföljelser och trakasserier åter drabbade den judiska befolkningen. Enligt
World Jewish Congress, är det judiska samhället i Ukraina med 360 000-400 000
personer Europas tredje största och det femte största i världen. Majoriteten, 83
procent, av judarna i Ukraina är rysktalande. Huvuddelen bor i landets största
städer: Kiev 110 000, Dnipropetrovsk 60 000, Odessa 45 000 och Charkiv 45 000.
På ungefär 25 år av ukrainsk självständighet har den judiska befolkningen i
Ukraina minskat med 85 000–125 000 invånare.

Ukraina är en demokratisk republik där lagstiftande, utövande och dömande makt
är åtskilda. Presidenten nominerar premiärministern men parlamentet (Verchovna
Rada, "Stora rådet") stadfäster valet. Presidenten är folkvald och sitter på fem
år. Efter självständigheten från Sovjetunionen 1991 har den ukrainska politiken
dominerats av omfattande statlig och byråkratisk kontroll. Maktdelningen mellan
president och premiärminister har varit besvärlig och Ukraina har präglats av
politiska gräl och kriser i flera år. Ukrainas parlamentariska läge är ofta
instabilt, med återkommande regeringskriser.

En viktig om inte den viktigaste skiljelinjen i ukrainsk politik går mellan de
östra och västra delarna av landet. I de ryskspråkiga områdena i öster är de
ryssvänliga grupperna starka. De västvänliga och nationalistiska grupperna är
starkare i väst.

Ukraina har ett stort antal småpartier, vilka dock i stor utsträckning
samarbetar i olika partiblock. I valet 2002 blev den nationaldemokratiska och
liberala koalitionen Vårt Ukraina – Folkets självförvarsblock, lett av Viktor
Jusjtjenko, det största blocket och bildade kärnan i oppositionen. Koalitionen
består av tio mindre partier. Där finns liberaler och kristdemokrater, men även
extrema nationalister. Julia Tymosjenkos block hör också hemma på den liberala
sidan men är mer socialliberalt och har en mindre nationalistisk framtoning.
Blocket leds av premiärminister Julia Tymosjenko som mer och mer framstod som
Ukrainas reella ledare efter de vidtagna begränsningarna i president Viktor
Jusjtjenkos makt och hans vikande popularitet bland befolkningen.

Ukrainas största parti är Regionernas parti, ett ryssvänligt
mitten-vänster-parti med största väljarstödet i de ryskspråkiga områdena i öst.
Partiet leds av Viktor Janukovytj. Regionernas parti stöds av Lytvynblocket, som
består av Arbeterpartiet och Folkpartiet.

Den största partiet på vänsterkanten är Ukrainas kommunistiska parti som leds av
Petro Symonenko. Partiet hade en stark ställning på 1990-talet; under
2000-talets början försvagades partiet men vid parlamentsvalet 2007 bröt partiet
förlusttrenden. Man fick då över 1 miljon röster, 5,39 procent av rösterna. Till
vänstern räknas också Ukrainas socialistparti som leds av Oleksandr Moroz.
Partiet har samarbetat i många frågor med liberalerna och inträdde 2005 i Julia
Tymosjenkos koalitionsregering. Partiet har inte kommit in i parlamentet då de
ramlade ur i valet 2007.

En stor utrikespolitisk fråga är Ukrainas förhållande till Ryssland.
Relationerna mellan länderna har under länge tid varit spända. Den främsta
tvistefrågan har varit flottbasen i Sevastopol på Krim, men under Viktor
Jusjtjenkos presidentperiod var även gaskrisen bidragande till kyliga relationer
mellan de två länderna. Ukrainas utrikespolitik under president Viktor
Jusjtjenko syftade till att åstadkomma ett så nära samarbete med väst som
möjligt.

Ett medlemskap i Europeiska unionen har bland de västvänliga varit ett
långsiktigt mål, och redan i juni 1994 undertecknades ett partnerskaps- och
samarbetsavtal med EU. Landet är medlem i världshandelsorganisationen WTO och
före detta presidenten Jusjtjenko hade även planer på medlemskap i
försvarsalliansen NATO, vilket dock var mer kontroversiellt på grund av mycket
svagt folkligt stöd.

Bland de västeuropeiska länderna har framförallt Tyskland täta förbindelser med
Ukraina, inte minst på det ekonomiska området. USA uppfattas allmänt som
Ukrainas viktigaste politiska samarbetspartner. Kontakterna mellan länderna är
täta och Ukraina är efter Israel och Egypten det land som får mest bistånd från
USA. Ukraina har också ett särskilt förhållande till Kanada som har den största
kolonin av ukrainare utomlands, cirka 1,5 miljoner.

Ukrainas förhållande till sina centraleuropeiska grannar är i allmänhet gott.
Enda undantaget har varit Rumänien som har gjort anspråk på vissa sjöområden I
Ukraina. Av ekonomiska skäl pågår det en utvidgning av samarbete med Turkiet och
länderna kring Svarta havet och Iran.

I sitt installationstal som president 23 februari 2010 sade Viktor Janukovytj
att han betraktar Ukraina som en europeisk alliansfri stat och att han vill att
detta ska vara grunden för den ukrainska utrikespolitiken. Han sade att han vill
se Ukraina "...som en bro mellan öst och väst och samtidigt en integrerad del av
både Europa och det forna Sovjetunionen kommer Ukraina att välja en
utrikespolitik som låter vårt land dra maximal nytta av jämställda och
ömsesidigt gynnsamma relationer med Ryska federationen, EU, USA och andra länder
som påverkar världslägets utveckling". Hans första utlandsresa som president
gick till Bryssel, först därefter fortsatte han till Moskva.

Presidentvalet i Ukraina ägde rum i november 2004. Valets huvudkandidater var
den då sittande premiärminister Viktor Janukovytj och oppositionsledaren samt
tidigare premiärminister Viktor Jusjtjenko. Presidentvalet hölls i en laddad
atmosfär med anklagelser om valfusk. Jusjtjenko ansåg sig dessutom ha blivit
utsatt för förgiftning.

När valresultaten offentliggjordes den 23 november stod Janukovytj som segare,
men Jusjtjenko och hans anhängare, tillsammans med flera internationella
valobservatörer, fördömde valet som riggat. Detta ledde till en allvarligare
politisk kris, och utlöste den orangea revolutionen, den serie av
demonstrationer och politiska händelser som ägde rum mellan november 2004 och
januari 2005 som ett direkt efterspel till presidentvalet. I flera av norra och
västra Ukrainas städer, främst i huvudstaden Kiev, var det omfattande protester
med krav på omval. De ville se ett regimskifte från de som styrt landet sedan
Sovjetunionens fall 1991, och krävde ökad demokrati och frihet samt större
oberoende från Ryssland. I de östra och södra delarna av landet hade Janukovytj
stöd av befolkningen, som där anordnade motdemonstrationer till förmån för
Janukovytj. Efter utdragna demonstrationer genomfördes omval den 26 december där
Jusjtjenko fick 52 % av rösterna mot Janukovytjs 44 %. Jusjtjenko blev landets
tredje president den 23 januari 2005.

Efter de politiska omvälvningarna 2004 återkom förre premiärministern Viktor
Janukovytj som ledare för oppositionen med sitt Regionernas parti, som hade
varit en del av alliansen För ett enat Ukraina. Nyvalet till parlamentet 2005
vanns av Jusjtjenkos allians, som utsåg Julia Tymosjenko till premiärminister.
Hon avskedades i september 2005 på grund av ”samarbetssvårigheter”. Bland annat
hade hon anklagat kretsen runt presidenten för korruption.

I det ukrainska parlamentsvalet 26 mars 2006 fick Regionernas parti ledd av
Jusjtjenko ärkerival Viktor Janukovytj drygt 30 % av rösterna och tillsammans
med ett antal småpartier majoritet sedan socialisterna bytt sida. Janukovytj
utsågs till premiärminister den 3 augusti 2006. Presidenten och premiärministern
var oeniga om det mesta och krisen förvärrades i slutet av april 2007.
Janukovytj var premiärminister fram till valet 30 september]2007.

I mars 2007 uppstod en konstitutionell kris när president Jusjtjenko upplöste
parlamentet och avsåg att hålla nyval den 27 maj 2007. Detta föranledde stora
demonstrationer i Kiev, både för och emot beslutet. I parlamentet hade dåvarande
premiärministern Janukovytjs allierade majoriteten. Parlamentet kallade då till
krismöte och röstade enhälligt ned presidentens beslut, varpå ärendet togs upp i
Högsta domstolen. Läget blev akut när Jusjtjenko avsatte riksåklagaren
Svjatoslav Piskun med ett dekret, varpå inrikesminister Vasyl Tsusjko satte in
Berkutstyrkan för att skydda riksåklagaren och dennes kansli. Vasyl Tsusjko
drabbades av en hjärtinfarkt den 30 maj efter att Jusjtjenko hade tillsatt en
brottsutredning mot honom. Dagen efter påstod Tsusjko att han hade blivit
förgiftad. Han sade sig veta vem som förgiftat honom och varför och att teorin
skulle offentliggöras ifall han inte överlevde. Myndigheterna avfärdade
uppgifterna som rykten.

Krisen fördjupades ytterligare då runt 2 000 man ur inrikesdepartementets
trupper, som även hade stöttat Jusjtjenko under Orangea revolutionen 2004,
försökte tåga mot Kiev inför ett krismöte mellan president Jusjtjenko och
premiärminister Viktor Janukovytj. Detta skedde på order av befälhavaren
Oleksandr Kichtenko, lojal med president Jusjtjenko. Inrikesdepartementets
lojalitet var dock splittrad mellan konfliktens huvudpersoner; Jusjtjenko som
tog befälet över departementets trupper med ett dekret, medan Janukovytj hade
kontroll över polisen och specialstyrkan Berkut. Båda sidor gjorde försonliga
uttalanden medan ledarna till sist möttes och efter långvariga förhandlingar kom
fram till en kompromiss enligt vilken det blev nyval 30 september 2007.
Resultatet av valet blev att Julia Tymosjenko tog över posten som
premiärminister.

Bakgrunden till den parlamentariska krisen var kriget i Sydossetien. President
Jusjtjenko tog omedelbart ställning för Georgien och sin nära allierade Micheil
Saakasjvili. Premiärminister Julia Tymosjenkos parti Fäderneslandsförbundet, med
en tidigare image av västvänlighet, stoppade en parlamentsresolution som var
kritisk mot Ryssland. Den proryska oppositionen med Regionernas parti i spetsen
hade med stöd av Fäderneslandsförbundet även inskränkt presidentens
maktbefogenheter, vilket ledde till regeringskrisen då de två regerande blocken
inte längre kunde sitta i samma regering.

President Viktor Jusjtjenko beslutade att upplösa och utlysa nyval. Valdatum
sattes till den 7 december 2008, men en domstol fryste beslutet efter ett
överklagande från Julia Tymosjenkos sida. Enligt yrkandet hade presidenten inte
rätt att upplösa parlamentet mindre än ett år efter dess tillträde. Efter
domstolens besked lämnade president Viktor Jusjtjenkos parti, Vårt Ukraina, ett
eget överklagande. Krisen fick sin lösning 9 december då de båda rivalerna
president Viktor Jusjtjenkos Vårt Ukraina - Folkets självförvarsblock och
premiärminister Julia Tymosjenkos block enades om att bilda en ny
koalitionsregering. Narodna Partija, det ukrainska folkpartiet, ingick också i
regeringen och dess ledare Volodymyr Lytvyn blev parlamentets talman.

Den tidigare premiärminister Viktor Janukovytj vann valet. Han fick i andra
valomgången 48,95 procent av rösterna mot 45,47 procent för premiärminister
Julia Tymosjenko.

Janukovytj övertog presidentposten från Viktor Jusjtjenko den 23 februari 2010.
Tymosjenko var fortfarande premiärminister, men med en bräcklig majoritet i
parlamentet.

Efter flera veckors arbete lyckades Janukovytj skapa ett parlamentariskt
underlag för att avsätta Tymosjenko. Parlamentet antog 3 mars en
misstroendeförklaring mot Tymosjenko. Därmed tvingades hon och hennes regering
avgå 4 mars. Förslaget om misstroendeförklaring lades fram av Janukovytjs parti
Regionernas parti, och 243 av de 450 parlamentsledamöterna röstade ja till
förslaget. Tymosjenkos före detta vice premiärminister Oleksandr Turtjynov
utnämndes till expeditionsministär tills en ny regering kunde bildas. Janukovytj
parti Regionernas parti förhandlade med flera andra partier i parlamentet och
fick stöd av kommunisterna, Litvinblocket och flera avhoppare från Jusjtjenkos
koalitionspartier. Därför fick Janukovytj en majoritet bakom sig i parlamentet.

Janukovytj namngav under förhandlingarna sina kandidater, och slutligen blev den
ryskfödde förre finansministern Mykola Azarov utnämnd till premiärminister den
11 mars. Regionernas parti kom sedan att tvingas regera i koalition.

Euromajdan var en serie protestaktioner som inleddes 21 november 2013, främst på
Självständighetstorget och flera officiella byggnader i huvudstaden i Kiev.
Protesterna förorsakades av det uteblivna samarbetsavtalet mellan Ukraina och EU
vilket från oppositioners sida hade väntats ge ett större oberoende från
Ryssland. På söndagarna, 1 och 8 december, samlades några hundratusende
demonstranter, övriga dagar några tusen. Natten mellan 10 och 11 december
försökte regimen utan framgång rensa området från demonstranter.

Under januari och februari eskalerade konflikten, och målet förändrades
successivt från allmänt missnöje till krav på Janukovytj-regimens avgång.Den 21
februari 2014 undertecknades ett avtal mellan den demokratiskt och lagligt valde
presidenten Viktor Janukovitj och oppositionens representanter Arsenij
Jatsenjuk, Vitalij Klitjko, Oleg Tjagnibok. Avtalet och dess genomförande
garanterades genom underskrifterna från tre utrikesministrar från EU , Tysklands
Franz-Walter Steinmeier, Frankrikes Fabio Laurent och Polens Radoslaw Sikorski.
Avtalet innebar en tidplan för konstitutionella ändringar och att utlysa nyval.
Trots ingånget avtal och EU:s garantier genomförde oppositionen den 22 februari
2014 en statskupp. Beväpnade grupperingar tvingade landets president och
regering att lämna landet. De förändrade styrkeförhållanden som då skapades i
landets parlament gjorde att ett antal lagar och reformer kunde drivas igenom,
Viktor Janukovytj fråntas presidentposten och landet återgick till 2004 års
författning (ändrad 2010 under Janukovytj presidenttid).

Därefter skedde motreaktioner från främst rysktalande ukrainare i delar av östra
och södra Ukraina. Här hade Janukovytj sin politiska bas, och många av hans
anhängare vägrade acceptera den nya regimens legitimitet. Sista veckan i
februari skedde ett lokalt maktövertagande i Autonoma republiken Krim, där
beväpnade grupper belägrade det lokala parlamentet varefter en prorysk
premiärminister tillsattes. Han utlyste en folkomröstning om ökat självstyre,
uttalade regimens vilja att ansluta Krim till Ryssland samt lät stoppa en
ukrainskspråkig TV-kanals (1+1) sändningar på Krim.

Samtidigt stärkte Ryska federationen sin militära närvaro på Krim, i strid mot
gällande avtal. Den ryska svartahavsflottan utförde i början av mars blockad mot
den ukrainska flottan på halvön. De ryska aktiviteterna på Krim ledde till
starka internationella reaktioner, samtidigt som den nya regimen i Kiev i början
av mars förberedde Ukrainas tidigare uppskjutna associationsavtal med EU.

Krims parlament deklarerade Krims självständighet 11 mars 2014, som ett led mot
den kontroversiella folkomröstningen om Krims framtid. En vecka senare anslöts
hela halvön – trots internationella protester – till Ryska federationen.

Petro Porosjenko vann 2014 års presidentval där han fick 54,70% av rösterna
vilket innebar en absolut majoritet och därför inget behov av en andra
valomgång. Valets tvåa var Julia Tymosjenko med 12,81% av rösterna. Han vann i
samtliga valdistrikt där val kunde genomföras, utom i ett i Charkiv oblast där
Mychajlo Dobkin fick flest röster.

Ukrainas valkommission beräknade att 55,33 procent av de röstberättigade deltog
i valet. I två av landets regioner (Donetsk oblast och Luhansk oblast) kunde
endast 20 procent av vallokalerna hålla öppna, på grund av våld och hot om våld
från proryska separatister. På Krim kunde valet inte genomföras alls, eftersom
halvön annekterats av Ryska federationen.

Ukraina är indelat i 25 oblast och en autonom republik. Oblasten är i sin tur
uppdelade i rajoner. Krim deklarerade sin självständighet 11 mars 2014 och
annekterades en vecka senare av Ryska federationen, men detta är ännu inte
internationellt erkänt.

Efter orangea revolutionen 2004 och innan Viktor Janukovitj blev president 2010
var situationen för demokrati i Ukraina bättre än i de flesta tidigare
sovjetrepubliker, och rättskipningen effektivare och mindre korrupt enligt
Freedom House, men har därefter försämrats allvarligt.

Rapporter om tortyr och misshandel utförda av polisen kvarstod emellertid 2007,
liksom orimligt lång väntan på rättegång, resulterande i omänskliga förhållanden
i förvar med fulla celler, fruktansvärda sanitära förhållanden och brist på
lämplig medicinsk vård. Flera gruppsjälvmordsförsök ägde rum i straffkolonier.

Ukraina är ett ursprungs-, transit- och destinationsland för ett stort antal
offer för människohandel och sexuellt utnyttjande, främst kvinnor och barn, och
dess regeringar har kritiserats för otillräckliga åtgärder. Människohandel är
olagligt, men de flesta dömda människohandlare 2006 fick skyddstillsyn i stället
för fängelsestraff.

Freedom House angav landets status år 2009 som "fritt" men nedgraderade det till
"delvis fritt" under 2011, 2012 och 2013. Organisationen skriver 2011 att
"Ukraina under president Janukovitj har blivit mindre demokratiskt och om den
nuvarande trenden fortsätter, kan landet gå mot envälde och kleptokrati. ... en
mer restriktiv miljö för medierna, selektiva åtal mot oppositionella, oroande
intrång av Ukrainas säkerhetstjänst, de mycket kritiserade lokalvalen i oktober
2010 ... och yttrandefriheten nedmonteras." Amnesty har också signalerat en
betydande försämring i respekten för de mänskliga rättigheterna i Ukraina under
2011, genmom "en ökning av antalet anklagelser om tortyr och misshandel i
polisarrest, inskränkningar i yttrandefriheten och mötesfriheten samt ett stort
antal främlingsfientliga yttranden". I Reportrar utan gränsers pressfrihetsindex
2010 hade Ukraina fallit från 89:e plats till 131, International Federation for
Human Rights beskrev i december 2011 Ukraina som "ett av de länder der vi ser de
mest allvarliga brotten mot människorättsaktivister".

De allvarligaste problemen för mänskliga rättigheter under 2012 var enligt US
Department of State ökat statligt tryck på medier, däribland statlig tolerans
för ökat våld mot journalister, (2) intensifierat tryck på det civila samhället,
icke-statliga organisationer (NGO) och civila aktivister samt (3) politiskt
motiverade åtal och kvarhållanden. Andra problem med mänskliga rättigheter var:
missbruk av personer i förvar, bland annat misshandel och påstådda tortyren av
fångar; hårda och ohälsosamma förhållanden i fängelser och häkten; en ineffektiv
och korrupt rättsväsende; otillräckligt skydd av asylsökande; genomträngande
korruption i all statlig verksamhet; samhälleligt våld mot kvinnor och
utnyttjande av barn; samhällelig diskriminering och trakasserier av etniska
minoriteter; människohandel; diskriminering och våld mot homosexuella,
bisexuella och transpersoner (HBT-personer); diskriminering mot personer med
hiv/aids vilket hotade deras möjligheter för behandling; begränsningar av
arbetstagarnas strejkrätt; samt tvångsarbete.

Specialstyrkan Berkut använde batonger och andra former av fysiskt våld den 30
november 2013 för att rensa demonstranter från Kievs Självständighetstorget som
hade samlats för att uttrycka missnöje med regeringen. Parlamentsvalet i oktober
2012 och fyllnadsvalet i december 2012 uppfyllde inte internationella normer för
rättvisa och öppenhet.

Den 17 jan 2013 förlorade Ukraina alla sina 211 ärenden i Europadomstolen mot
Ukrainska medborgare, bland annat gällande att specialstyrkor med våld och
förnedring stoppade en hungerstrejk av 17 fångar.

Enligt FN:s övervakningsmission för mänskliga rättigheter i Ukraina (HRMMU) och
Amnesty har hundratals personer kidnappats i östra Ukraina sedan det proryska
upproret inleddes i april 2014. Många av dem har utsatts för omfattande tortyr.
Proryska separatister står enligt HRMMU och Amnesty för majoritet av
kidnappningarna som huvudsakligen inträffar i regionerna Luhansk och Donetsk,
men också Kievtrogna grupper har fört bort personer.

Ukraina är Europas näst största land, efter Ryssland. Det gränsar till Ryssland
i öst, Vitryssland i norr samt Polen, Slovakien, Ungern, Rumänien och Moldavien
i väst. I söder har landet kust mot Svarta havet. I sydväst bildar Donaudeltat
gräns mot Rumänien.

Det ukrainska landskapet är mestadels ett platt, fruktbart slättland och högland
som delas upp av många floder, så som Dnepr (ukrainska: Dnipro), Donets, Dnestr
(Dnister) och Bug (Buh), som rinner söderut och mynnar i Svarta havet eller det
mindre Azovska havet i söder. Ukraina är ett bördigt land med svartjord och
många floder, och är således en viktig jordbruksexportör för övriga Europa. Mot
Vitryssland finns skogsmarker. De enda bergsområdena är Karpaterna i väst som
når upp till 2 061 meter över havet vid dess topp (Hoverla), samt de mindre
Jajlabergen på Krims sydkust mot Svarta havet i söder. Den viktigaste floden är
Dnepr (Dnipro) som rinner genom landet från norr till söder, där den mynnar i
Svarta havet vid Cherson strax norr om Krimhalvön.

Under Sovjettiden var Ukrainska SSR de höga kommunistledarnas semesterparadis;
det är medelhavsklimat vid Svarta havet, om än vintrarna är kallare. Populära
turistmål är Lviv, Kiev, Odessa och Krim med dess riviera. Ukraina kräver inte
visum längre (från 1 januari 2008) för turistbesök, vilket gör landet mer
attraktivt för turister från Västeuropa. Besök på Krim kräver sedan 2014 ryskt
visum.

Ukraina drabbas normalt inte av jordbävningar, och även andra naturkatastrofer
är sällsynta. Skogsbränder kan förekomma i östra och södra Ukraina under de
varmaste sommarmånaderna juli och augusti. Risk för snöskred kan finnas i
Karpaterna på vintern. Översvämningar förekommer i synnerhet på våren.

Halvön Krim ligger i norra delen av Svarta havet. Området erövrades från Bysans
år 988. När Ukraina hade koloniserats av Kejsardömet Rysslands Katarina II,
erövrades Krim från Osmanska riket. Krim blev 1954 en del av Ukrainska SSR
enligt ett dekret från Sovjetunionens högsta sovjet, på grund av geografisk,
ekonomisk och kulturell närhet till Ukraina. Överlåtelsen presenterades av
sovjetledaren Nikita Chrusjtjov, som själv var från Ukraina. Det presenterades
som en gåva till landet på årsdagen 300 år efter fördraget i Perejaslav 1654, då
kosackstaten begärde beskydd av Tsarryssland för att undgå förföljelserna från
polska katoliker och herremän.[källa behövs]

I Sevastopol på Krim hyrde Ryssland fram till 2014 mark för sin
Svartahavsflotta, i en bas som tidigare var sovjetisk. Förekomsten av en rysk
militärbas på ukrainskt territorium var efter den ukrainska självständigheten
1991 en källa till ständiga konflikter mellan ukrainarna och ryssarna.

Ukraina är ett medelinkomstland. Ukraina hade en bruttonationalprodukt 2007 på
390,6 miljarder USA-dollar. BNP per capita var 8 441 dollar år 2007. Omkring 3
procent av befolkningen var arbetslösa år 2007, men den siffran steg till drygt
10 procent år 2009. På senare år har korruptionen samt brottsligheten minskat
lavinartat.[källa behövs]

Bortsett från jordbruket, som producerar spannmål, sockerbetor, solrosfrön,
grönsaker, kött och mjölk, finns även rika naturtillgångar av bland annat
vatten, järn, mangan, titan, kvicksilver, svavel, kaliumkarbonat, kaolin och
kalk. Inom industrin märks produktion av kol, elkraft, maskiner, metaller,
kemikalier och livsmedel (framför allt socker).

Under sovjettiden var Ukrainska SSR ett viktigt ekonomiskt område, både
industriellt och agrart (Ukrainska blev omnämnt som "Sovjetunionens kornbod").
Sovjetmakten byggde upp industrin – särskilt vapenindustrin – men
självständigheten innebar en svår omställning, och flera större företag tvangs
läggas ner. Ukraina hade då inte längre tillgång till Sovjetunionens olja, och
man hade inte samma ekonomiska förutsättningar att utveckla nya flygplan av
märket Antonov. Motortillverkaren Motor Sich finns också i landet. Läget
förbättrades en bit in på 1990-talet.

År 2003 levde uppskattningsvis 29 % av befolkningen i fattigdom och under
existensminimum, vilket motsvarar cirka 700 svenska kronor per månad. I april
2007 var medellönen per månad i Ukraina 1224 hryvnja, vilket motsvarar ungefär
1675 svenska kronor. Mest tjänar man i Kiev, där medellönen ligger på 2040
hryvnja (motsvarande 2792 kronor). I övrigt är det i de östliga och till
majoriteten rysktalande områdena som de högsta medellönerna finns. De lägsta
medellönerna har den västliga delen av landet, och allra lägst i Ternopil
oblast. De trånga levnadsvillkoren har gjort att 4-5 miljoner ukrainare har
emigrerat.

Under november 2008 blev Ukrainas ekonomi hårt drabbat av den globala
finanskrisen. Problemen för den hårt trängda ekonomin blev akuta, i synnerhet
för landets banksystem, eftersom världsmarknadspriset på landets främsta
exportvara stål fallit samtidigt som kreditmarknaden hamnat i kris. IMF
beviljade då Ukraina ett lån på 16,4 miljarder dollar (motsvarande 127 miljarder
kronor). Pengarna behövdes för att stabilisera landets ekonomi och dess
finanssektor, som skakats av den globala finanskrisen. IMF hoppades att den
tvååriga plan som upprättats tillsammans med Ukraina skulle begränsa inflationen
och rädda vacklande banker.

Jordbruket är fortsatt en av Ukrainas viktigaste näringar. Man är bland annat
världens största producent av solrosfrö, (9,6 miljoner ton, 2013) och man är
även stor producent av linfrö och sojabönor. Alla tre används i hög grad till
naturoljeproduktion.

I samband med oroligheterna i Ukraina 2013/2014 rasade landets import med 20
procent under de första fyra månader av 2014, jämfört med samma period året
innan. För bilimporten var nedgången 70 procent i april jämfört med samma månad
2013, medan livsmedelsimporten samtidigt rasade med 34 procent. Ukrainas
köpkraft minskade drastiskt till följd av den politiska turbulensen, som bland
annat medfört att den ukrainska valutan, hryvnjan, tappat en tredjedel av sitt
värde. Exporten föll med 8,4 procent under samma period. Sammantaget decimerades
Ukrainas underskott i bytesbalansen krympte till 442 miljoner dollar, från 4,2
miljarder dollar ett år tidigare. Ukraina är en av världens tio största
exportörer av spannmål, men förlorade 2014 15 procent av sin spannmålsskörd på
grund av striderna med de proryska separatisterna och den ryska annekteringen av
halvön Krim.

I början av november 2014 tvingades Ukrainas centralbank att överge den fasta
valutakursen på grund av att banken saknar tillräckliga reserver för att
försvara valutan, därefter sjunk hryvnjan ytterligare mot dollarn. 7 februari
införde Ukrainas centralbank en ny rekordlåg riktkurs för landets valuta på
cirka 25 hryvnja per dollar, sedan centralbanken tvingades sluta stödköpa
hryvnja på valutamarknaden. Därmed tappade hryvnjan ytterligare 38 procent av
sitt värde. Kursfallet har medfört en hyperinflation som hårt mot köpkraften för
ukrainska hushåll och företag. Ukrainas inflation i årstakt var i januari 2015
28,5 procent. Landets ekonomin är sönderslagen och statskassan tom efter
skenande militärutgifter och en återbetalt gasskuld till Ryssland. De reformer
som IMF ställde som villkor för att ge Ukraina ett stödpaket i april har inte
fullföljts. Kreditvärderingsföretaget Fitch sänkte i februari 2015 kreditbetyget
för Ukrainas långsiktiga upplåning till CC, från tidigare CCC.

Ukrainas näringsliv styrs i stor utsträckning av ett fåtal entreprenörer och
deras familjer – "oligarkerna". Maktkoncentrationen inom det ukrainska
näringslivet anses förhindra ett effektivt reformerande och moderniserande av
landets ekonomi. Det koncentrerade ägandet av etermedierna anses bidra till en
styrd opinionsbildning. Ukraina är ett av världens mest korrumperade länder. Det
ligger på plats 142 av 175 på antikorruptionsinstitutet Transparency
Internationals lista.

Det totala vägnätet i Ukraina omfattar 273 700 kilometer, varav 170 000
kilometer klassas som nationella vägar. Biltätheten i Ukraina är ganska låg, men
håller på att växa sig allt starkare. Ukraina kan från 2005 besökas av svenskar
utan visum. Till skillnad från i Ryssland gäller svensk bilförsäkring i Ukraina.

Persontransporter görs fortfarande kollektivt av merparten. Järnvägsnätet har
idag totalt 22 200 kilometer bana. Det är även järnvägen som är den viktigaste
godstransportvägen. Ukraina har samma breda spårvidd som Ryssland och andra före
detta sovjetstater. Tunnelbana finns i Charkiv, Dnipro, Donetsk, Kiev, Kryvyj
Rih.

Rörledningar för olja och gas går från Ryssland via Ukraina till övriga Europa.
Totalt finns det i Ukraina cirka 4 400 kilometer vattenvägar i form av floder
och kanaler. Dnepr är den viktigaste vattenvägen för transport i landet. Det
finns flera hamnar i landet, bland annat i Odessa, Sevastopol, Mykolajiv,
Cherson, Kertj och Mariupil. Det finns även internationella flygplatser i Kiev,
Simferopol och Odesa.

Räknat efter folkmängd är Ukraina nummer sex i Europa med 46,71 miljoner
invånare (beräknat juli 2006).

En ukrainsk minoritet som utgörs av cirka 300 000 personer bor i grannlandet
Rumänien och befolkar huvudsakligen samhällen som ligger i norra Rumänien. Dock
väljer flera ukrainare i Rumänien att själva kalla sig för "rumäner" i
folkräkningarna. Ryssland har också en stor ukrainsk minoritet. Ukraina har en
rumänsk minoritet som främst bor i Bukovina (ett område som var en del av
Rumänien, men som efter andra världskriget kriget delades upp och i Bukovina
förblev rumäner kvar, liksom i staden Tjernivtsi). Rumänerna i Bukovina är till
antalet 180 000 rumänsktalande.[källa behövs] I västra Ukraina som hörde till
Polen före andra världskriget bor 145 000 polacker. I landet finns åtta miljoner
ryskspråkiga, mest koncentrerat till östra Ukraina, på östra sidan av floden
Dnepr samt i söder/sydöst.[källa behövs]Romerna är en minoritet i Ukraina och
utgörs enligt oberoende uppskattningar av cirka 400 000. De största etniska
grupperna (enligt folkräkningen år 2001) är ukrainare (77,8 % av befolkningen)
och ryssar (17,3 %); bland mindre grupper finns rumäner (0,8 %), vitryssar
(0,6 %), krimtatarer (0,5 %), bulgarer (0,4 %), ungrare (0,3 %), polacker
(0,3 %), judar (0,2 %), armenier (0,2 %), greker (0,2 %) och tatarer (0,2 %).

Befolkningen i Ukraina minskar med mellan 0,3 och 0,6 % per år, till följd av
låg fertilitet, betydlig emigration och hög dödlighet (alkoholism, HIV/AIDS,
tuberkulos). Medellivslängden är låg, 62 år för män och 75 år för kvinnor. Även
spädbarnsdödligheten är ovanligt hög jämfört med andra länder, vilket i
kombination med den låga nativiteten kan leda till demografiska problem i
framtiden. Mellan två och tre miljoner ukrainska medborgare arbetar som
säsongsarbetare i Västeuropa och Ryssland. De skickar pengar hem till sina
familjer i Ukraina och bidrar därmed till en betydlig ökning av köpkraften i
landet.

De viktigaste städerna är Kiev (2,6 miljoner invånare 2005), Charkiv (1,4
miljoner 2004), Odesa (1,1 miljoner), Dnipro (1 miljon) och Donetsk (969 700).
Av befolkningen bodde år 2005 ungefär 68 % i städer.

Officiellt språk är det östslaviska språket ukrainska, som är modersmål för
67,5 % av befolkningen. Ryska är modersmål för 29,6 % av befolkningen, och det
är framför allt de östra och södra delarna av landet som är ryskspråkiga; bland
mindre språk märks polska, vitryska, bulgariska, rumänska och grekiska.

Ukrainas ryskspråkiga är den största befolkningsgrupp i Europa som på nationell
nivå saknar språkliga rättigheter. Denna situation ska dock ses i ljuset av den
starka position som ryska språket fortfarande har inom ukrainska massmedier och
förlagsväsen. Sedan 2012 har ryska status som officiellt språk på regional nivå.
Vid samma tid var upp till 4 av 5 försålda böcker i landet, de flesta av de
nationella dagstidningarna samt majoriteten av TV-programmen på ryska.
Språksituationen inom det ukrainska samhällslivet kan i viss mån jämföras med
förhållandet mellan spanska och katalanska i Katalonien; där kontrasteras
spanskans starka eller dominerande ställning inom film, dagstidningar och
förlagsväsen mot katalanskans roll som officiellt språk inom administrationen.

Ingen (förutom Vitryssland) av de före detta "sovjetiska delrepublikerna" har
haft så stora odds mot att kunna bygga en nationell identitet. I landet står
politiska tendenser mot varandra, och man har en språksituation som på lång sikt
är svår att förutse. Ukraina har den största etniska minoriteten av alla
"dotterstaterna" till Sovjetunionen. Vid folkräkningen 2001 deklarerade sig 8,5
miljoner ukrainare sig som etniska ryssar – förutom de 5,5 miljoner övriga
ukrainare som sa sig ha ryska som modersmål. Sedan 2012 har städer och regioner
i sydöstra delen av landet infört ryska som regionalt språk; samtidigt är
ukrainska "på papperet" (= i författningen) landets enda officiella språk. Många
ukrainare ser inte heller ryska som ett "minoritetsspråk", eftersom syftet med
landets författning och språklag är att motverka 300 års förryskning av
samhället.

En opinionsundersökning från 2000 sa att drygt 50 procent av de ryskspråkiga
ukrainarna inte motsade sig en expansion av ukrainska språket i olika
samhällssektorer. Däremot visade undersökningen stora skillnader i åsikter
mellan ryskspråkiga i olika delar av landet.

Stora delar av det ukrainska samhället har dominerats av det ryska språket –
även i västra Ukraina. Det gäller affärslivet, populära böcker och
populärvetenskap, dagstidningar, privatägda TV-stationer, biograffilm och musik.
Detta har skapat en ständig tvåspråkighet i stora delar av landet. Dessutom har
likheterna mellan de ukrainska och ryska språken lett till en utveckling av
blandspråket surzjyk.

8 procent av befolkningen, huvudsakligen hemmahörande i den västra (tidigare
polskkontrollerade) delen av landet, är katoliker tillhörande Grekisk-katolska
kyrkan (unitarerna), Romersk-katolska kyrkan eller Rutenska bysantinska katolska
kyrkan i Karpaterna. Rysk-ortodoxa gammalrituella kyrkan finns också i landet.

Drygt 2 procent av befolkningen är protestanter. Den största protestantiska
kyrkan är Ukrainas evangeliska baptistunion, med över 150 000 medlemmar och
omkring 3 000 pastorer. Näst störst är pingstunionen Ukrainas kyrka för
evangelisk tro med 110 000 medlemmar i över 1 500 församlingar. Men det finns
även flera andra pingstgrupper och bibelskolor drivna av dem, som Lvivs
teologiska seminarium och Kievs bibelinstitut. Den samlade pingströrelsen i
Ukraina har över 300 000 medlemmar i över 3 000 lokala församlingar. I Ukraina
finns även kalvinister, lutheraner, metodister, sjundedagsadventister och
mormoner. 1,7 procent av befolkningen är sunnimuslimer, medan 300 000 av dem är
krimtatarer. Mindre grupper judar, buddhister och Hare Krishna-troende finns
även i landet. Hasidismen är en gammal judisk riktning som har historiska rötter
i 1700-talets Rutenien. I Ukraina finns även en stor grupp ateister.

I furstestaten Kievrus (Kievriket) etablerades kristendomen 988 och med den
områdets tidigaste litteratur. Den äldsta ukrainska litteraturen var kristna
predikningar, helgonlegender och historiska verk som översattes från grekiska
till östslavernas gemensamma skriftspråk kyrkoslaviska. Den senare uppdelningen
i ukrainska, vitryska och ryska språk hade då ännu inte inletts, så tidig
ukrainsk litteratur var i princip samma som tidig rysk litteratur.

Denna språkliga enhet bröts i och med mongolernas och tatarernas maktövertagande
på 1200-talet. Större delen av dagens Ukraina hamnade därefter under litauisk
och polsk överhöghet, vilket drev på det lokala språkets egenart. 1632 grundades
en ortodox akademi i Kiev, som motvikt mot de polska och katolska influenserna
från väster. När Moskva på 1700-talet tog över makten över centrala Ukraina, kom
den akademin att samarbeta med teologer och andra skriftlärda från Ryssland.

1798 trycktes i Sankt Petersburg det första verket inom modern ukrainsk
litteratur – de första delarna av Ivan Petrovytj Kotljarevskyjs Enejida. Den här
burleska berättelsen på vers travesterade på samma gång Vergilius Aeneiden och
skildrade Ukrainas historia. Verket uppmärksammade den nya ryska provinsens egna
kultur, vilket ledde till att det spreds olika samlingar med "lillryska" visor
och berättelser. En del ukrainska författare – exempelvis Nikolaj Gogol
(ukrainska: Mykola Hohol) – skrev på ryska, medan andra växlade mellan ryska och
ukrainska. Den förste realistiske berättaren på ukrainska var Osnovjanenko,
pseudonym för Hryhorij Kvitka, vars populära pjäser bland annat inspirerade
Gogol till hans Revisorn.

Den store romantiske nationalskalden var Taras Sjevtjenko, och han bidrog till
att skapa ett ukrainskt nationalmedvetande. Hans poesi fick en med tiden allt
mer politisk och samhällskritisk inriktning, och han drabbades av en långvarig
förvisning till Sibirien. Marko Vovtjok blev känd även i utlandet för sina
landsbygdsberättelser; Gustave Flaubert översatte en av hennes romaner till
franska.

Under andra hälften av århundradet var 1800-talsrealisten Ivan Franko
portalfigur inom det ukrainska kulturlivet. Han skrev både politiska och
litteraturvetenskapliga verk, historiska romaner och dramatik och översatte
bland annat Ibsen till ukrainska. Sekelskiftesmodernismen representerades av
Mychajlo Kotsiubynskyj, och bland modernisterna var Lesia Ukrajinka en populär
poet. I Ukrajinkas Kassandra jämförs Ukrainas tragiska historia med trojanska
kriget.

Efter första världskriget delades de ukrainska områdena mellan väst och öst. I
de västliga, galiziska delarna (som anslutits till det återupprättade Polen)
kunde den ukrainska kulturen åtnjuta en viss frihet. I det sovjetiska Ukraina
blev dock snart den ukrainska kulturen hårt styrd från Moskva. Bland de poeter
som accepterades under den nya regimen fanns Pavlo Tytjina, och han tilldelades
både ordnar och höga poster i kulturlivet. På 1970-talet kom nya signaler, där
man försökte förena nationell och europeisk kultur. Ukrainska hästar över Paris
(textsamling, på svenska 1987) presenterade ett urval av de nya författarna Lina
Kostenko och Ivan Dratj.

Efter 1991 års självständighet kom en ny generation författare, med friare
texter. Redan i slutet av 1980-talet hade en undergroundlitteratur etablerats,
med namn som Jurij Andruchovytj (lyrik, romaner och essäer) och Oksana Zabuzjko
(bland annat den feministiska klassikern Fältstudier i ukrainskt sex, 1996).
2005 års En kort berättelse om traktorer på ukrainska av Marina Lewycka beskrev
de olika konsekvenser av omställningen till en kapitalistisk livsstil.

Det som idag är Ukraina hade fram till 1820-talet endast tidningar utgivna med
bas i Ryssland (på ryska) och Österrike-Ungern (på tyska). 1819 grundades den
ryskspråkiga Charkovskije Izvestija, som den första lokaltidningen. I västra
Ukraina startades efter 1830 flera olika tidskrifter och tidningar tryckta på
ukrainska, inklusive dagstidningen Zorja Halytska. Den ukrainska pressen
sammankopplades med olika ukrainska frihetsrörelser, vilket 1863 ledde till ett
förbud mot all utgivning på det ukrainska språket. Efter Ryska revolutionen 1905
tidningar på ukrainska återigen tryckas, vilket påverkade den nationella
frigörelsen 1918. Bolsjevikerna stödde fram till 1927 en "ukrainisering" av
pressen, vilket därefter vändes i sin motsats. Under den sovjetiska tiden stod
Ukrainas massmedier helt under kommunistpartiets kontroll.

1992 antogs en lag om pressfrihet, och därefter har Ukrainas medielandskap
upplevt drastiska förändringar. 1996 utkom i landet 44 dagstidningar, och
majoriteten av de större tidningarna är fortfarande 2012 tryckta på ryska. 1999
var de regeringsstödda Fakty i Kommentarii och Segodnja de största
dagstidningarna, var och en tryckta i över 1,1 miljoner exemplar. De viktigaste
vänsterpolitiska tidningarna var då Silski Visti (tryckt på ukrainska) och
Tovarisjtj. Komsomolskaja Pravda och Argumenty i Fakty är två av de stora ryska
(med ägare i Ryska federationen) tidningarna som etablerats i landet,
kompletterade med bilagor med lokalt ukrainskt material.

1926 startades de första radiosändningarna i Ukraina. TV började sända 1952. Av
tre nationella TV-kanaler tillhör två det statliga bolaget Ukrainska Derzjavna
Teleradiokompanija. Därutöver finns privata TV-bolag som Inter, Kanal 1+1 och
Studija 1+1, samt ett nät av regionala TV-bolag. 2012 belades drygt hälften av
sändningstiden på de stora TV-kanalerna av program på ryska. Däremot har flera
ryska tv-kanaler tagits bort från utbudet hos de större leverantörerna av
kabel-TV i samband med den censur som konflikterna 2014-2015 har skapad. Den 25
mars 2014 var de fyra ryska tv-kanalerna - Första kanalen, RTR-Planeta, Ryssland
24 och NTV-Mir blockerade av 443 av 703 ukrainska teleoperatörer. Censur mot
ryska tv-kanaler förekom även under Viktor Jusjtjenkos tid som president.
Befolkningen fortsätter emellertid att titta på rysk tv med hjälp av
parabolantenner.

Dagens radioutbud är i hög grad kommersialiserat. I landet fanns år 2000 889
radio- och 456 TV-mottagare per 1 000 invånare.

Ukraina har en statlig nyhetsbyrå – Ukrinform (grundad 1918, nyetablerad som
självständig byrå 1990) – samt flera privatägda. Ukrinform hade 2014 utplacerade
medarbetare i Ukraina samt ytterligare elva länder, och byrån sprider nyheter på
ukrainska, ryska, engelska samt tyska och spanska.

Privatägda Ukrainian News Agency (www.un.ua) grundades 1993. Man säger sig vara
den ledande ukrainska nyhetstjänsten och att man dagligen sprider nyheter till
över 10 000 kunder. Byråns nyheter finns på ryska, ukrainska och engelska; man
översätter allt sitt material till engelska. Likaså privatägda Unian är
trespråkig och har separata webbdomäner för informationen på ukrainska
(www.unian.info), ryska (www.unian.net) och engelska (www.unian.info). Man
tillhör den företagsgrupp som även äger TV-bolaget 1+1 och tidigare flygbolaget
Aerosvit som gick i konkurs 2013. Interfaks-Ukrajina är dotterbolag till den
ryska fristående nyhetsbyrån Interfax och har verkat från Kiev sedan 1992.

Efter landets självständighet gjordes reformer i Ukrainas utbildningssystem, som
därefter fick en starkare ukrainsk prägel. Under det sovjetiska efterkrigstiden
minskade andelen ukrainskspråkiga klasser, och denna utveckling bröts nu tvärt.
Idag är grundutbildning på ukrainska obligatorisk, och både ukrainsk historia
och ukrainsk litteratur lyfts fram i undervisningen.

Barn har obligatorisk skolplikt från 7 till 15 års ålder. Efter grundskolan
finns olika slags gymnasieutbildningar. Förutom det statliga skolsystemet finns
numera även ett antal skolor som antingen är privata eller med konfessionell
inriktning. Vissa skolor har också undervisning helt eller delvis på
minoritetsspråken ryska, polska, ungerska, rumänska och bulgariska. På enstaka
orter finns också skolor särskilt för romer.

Mängden högre utbildningsinstitutioner har under senare år ökat, och 2002 fanns
309 tekniska skolor, 59 akademier, 150 institut och 106 universitet. Vid sidan
om Kievs universitet finns sedan 1992 en privat högskoleutbildning i staden –
Kiev-Mohyla-akademin. En viss internationalisering av undervisningen har skett,
och utländska lektorer finns idag på ett stort antal universitet. Högre
utbildningen genomförs på ryska och/eller ukrainska, men även engelska används
på vissa universitet och akademier.

En av de större sporterna i Ukraina är fotboll. På herrelitnivå finns den
nationella ligan Premjer-liha. Bland de mer framgångsrika klubbar som ofta
deltar i internationella klubblagsturneringarna finns Dynamo Kiev, Sjachtar
Donetsk, Dnipro Dnipropetrovsk och Metalist Charkiv. 2012 delade Ukraina
värdskapet av europamästerskapet i fotboll för herrar med Polen. Ukraina är även
framgångsrikt inom friidrott. Bland ukrainska friidrottare som vunnit guld i
internationella sammanhang (inklusive under den sovjetiska perioden) finns
Sergej Bubka, Tamara Press, Anatolij Bondartjuk, Natalija Dobrynska, Inessa
Kravets, Valerij Borzov och Olha Saladuha.



https://sv.wikipedia.org/wiki/Suicide_Squad_(film)

Suicide Squad är en amerikansk superhjältefilm baserad på DC Comics
superskurksteam Suicide Squad. Den hade biopremiär i USA den 5 augusti 2016 och
är den tredje delen i filmuniversumet DC Extended Universe. Filmen är regisserad
och skriven av David Ayer, skådespelarna Will Smith, Jared Leto, Margot Robbie,
Joel Kinnaman, Viola Davis, Jai Courtney, Jay Hernandez, Adewale
Akinnuoye-Agbaje, Ike Barinholtz, Scott Eastwood och Cara Delevingne medverkar.

Inspelningarna påbörjades den 13 april 2015 i Toronto i Ontario i Kanada. Filmen
hade premiär 4 augusti 2016 i bland annat Danmark, samt 3 augusti 2016 i bland
annat Sverige i 2D, 3D och IMAX 3D. En tidig testvisning hölls den 30 maj 2016
och fick positiva reaktioner från kritikerna och publiken.

En hemlig statlig myndighet som leds av Amanda Waller rekryterar fängslade
superskurkar för att genomföra farliga Black Ops-uppdrag i utbyte mot förkortade
straff och rädda världen från ett okänt men kraftfullt hot.

I februari 2009 var Warner Bros. i full färd med att utveckla en film om Suicide
Squad tillsammans med producenterna Dan Lin, Colin Wilson och Charles Roven,
samt manusförfattaren Justin Marks som skulle skriva manuset. I september 2014
skrev David Ayer på kontrakt om att både regissera filmen och skriva manuset.
Den 20 oktober 2014 kommenterade Ayer filmen i en intervju med Empire Online där
han beskrev den följande: "that it's a Dirty Dozen with supervillains" då han
baserade manuset på flertalet serier och material om Suicide Squad. Han
refererade även till att: "The DC Universe is too rich to go very far astray."
Den 28 mars 2015 teasade Ayer att filmen även kommer att besöka Arkham Asylum,
där flera av medlemmarna i Suicide Squad sitter fängslade.

I oktober 2014 erbjöd Warner Bros. Ryan Gosling, Tom Hardy, Margot Robbie och
Will Smith roller i filmen. I november samma år avslöjade The Wrap att Jared
Leto var i samtal om att spela rollen som Jokern, som det från början var tänkt
att Gosling var tilltänkt som. Huvudrollerna tillkännagavs av Warner Brothers i
december 2014 där Smith, Hardy, Leto, Robbie, Jai Courtney och Cara Delevingne
återfanns i rollerna som Deadshot, Rick Flag, Joker, Harley Quinn, Captain
Boomerang respektive Enchantress. Studion övervägde även Viola Davis, Octavia
Spencer och Oprah Winfrey för rollen som Amanda Waller. Efter tillkännagivandet
pratade serieskapren John Ostrander (skaparen av den moderna inkarnationen av
Suicide Squad) med Comic Book Resources angående rollbesättningen, där han
beskrev detta följande: "I have no problem with the casting... what I am really
impressed by with all of the casting is that they are getting some very good
actors to play these parts."

I januari 2015 uttryckte Davis sitt intresse att spela Amanda Waller under en
intervju, där hon sade följande: "I'm fascinated by her (Waller)." Samtidigt
tvingades Tom Hardy att hoppa av rollen som Rick Flag på grund av schemakrockar
med sin film The Revenant. Jake Gyllenhaal fick då erbjudandet att ersätta Hardy
som Flag, men tackade nej till rollen. Studions nästa val var att erbjuda rollen
till Joel Edgerton, Jon Bernthal och Joel Kinnaman. I februari anslöt sig Jay
Hernandez till listan av skådespelare och Kinnaman blev även bekräftad att spela
Flag. Vid den 87:e Oscarsgalan bekräftade Davis att hon fått rollen som Amanda
Waller. I mars 2015 rapporterades det att boxaren Raymond Olubawale skulle ha en
okänd roll i filmen, och Scott Eastwood tillkännagav på Twitter att han fått en
roll i filmen. Senare samma månad blev det bekräftat att Adewale
Akinnuoye-Agbaje och Karen Fukuhara hade fått rollerna som Killer Croc
respektive Katana. Adam Beach, Ike Barinholtz och Jim Parrack anslöt sig till
rollistan i april 2015. I januari 2016 bekräftades det att Ben Affleck skulle
återkomma till rollen som Batman från Batman v Superman: Dawn of Justice.

Inspelningarna drog igång den 13 april 2015. Den 26 och 27 april var
inspelningarna förlaggda till Hy's Steakhouse. En scen med en "snöstorm"
spelades in den 29 april vid Adelaide St. samt vid Ching Lane. Den 5 maj
filmades ett antal huvudscener i centrala Toronto strax intill Yonge och Dundas
Square. Vägskyltar plockades bort för att hålla inspelningarna ostörda den
natten. Huvudinspelningarna avslutades i augusti 2015 efter att ytterligare
inspelningar hade genomförts i Chicago, Illinois.

I april 2016 tillkännagavs det att den brittiske och Oscarsbelönade kompositören
Steven Price skulle skriva och komponera filmmusiken.

I juni tillkännagavs albumet Suicide Squad: The Album. Den kommer att släppas
den 5 augusti 2016.

Suicide Squad kommer att ha världspremiär den 5 augusti 2016 i 2D, 3D och IMAX
3D.

Suicide Squad hade en panel vid 2015 års San Diego Comic-Con International, med
bland annat skådespelarna Smith, Robbie, Courtney, Davis och Kinnaman. En
trailer som tänkt vara exklusiv för eventet hade premiär under panelen, men
läckte senare ut på nätet, vilket Warner Bros. svarade på att de inte tänkte
släppa en officiell version. Emellertid kom Warner Bros. dagen efter att släppa
en officiell version, där de kommenterade detta följande: "Warner Bros. Pictures
and our anti-piracy team have worked tirelessly over the last 48 hours to
contain the Suicide Squad footage that was pirated from Hall H on Saturday. We
have been unable to achieve that goal. Today we will release the same footage
that has been illegally circulating on the web, in the form it was created and
high quality with which it was intended to be enjoyed. We regret this decision
as it was our intention to keep the footage as a unique experience for the
Comic-Con crowd, but we cannot continue to allow the film to be represented by
the poor quality of the pirated footage stolen from our presentation."

Suicide Squad är en film som fans världen över ser fram emot, särskilt efter det
blandade mottagandet och det överraskande låga intäkterna som Batman v Superman:
Dawn of Justice fick stå ut med i mars samma år. Prognoserna inför filmens
premiärhelg i USA och Kanada har ständigt reviderats upp med utgångspunkt från
$100 miljoner till så högt som $145 miljoner eller mer. Filmen kommer att ha
premiär i 4150 biografer, vilket är den bredaste premiären i augusti på den
amerikanska marknaden.

I mars 2016 tillkännagavs det att Warner Bros. kommer att låta Ayer och Smith
återvända för en uppföljare, som är tänkt att spelas in 2017 efter att paret har
slutfört sitt kommande projekt, Bright år 2016. I april 2016 visade Ayer sitt
intresse för att göra filmen med åldersgränsen R i åtanke. Fukuhara har sagt i
intervjuer att hon vill utforska Katanas bakgrundshistoria i uppföljaren. I maj
2016 tillkännagavs det att Harley Quinn kommer att medverka i en annan film som
är i utvecklingsstadiet, som även den utspelar sig i DC Extended Universe.
Robbie kommer att reprisera sin roll, i en ensemble som har sagt sig innehålla
flertalet av DC Comics' kvinnliga karaktärer.



https://sv.wikipedia.org/wiki/Martin_Lundstr%C3%B6m

Bo Hilding Martin Lundström, född 30 maj 1918 i Tvärliden, Norsjö församling,
död 30 juni 2016 i Umeå, var en svensk längdskidåkare, som tog två olympiska
guld i Sankt Moritz 1948 och OS-brons i stafetten i Oslo 1952. Efter
framgångarna i Sankt Moritz 1948 blev han "Guld-Martin" med hela svenska folket,
ett smeknamn som sedan följde honom genom hela livet. Han vann även VM-guld i
stafett i Lake Placid 1950.

I SM vann Martin Lundström 6 guld, 5 silver och 5 brons under åren 1941–1957.
Han blev svensk mästare på 15 kilometer 1948 och 1952 och på 30 kilometer 1948
samt i stafett med IFK Umeå 1946–1948.

Efter idrottskarriären startade Lundström en sportaffär, Martins vapen och
sport, i Umeå. Under åren 1982-2001 tävlade han i veteransammanhang och vann då
33 VM-guld (varav sex i stafett). 2008 deltog han, nästan 90 år gammal, i
veteran-SM.

Martin Lundström var till sin död Sveriges äldsta levande olympiska deltagare
efter det att Ingeborg Sjöqvist avled 22 november 2015 och var efter Durward
Knowles Världens näst äldsta levande olympiska guldmedaljör.[källa behövs]
Lundström avled den 30 juni 2016, 98 år gammal.



https://sv.wikipedia.org/wiki/Brasilien

Brasilien, formellt Förbundsrepubliken Brasilien, (portugisiska: República
Federativa do Brasil, lyssna (info)), är den både till ytan och befolkningen
största staten i Sydamerika och den till ytan femte största staten i världen.
Landet sträcker sig över ett område beläget mellan centrala Sydamerika och
Atlanten och gränsar till Uruguay, Argentina, Paraguay, Bolivia, Peru, Colombia,
Venezuela, Guyana, Surinam och Franska Guyana (Frankrike), det vill säga alla
sydamerikanska länder förutom Chile och Ecuador. Landet är döpt efter
bresiljeträ, som var ett träslag som värdesattes högt av tidiga kolonisatörer.
Brasilien innehåller stora jordbruksområden och regnskogar. Landet har också
Sydamerikas högsta bruttonationalprodukt och är världens sjunde starkaste
ekonomi.

Brasilien blev en portugisisk koloni efter att Pedro Álvarez Cabral upptäckte
kontinenten år 1500. Självständighet utropades 1822 med Peter I som kejsare.
Monarkin störtades och republik infördes 1889. Efter en militärkupp 1964 tog
militären makten och styrde landet till 1985 då demokratiska val åter kunde
hållas.

Klimatet är tropiskt utom i sydligaste delen där det är tempererat. I söder
förekommer översvämningar och temperaturen sjunker ofta till minusgrader. I
nordost inträffar ibland längre torrperioder.

En stor avverkning av Amazonas regnskog hotar en mängd arter av både djur och
växter som endast finns där. Andra miljöproblem i Brasilien är luft- och
vattenföroreningar i de stora städerna. Över 80 procent av elektriciteten
produceras av vattenkraft, vilket innebär en relativt liten inverkan på miljön,
men slår istället ut flodsystem och hotar många arters överlevnad i
Amazonfloden. Vid övre Paraná på gränsen till Paraguay har ett av världens
största kraftverk, Itaipu, anlagts.

Brasilien karaktäriseras av det stora våtområdet Amazonas i nordligare och
våtområdet Pantanal i sydligare delen av inlandet. Amazonas dräneras av floder
som mynnar vid Belém och Pantanals dränering mynnar vid Buenos Aires. Öppnare
terräng i söder vid övergången till Uruguay och Argentina och i väster begränsar
Anderna utsträckningen mot Stilla Havet. Den södra delen är till stor del ett
jordbruksområde - Brasilien är världens största producent av diverse
jordbruksprodukter som till exempel soja, nötkött och kyckling. Längs kusten
till Atlanten ligger Mata Atlántica som består av rester av urskog och här finns
också flera bergskedjor, vilka som högst når 2 900 meter över havet. Högsta
berget i landet är dock Pico da Neblina, som når 3 014 meter över havet. Det
berget ligger nära gränsen till Guyana, i guyanska högländerna. Brasilien har
även ett berg som heter Campas. Större floder inkluderar Amazonfloden som är
världens största flod i volym räknat och som av många specialister även anses
vara världens längsta flod. Andra floder är Paraná, Iguaçu, Rio Negro, São
Francisco, Xingu, Madeira och Tapajós.

Eftersom landet ligger runt ekvatorn har det främst ett tropiskt klimat, med låg
variation över årstiderna, även om de subtropiska södra delarna av landet är mer
tempererade och då och då kan erfara frost och snö. Nederbörden i Amazonbäckenet
är riklig, även om det också finns torrare landskap i området, främst i nordöst.

Brasilien är en demokratisk republik. Konstitutionen från 1988 ger stor makt åt
den federala statsmakten. Brasiliens president har vida maktbefogenheter och
utser sitt kabinett och är både stats- och regeringschef. Både presidenten och
vicepresidenten väljs på samma valsedel och sitter under en fyraårsperiod.

Den lagstiftande församlingen, nationalkongressen, består av två kammare:
senaten och deputeradekammaren.

Från 1985 har Brasilien en civil president. Den nuvarande presidenten, Michel
Temer, valdes den 12 maj 2016 att ta över posten som president efter att den
föregående presidenten, Dilma Rousseff, stängts av från posten. Den 31 augusti
2016 svors Temer in som landets nya president efter att Rousseff ställts inför
riksrätt och avsatts av senaten.

Brasilien består av 26 delstater (estados) och ett federalt distrikt (distrito
federal) och delas in av IBGE i fem regioner: Nord, Nordost, Central-väst,
Sydöst och Syd.

Region nordost har en tredjedel av Brasiliens befolkning. Regionen är kulturellt
diversifierad med rötter från den portugisiska koloniseringen, afrobrasiliansk
kultur och inhemsk indiankultur. Det är också den fattigaste delen med långa
perioden med torka. Den är berömd för sin vackra kustlinje.

Region center-väst är den näst största regionen i Brasilien men är glest
befolkad med koncentration till de stora städerna. Här ligger huvudstaden
Brasília och världens största våtmark, Pantanal.

Region Sydost är den rikaste och folktätaste regionen. Den har större befolkning
än något annat land i Sydamerika och några av de största metropolerna i världen:
São Paulo och Rio de Janeiro. I regionen finns också den största utvinningen av
olja och gas i Brasilien. Regionen är mycket diversifierad med affärsmetropolen
São Paulo, de historiska städerna i Minas Gerais, stränderna i Rio de Janeiro
och Espírito Santos kust.

Region Syd har den högsta förmögenheten per capita i Brasilien och den högsta
levnadsstandarden i landet. Det är också den kallaste delen med frostnätter och
enstaka snöstormar. Här finns det största inslaget av immigranter från Tyskland
och Italien och spår av deras kultur syns överallt.

Brasiliens försvarsmakt är Latinamerikas största och var och en av dess
försvarsgrenar är också störst på kontinenten.

Armén hade 2009 en militär personalstyrka om ca 190 000 personer i aktiv tjänst,
av vilka 70 000 var värnpliktiga.

Flygvapnet hade 2010 en militär personalstyrka om 70 000 personer. Antalet
flygplan var 719.

Marinen hade 2011 en militär personalstyrka om 60 000 personer. Antalet fartyg i
tjänst var cirka 100. Bland fartygen återfinns även ett hangarfartyg.
Marinflyget hade omkring 85 flygplan och helikoptrar. Marinkåren hade en militär
personalstyrka om ca 15 000 personer.

Polisen i Brasilien är i organiserad på två nivåer: federal polis och delstatlig
polis. Endast undantagsvis förekommer en kommunal polis. Den federala polisen –
Departemento de Polícia Federal (DPF) – utreder brott begångna mot den federala
regeringen, dess myndigheter och företag, bekämpar internationell
narkotikahandel samt ansvarar för gräns-, flyg- och sjöpolis. De delstatliga
poliskårerna består dels av civil kriminalpolis – Polícia Civil (PC) – dels av
paramilitär ordningspolis – Polícia Militar (PM) – som även ansvarar för
brandförsvaret. Städerna São Paulo och Rio de Janeiro är de enda större kommuner
som har en egen poliskår.

Brasilien är välutvecklat inom jordbruk, gruvdrift, tillverkning och
servicenäring. Landet har rika naturtillgångar och gott om arbetskraft, vilket
gör att man är Sydamerikas ledande ekonomi. Brasilien ingår i handelssamarbetet
mellan några av de växande ekonomierna Ryssland, Indien, Kina och Sydafrika,
BRICS. Järnmalmsförekomsterna (främst i staterna Minas Gerais, Pará och
Amazonas) hör till jordens rikaste. Regnskogen utgör ett ofantligt virkesförråd
och vattenkraftreserverna hör till världens största. Kol och framför allt olja
måste importeras. I samband med oljekriserna har man börjat framställa drivmedel
av alkohol från sockerrör. Kärnkraften är under utbyggnad men dess framtid är
osäker.

Brasilien är en av världens största exportörer av kaffe och socker. Viktiga
produkter är också sojabönor, sydfrukter (apelsiner), kakao, majs och vete samt
bomull och jute. Jordbruket har dominerat näringslivet och sysselsätter omkring
1/4 av befolkningen, men dess andel av nationalinkomsten sjunker. De fattiga
småbrukarna, som lever i självhushåll, odlar bl.a. rotfrukten kassava. Moderna
familjejordbruk finns på de goda jordarna i söder. En huvudroll spelar
storgodsen fazendas med plantageodling av exportgrödor och storskalig
boskapsskötsel. Några få procent av jordägarna äger närmare hälften av den
odlade arealen och försök till jordreformer har misslyckats.

Ekonomin har länge grundat sig på råvaror, t.ex. guldrushen på 1700-talet,
kaffeodlingen i São Pauloregionen och gummiutvinningen i Amazonas under
1800-talets senare del. Under de senaste årtiondena har industrin utvecklats
snabbt med hjälp av utländskt kapital (järn- och stålverk, varv,
biltillverkning, kemisk industri). Den är koncentrerad till storstäderna i
sydöst med São Paulo som centrum.

Näringslivet upplevde på 1960–70-talen en expansion som har betecknats som ett
"ekonomiskt under". Välståndet är dock ytterst ojämnt fördelat mellan olika
landsändar och klyftorna har snarast djupnat mellan skilda samhällsgrupper. De
södra delarna är relativt välmående, i skarp kontrast mot nöden och
undernäringen i outvecklade områden. Den nya huvudstaden Brasília (invigd 1960
under president Juscelino Kubitschek) är ett försök att öppna det glest
befolkade inlandet. Den snabba tillväxten skapade obalans i ekonomin och
förbyttes på 1980-talet i kris med social och politisk oro. Hög inflation och en
katastrofal utlandsskuld tvingade fram en ekonomisk åtstramning. För att lösa
problemen 1994 bytte Brasilien till en ny valuta, real, som var styrd efter den
amerikanska dollarn. En ekonomisk tillväxt skedde och inflationen sjönk, länder
började investera mer i den brasilianska industrin.

I slutet av 1990-talet orsakade den finansiella krisen i Asien att även
Brasiliens ekonomi fick en nedgång. 1998 gav Internationella valutafonden
ekonomisk hjälp och 1999 beslutade Brasiliens centralbank att landets valuta
real inte längre skulle ha en fast växelkurs mot amerikansk dollar samt
genomförde en devalvering.

Dessa åtgärder ledde till en svag tillväxt i början av 2000-talet, men för att
ytterligare främja ekonomin aviserade president Lula ytterligare reformer. Under
Lulas år som president har Brasiliens ekonomi förbättrats och fattigdomen
minskat, bland annat på grund av införandet av familjebidrag och höjda
minimilöner. Landets internationella trovärdighet som handelspartner har ökat
och man har arbetat för att locka till investering i landet. Arbetslösheten
minskade, bland annat genom en ökad anställning inom offentlig sektor.
Brasiliens förbättrade ekonomi under Lulas år som president har dock även haft
negativa konsekvenser, till exempel fortsatt skövling av Amazonas. Den globala
finanskrisen 2008 fick effekter för Brasilien, men de återhämtade sig snabbt.

Medelklassens andel av befolkningen ökade under Lulas år som president och hans
ekonomiska politik kom att bli mycket populär. Den 1 januari 2011 tillträdde
Dilma Rousseff som president. Rouseff förväntas inte genomföra några större
förändringar i den ekonomiska politikens inriktning. De ekonomiska satsningar i
sociala program som skedde under Lulas år som president lyfte många hushåll ur
fattigdom, men det finns fortfarande hushåll som lever under fattigdomsgränsen
och även om inkomstskillnaderna minskat är det stor skillnad mellan Brasiliens
fattigaste och rikaste befolkning. Rouseff har angett fortsatt minskning av
fattigdomen och bibehållen stabilitet i ekonomin som uttalade mål för hennes
ekonomisk politik. Behoven av investeringar i infrastruktur, utbildning och
hälsa är stora och en förutsättning för en långsiktig hållbar ekonomi. En viktig
fråga för att hålla statsbudget i balans är också hur landet ska hantera den
ökande kostnaden för löner och pensioner till offentligt anställda.

Vägnätet är väl utbyggt i anslutning till de största städerna, framför allt runt
São Paulo. Motorvägarna är dock ofta betalvägar.

Brasilien har ett väl utvecklat nätverk av flygtrafik. Dock lider flyget av
underkapacitet, särskilt i São Paulo, där stadens båda flygplatser utnyttjas mer
än vad de är byggda för att klara av. Denna situation beror till viss del på
avsaknad av modernt järnvägsnät i landet. Ändå avgår flyg från São Paulo till
Rio de Janeiro var 15 minut, trots att avståndet mellan städerna endast är cirka
370 kilometer. Även mellan São Paulo och Belo Horizonte avgår flyg var 15:e
minut, och där är avståndet cirka 500 kilometer.

Järnvägsnätet i Brasilien omfattar 29 314 kilometer (2005), men banorna har i
jämförelse med europeiska förhållanden låg standard. Persontrafik förekommer
främst på kortare sträckor inom de olika delstaterna. En av anledningarna till
att järnvägsnätet inte byggts upp är att Brasilien har en stor lastbilsindustri.
För att främja lastbilsindustrin har politiska beslut tagits i riktning mot att
vägar byggts istället för järnvägar. Avsaknaden av moderna banor för tåg gör att
Brasilien har tät flygtrafik även mellan storstäder som ligger relativt nära
varandra.

Planer finns på att bygga en ny järnväg för snabbtåg mellan São Paulo och Rio de
Janeiro. För ett snabbtåg med toppfart på 280 kilometer i timmen skulle denna
resa ta en och en halv timme. Snabbjärnvägens sträckning är planerad att bli
Viracopos (flygplatsen vid Campinas som ligger cirka 100 km västnordväst från
São Paulo) till Campinas vidare till Campo del Marte (São Paulo) och Guarulhos
(internationella flygplatsen vid São Paulo) och med stopp i São José dos Campos
(där EMRAER bygger flygmaskiner) och Itatiaia för att passera Rio de Janeiros
internationella flygplats vid Galeão innan den ankommer vid Central i Rio de
Janeiro. I mars 2010 diskuteras det att på grund av kostnadsskäl slopa stationen
vid Galeão. Involverade i projektet är exempelvis Siemens och Alstom, liksom
olika japanska och sydkoreanska konsortier. Brasilien har utsetts till arrangör
av såväl VM i fotboll 2014 som Olympiska sommarspelen 2016 vilka båda var för
sig innebär stort tryck på landets infrastruktur och är två starka anledningar
att färdigställa järnvägsbygget. Redan 2008 kom signaler om att projektet kunde
starta.

Brasilien är främst befolkat längs med kusten, och sparsammare inne i landet.
Landets befolkning är väldigt heterogen och många olika kulturer är
representerade. Befolkningen i söder är huvudsakligen ättlingar till europeiska
kolonisatörer, då framförallt portugiser, tyskar och italienare men även
polacker, eller senare inflyttare. Senare inflyttare inkluderar polacker,
ukrainare, nederländare, kineser och, mer nyligen, sydkoreaner. I norr och
nordost är befolkningen av mer blandad karaktär, med både urinvånare, afrikaner
och européer. Dock skedde det under mitten av 1900-talet en massiv folkvandring
från norr och Bahia söderut, detta resulterade storstädernas favelas
(slumområden), och idag befolkas de främst av folk med blandat ursprung.

I Brasilien bor det cirka 136 miljoner katoliker, vilket utgör 14 procent av det
totala antalet katoliker i världen.[källa behövs] De senaste åren har dock
antalet minskat till förmån för olika frikyrkor. Enligt en DN-artikel 2014 (som
refererar till Datafolha) beräknas 42,3 miljoner tillhöra någon av frikyrkorna.

I Brasilien råder skolplikt för barn mellan 5 och 16 års ålder. Utbildningen är
avgiftsfri men resurserna räcker inte till och skolplatserna är för få, i
synnerhet på landsbygden. Många skolor är dåligt utrustade och lärarna har
otillräcklig utbildning och låg lön. Enligt Brasiliens statistiska centralbyrån,
IBGE, är 95,7 procent av alla barn mellan sju och fjorton år inskrivna i skolan.
Så många barn går dock inte i skolan. Omkring en och en halv miljon barn mellan
fem och fjorton år beräknas befinna sig helt utanför skolsystemet, andra är
inskrivna men kommer inte till skolan. Många av dessa måste arbeta för att
hjälpa till med familjens försörjning, trots att de flesta typer av arbete är
förbjudet för ungdomar under 16 år. Olika kommuner har på försök gett dessa
familjer skolpeng som ersättning för bortfall av arbetskraft men detta har inte
fungerat som man hoppats eftersom det inte funnits tillräckligt med ekonomiska
resurser.

Bland universitetsstudenterna är endast 2,3 procent svarta eller av afrikanskt
ursprung, vilket är anmärkningsvärt med tanke på att denna folkgrupp utgör
nästan hälften av befolkningen. Kvoter för att garantera fler
universitetsplatser åt svarta har diskuterats.

Mest påtagligt har det europeiska inflytandet varit inom litteraturen och
konsten. Brasiliansk arkitektur har i modern tid nått världsrykte (se Brasília).
Inom konstmusiken var Heitor Villa-Lobos länge centralgestalten. Folkmusiken och
dansen, berömd genom Riokarnevalens sambaskolor, har ett tydligt
afro-amerikanskt ursprung.

Den brasilianska litteraturen var på grund av kolonialism länge starkt förbunden
med europeiskt inflytande. En nationell litteratur började framträda först efter
självständigheten från Portugal 1822. Några framstående författare var Machado
de Assis och Euclides da Cunha. Modernismen fick sitt genombrott 1922 med
författare som Mário de Andrade, Oswald de Andrade, Manuel Bandeira och Cassiano
Ricardo.

Inom postmodernistisk brasiliansk litteratur märks poeter som Carlos Drummond de
Andrade och João Cabral de Melo Neto och prosaister som João Guimarães Rosa och
Clarice Lispector.



https://sv.wikipedia.org/wiki/Liberalism

Liberalism (av latin liber, fri) är en politisk ideologi med individens frihet
som grundläggande värde. Exakt betydelse varierar med tidsepok och världsdel.
Liberalism förknippas dock allmänt med individuella fri- och rättigheter,
mänskliga rättigheter, yttrandefrihet, privat äganderätt, religionsfrihet,
jämlikhet, demokrati, och ett fritt näringsliv med marknadsekonomi.

Liberalismen som ideologi grundar sig i individens rätt till frihet och
motsätter sig statlig inblandning i individens privatliv. Socialliberaler
förespråkar skattefinansierade välfärdstjänster i offentlig och privat sektor.
Klassiska liberaler motsätter sig generellt offentliga angelägenheter utöver de
som är typiska för en nattväktarstat, alltså militär, polis och domstolsväsende.
Närmast efter anarkokapitalister, som motsätter sig staten helt och vill ersätta
dess funktioner med frivilliga sammanslutningar grundade på privat ägande. De
flesta större partierna i världen som kallar sig liberala är mer eller mindre
socialliberala. Klassiskt liberala partier är mer sällsynta och
anarkokapitalistiska närmast obefintliga.

Liberalismen räknar sina idémässiga rötter till det medborgarbegrepp som tog
form i det antika Grekland och Rom, men tar i modern tid utgångspunkt i senare
skeden, såsom Ärorika revolutionen och upplysningstiden. Detta genom filosofer
som John Locke, Voltaire och Montesquieu, samt deras kritik mot den enväldiga
monarkins brist på individuella fri- och rättigheter, inklusive problematisering
av majoritetsstyre. Senare, under inspiration från radikala demokrater som
Rousseau, kom en egalitär demokrati grundad på allmän rösträtt att bli ett
ideal.

I Sverige betecknar sig två riksdagspartier som socialliberala: Liberalerna och
Centerpartiet. Riksdagspartiet Moderaterna kallar sin ideologi "en förening av
konservativ samhällssyn och liberala idéer'' medan till exempel Liberala
partiet, ett småparti utan representation i kommun eller riksdag, är ett
klassiskt liberalt parti.

I USA, Kanada och Latinamerika betecknar liberal center- och vänsterpolitiker
som förespråkar ökade statliga ingrepp i marknadsekonomin och personliga
friheter, och är därför inte synonymt med vad liberal avser i Europa, inklusive
Sverige. Framförallt skiljer sig begreppet "liberal" i sammanhanget ekonomisk
liberalism ("frihetlig", det vill säga mer oreglerad ekonomin) kontra
konservatism (sparsamhet). Det är alltså staten och hur stora "friheter" staten
ska ha att ingripa som åsyftas i det amerikanska begreppet "fiscal liberalism"
medan det svenska begreppet liberal i högre grad syftar på individens frihet
från statens ingrepp, som traditionellt varit betydligt större än i det tidiga
USA.

För liberaler är demokratin, med fri och allmän rösträtt viktig – bara en
statsmakt som har de styrdas samtycke är rättmätig. Klassiska liberala frågor
sedan länge är också religionsfrihet, tryckfrihet och yttrandefrihet. Liberaler
förespråkar åtskillnad mellan stat och kyrka. Den första stat grundad på denna
princip blev USA, vars konstitution, antagen 1789, definierade religionen som
åtskild statsmakten, och det har aldrig funnits en statskyrka i landet. I
Sverige åstadkoms denna åtskillnad 2000, under regeringen Persson, även om
Svenska kyrkan kvarstår och är den i särklass största religiösa organisationen.

Liberalismen menar att varje människa har samma rättigheter, oberoende av
exempelvis religion, kön, sexuell läggning och etnicitet, samt okränkbara
rättigheter oberoende av kollektivets vilja. Många liberaler är därför kritiska
mot exempelvis dödsstraff, även om befolkningsmajoriteten skulle finna det
lämpligt, liksom tortyr och inskränkningar av yttrandefrihet, sexuella
minoriteters rättigheter och rätten att bruka till exempel pornografi. Liberaler
förespråkar en rättsstat och allas likhet inför lagen. Liberalismen har en
humanistisk utgångspunkt.

Nyliberaler tycker att alla välfärdsstatens verksamheter, exempelvis utbildning
och sjukvård, bör utföras och betalas privat. Socialliberaler ser här återigen
en större uppgift för staten att se till att alla människor har vissa
grundläggande sociala rättigheter.

En relativt fri ekonomi förespråkas av de flesta liberaler. Frihandel är en
klassisk liberal fråga. Man menar att marknadsmekanismen är bäst lämpad för att
organisera produktionen och överföra information mellan olika aktörer på
marknaden.

Nyliberaler argumenterar för att samhället är effektivast om alla dess
beståndsdelar regleras genom att staten aktivt skapar konkurrens, istället för
att planeras av experter styrda av politiska representanter. Socialliberaler
förespråkar istället statlig reglering för att till exempel korrigera för att
kompensera och stödja de som drabbas allt för hårt av marknadskonkurrensen, samt
skydda arbetare och konsumenter från att göra ohälsosamma yrkesval och
affärsval. Nyliberaler menar istället att risk bör bejakas för det allmännas
bästa eftersom det tvingar fram ett innovativt beteende, trots att det drabbar
de enskilda personer som inte lyckas.

Den samtida liberalismen brukar delas in i två huvudinriktningar:
socialliberalism och klassisk liberalism, ibland även kallat nyliberalism. John
Rawls bok En teori om rättvisa från 1971 ställd mot Robert Nozicks nyliberala
verk Anarki, stat och utopi från 1974 visar denna uppdelning.

Eftersom liberaler ser frihet som grundläggande värde är skillnaden mellan
socialliberalism och nyliberalism om man använder en positiv eller strikt
negativ frihetsdefinition. Samtidigt är det negativa frihetsbegreppet - frihet
från övergrepp och förtryck - centralt för alla liberaler. En grundläggande
konflikt mellan liberalism och socialism kan härledas till motsättningen mellan
dessa och hur stora positiva friheter som kan uppoffras till förmån för
individens eget omdöme.

Nyliberalism eller neoklassisk liberalism härleds ideologiskt från det klassiskt
liberala idéarvet från 1600- och 1700-talet. Individens rätt till liv, frihet
och egendom samt den ekonomiska liberalismen är två betydande traditioner.
Statens uppgifter ska vara begränsade till att upprätthålla individens
rättigheter genom att ansvara för polis, domstolar och ett försvar. Ofta
tilläggs dock, särskilt i europeiska välfärdsstater, ett stöd för grundläggande
skydd, till exempel socialbidrag och allmän sjukvård, blandat med stöd för
marknadslösningar. När det gäller individer som inte har råd att köpa ett
fullgott skydd genom försäkringar lyfter nyliberaler och libertarianer fram det
civila samhället med släkt- och familj samt donationer och välgörenhet. De
flesta libertarianer har stött framför allt offentligt bekostad eller garanterad
grundutbildning, dock på praktiska grunder, liksom de mer socialliberalas stöd
för välfärdsstaten, snarare än ett ideologiskt behov av kontroll som
lyckomaximerare.

Förespråkandet av en begränsad stat, privat äganderätt och en minimalt reglerad
laissez faire-kapitalism går internationellt under beteckningen libertarianism.
I Sverige har nyliberalism vanligtvis använts som synonym. Anarkokapitalism är
en mindre riktning av anarkistiskt påbrå som helt vill avskaffa staten och
ersätta dess funktioner med frivilliga sammanslutningar grundade på privat
ägande och marknadsmekanismer (i vilket den skiljer sig från den gängse
anarkismen).

Socialliberalismen utgår ifrån ett bredare rättighetsbegrepp — man menar att man
även kan räkna in exempelvis rätt till utbildning och skälig inkomst i varje
individs rättigheter, så kallade positiva rättigheter, och att dessa ibland
måste negligera den negativa rätten att inte utsättas för offentliga ingrepp i
det socioekonomiska livet. Man argumenterar därför för en välfärdsstat med
skattefinansierade välfärdstjänster. Synen på huruvida det ska vara offentliga
eller privata aktörer som utför exempelvis sjukvård skiljer sig åt mellan
liberaler. Socialliberaler förespråkar en reglerad kapitalistisk marknadsekonomi
med offentliga ingrepp där så anses nödvändigt, snarare än önskvärt i sig, i
vilket man skiljer sig från socialistiska åskådningar. Historiskt sett har
liberalismen även stått upp för en offentlig tvångsmakt mot den förment
statsfientliga kommunismen och anarkismen, och har därmed också betraktas som
mer konservativ och därför stå längre åt "höger" på den generella
höger-vänsterskalan. Genom att socialistiska rörelser i högre grad övergett
målet om det stats- och klasslösa samhället har detta förhållande omdefinierats.
Numera står många socialliberala partier för bibehållen eller ökad statsmakt
medan vissa konservativa förespråkar större enskilt ansvar, vilket omvänt den
klassiska motsättningen mellan konservativ auktoritetstro och liberalt frisinne
och auktoritetskritik.

Konservativ liberalism är en högerinriktning inom liberalismen som kombinerar
liberala idéer med konservativa ståndpunkter.

Konservativ liberalism skiljer sig, trots likheter, från liberalkonservatism
genom att den i grunden utgår ideologiskt från liberalismen och inte
konservatismen, och därför trots inslag av konservativa värderingar ytterst
betonar individuella rättigheter framför kollektiva.

Konservativ liberalism tenderar vidare att betona ekonomisk frihet, minskad
statsmakt åt klassiskt liberalt håll - i kontrast till socialliberalism och
socialkonservatism - fokus på individuella, negativa rättigheter, brotts- och
terrorbekämpning samt aktiv utrikespolitik.

Ordet liberal började användas i sin nuvarande politiska betydelse omkring 1820.
Men som ideologi har liberalismen sin rot i de humanistiska tankar som uppstod
under renässansen, samt Whigpartiet i Storbritannien, som efter "den ärorika
revolutionen" 1688 hävdade sin rätt att välja sin kung. De riktigt liberala
rörelserna föddes under upplysningstiden och formulerade idéerna om individens
rättigheter samt betydelsen av självbestämmelse genom valda representanter.

Det stora brottet med det förflutna samhället var tanken att fria individer kan
bilda grunden för ett stabilt samhälle. Detta tankesätt är till största delen
baserat på böcker av engelsmannen John Locke (1632-1704), som i sin bok Two
Treatises on Government idéerna om ekonomisk frihet och intellektuell frihet.
Locke utvecklade vidare en teori om naturrätten, en tidig föregångare till våra
dagars tankar om mänskliga rättigheter. Däremot var tanken om äganderätt det
viktigaste hos Locke och därför förespråkade han inte demokrati, då det enligt
honom kunde inkräkta på rätten till privat ägande. Hans naturrättsteori gav ändå
en ideologisk legitimitet till de amerikanska och franska revolutionerna. Under
den sena franska upplysningstiden dominerade Voltaire, som argumenterade för att
Frankrike skulle införa en konstitutionell monarki och avskaffa adelsståndet,
och Rousseau som argumenterade för människans naturliga rätt till frihet.

David Hume bidrog med tanken att fundamentala mänskliga beteenderegler skulle
göra att människor vill nedkämpa alla försök att begränsa eller reglera dem. Han
argumenterar för detta i sin bok A Treatise of Human Nature 1739-1740.

Adam Smith utvecklade tanken att individer kan uppbygga både ett moraliskt och
ekonomiskt samhälle utan statlig inblandning, och att nationer är som starkast
när deras medborgare är fria att ta egna initiativ. Han argumenterade för
laissez-faire-principen. Hans mest kända bok är The Wealth of Nations
(Nationernas välstånd), som utkom 1776, där han argumenterade för att marknaden
under särskilda förhållanden kan reglera sig själv och därför skulle producera
mer välstånd än statligt reglerade marknader. Staten skulle endast ägna sig åt
uppgifter som inte drivs av vinstintresse, som till exempel kamp mot monopol.

Liberalismen började växa sig stark i västvärlden under 1800-talet, då
medelklassen hade fått större makt. Tanken att all makt utgår från folket och
att det också är kapabelt att stifta nödvändiga lagar och genomdriva dem gick
längre än upplysningstidens idéer.

Den industriella revolutionen ökade det materiella välståndet, men skapade även
stora klyftor i samhället tillsammans med andra problem som föroreningar,
utanförskap, överbefolkning av städerna och barnarbete. Folk blev friskare och
levde längre, och överskottet av arbetskraft ledde till sänkta löner.
Socialliberaler krävde minimilöner, förbud mot barnarbete och ökad säkerhet för
arbetare. Laissez-faireinriktade liberaler hävdade att dessa lagar skulle
inkräkta på frihet, rätten till ägande och hindra den ekonomiska utvecklingen.
Vidare trodde man att samhället skulle ordna dessa problem av sig själv utan
statlig inblandning. På så sätt uppstod den första striden i liberalismen.

1911 gav L T Hobhouse ut boken Liberalism, som sammanfattade den nya
liberalismen vilken accepterade viss statlig inblandning i ekonomin för att ge
individerna en gemensam rätt till en jämlik fördelning. Detta skedde under en
tid då de antistatliga delarna av liberalismen blivit mer radikala, på gränsen
till anarkistiska.

Kritiker till vad den svenska vänstern kallar "den nuvarande liberalismen" i
Sverige, menar att den har kommit att koncentreras till avregleringar och
privatisering. Dessa menar att helt privatfinansierad välfärd skapar ett
samhälle där de med medel får bra samhällsservice medan de fattiga inte har råd
att till exempel gå till tandläkaren. [källa behövs] Från klassiskt liberalt
håll påpekar man att det är just så med den nu förda politiken, men att det
Klassiskt liberala samhället, som aldrig fått växa fram i Sverige, finansiellt
även hade gagnat de flesta med en nu bekymmersam ekonomi. Samt att det nya
arbetsmarknadssystemet snarare skulle få den långvariga fattigdomen att minska
än att öka.

Nyliberalismen är enligt dess företrädare "återuppväckelsen av den klassiska
liberalismen". Nyliberaler menar att socialliberalerna förvrängt termen
"liberalism" och dess värderingar - människans rätt till sig själv och sitt
ägande - och har därför myntat det nya ordet "nyliberalism". Socialliberalerna
har å sin sida kritiserat nyliberaler för att sätta den personliga valfriheten
före den personliga friheten.[källa behövs] Nyliberalerna har å sin sida hävdat
att det snarare är socialliberalerna som gjort sig skyldiga till just detta.

En vanligt förekommande kritik från vänsterhåll rör det privata ägandet och den
liberala tron på frivilliga överenskommelser i marknadsekonomin, man menar till
exempel att arbetsgivare och arbetstagare inte är jämbördiga parter på grund av
den förres (av den argumenterande förutsatta) ägande. Arbetstagaren står i
beroendeförhållande till arbetsgivaren (då arbetstagaren är i behov av lön för
att försörja sig själv), medan arbetstagaren för arbetsgivaren är helt utbytbar,
eftersom det alltid finns arbetslösa som står på kö i väntan på ett arbete.
Liberaler har då bland annat argumenterat att i ett liberalt samhälle är även
arbetsgivaren utbytbar och att dessa två parametrar ger en mindre segmenterad
arbetsmarknad. Det är heller inte ovanligt att klassiska liberaler stödjer idéer
om kooperativ och fackföreningar som arbetar utan statens inblandning.

En annan kritik går ut på att kopplingen mellan marknadsliberalism och demokrati
inte är självklar, då så kallat marknadsliberala idéer delvis tillämpats även i
diktaturer, exempelvis Kina och Pinochets Chile. Somliga kritiker hävdar enligt
liknande tankegångar att kapitalismen som sådan är mer eller mindre oförenlig
med andra liberala grundvärderingar. Klassiska liberaler menar dock att dessa
tillämpningar inte varit strikt liberala, eftersom medborgares (och därmed
arbetares) rättigheter att bl.a. tala fritt och organisera sig fritt har
förtryckts. De hävdar även att de klassiskt liberala värderingarna alltid utgår
från individens rätt och således saknar konkreta motsägelser i sak. Vissa
klassiska liberaler menar att den antiliberala synen utgår ifrån den falska
föreställning att samhället och dess individer står isolerade från varandra. (I
stark likhet med de antiliberalas argument mot liberalismen) [källa behövs]

Ytterligare kritik rör vad man uppfattar av individualismen. Liberaler betonar
vikten av att betrakta individer som just individer; Naturligt fria att leva,
möta, organisera och ingå avtal med andra individer. Kritiker anser att
liberaler är allt för snabba att individualisera problem i samhället, vilket de
menar att liberalerna inte förstår sig på. Enligt kritikerna framställs
individen inom liberalismen som någonting abstrakt och isolerat från omvärlden,
istället för att betraktas i sitt sammanhang. Kritikerna menar att människan och
hennes frihet aldrig kan förstås fullt ut om man undlåter att betrakta henne som
både subjekt och objekt i samhället. Med det menas att liberalerna inte förstått
till vilken grad individen påverkas av sin omgivning.[källa behövs] Där betonas
att människan till naturen är en relationell varelse som är beroende av gillande
från andra människor runt omkring sig för att behålla sin sociala position.
Individen kommer att i hög grad basera sina val på omgivningens reaktioner och
dessa val kan därmed inte betraktas som helt fria. Därtill kritiseras att
liberalismen bygger på antagandet att människor föds med lika förutsättningar
att göra fria val vilket förnekar dolda sociala strukturer och normer som kommer
med exempelvis klass-, köns- eller kulturtillhörighet. Möjligheten att göra val
förutsätter, enligt kritikerna, också att individen har resurser som ger henne
tillgång till valmöjligheten, så som exempelvis utbildning, pengar eller
kontakter. Det att en individ har rätt att göra ett visst val, betonar de,
innebär inte per automatik att man kan göra det valet. De flesta klassiska
liberaler motsätter sig inte heller detta då det innebär det moderna samhället.

Domenico Losurdo gör en omläsning av liberalismens traditioner som betonat
frihet för besuttna och exkluderat arbetare och koloniala folk.

Dany-Robert Dufour pekar på det framhävande av egot (Adam Smiths Self Love) som
lett fram till den kulturella revolution och den kris vi lever under idag, som
ingalunda är enbart ekonomisk utan omfattar alla områden människor har att
förvalta.



https://sv.wikipedia.org/wiki/Kandidatexamen

Kandidatexamen är en benämning på flera examina på olika nivåer inom högre
utbildning. Flera av examina motsvarar engelsk bachelorexamen (Bachelor of
Arts/Science).

Finland har gått in för Bolognamodellen och kandidatexamen från finländska
högskolor är numera en mellanexamen eller lägre examen enligt det systemet.
Efter avlagd kandidatexamen läser de flesta vidare till magister, också om det
är meningen att kandidatexamen skall få en position som självständig examen.

I Finland var magister från 1828 fram till Bologna-reformen en titel på
promoverade filosofie kandidater, eller filosofie kandidater som annars erhållit
magistergrad. På motsvarande sätt var före reformen en politices magister en
promoverad politices kandidat och så vidare. Däremot var till exempel
"kandidatexamen i humanistiska vetenskaper" (hum.kand.) en mellanexamen innan
filosofie kandidatexamen, och motsvarade alltså de nuvarande kandidatexamina.

Från 1 juli 2007 anpassades den svenska kandidatexamen till den europeiska
Bolognaprocessen, enligt Högskoleförordningen 2007. Majoriteten av kurserna i en
sådan examen ska vara på grundnivå. I detta system omfattar en kandidatexamen
exakt 180 högskolepoäng (tre års heltidsstudier). Varje lärosäte beslutar själv
hur många högskolepoäng som krävs i huvud- och biämne. Exempelvis kan det för en
fil. kand. eller tekn. kand. krävas 90 högskolepoäng i huvudämnet, varav 30 på
A-nivå, 30 på B-nivå och 30 på C-nivå, inklusive ett självständigt arbete
(uppsats eller liknande) om 15 högskolepoäng. Dessutom kan det krävas 30
högskolepoäng inom ett biämne.

Kandidatexamen kan ges ett förled. Exempelvis ges inom humaniora,
samhällsvetenskap, naturvetenskap och matematik (ämnen inom den klassiska
filosofiska fakulteten) förledet filosofie, och inom teknik teknologie
(förkortas fil. kand. respektive tekn. kand.). Teknologie kandidatexamen har
stora likheter med högskoleingenjörsexamen. Eventuellt tillförs även ett
efterled som specificerar huvudämne, inriktning eller utbildningsprogram,
exempelvis "i historia" eller "med samhällsvetenskaplig internationell
inriktning".

En kandidatexamen inom humaniora eller samhällsvetenskap brukar på engelska
översättas till Bachelor of Arts with a major in ..., en inom teknik eller
naturvetenskap till Bachelor of Science with a major in.... Lärarexamen 120-140
p har av lärosätena själva ibland översatts med Bachelor of Education.

Medicine kandidat är en generell examen med medicinsk vetenskap som huvudämne.
För läkarstudenter framstår dock denna examen många gånger som yrkesspecifik, då
den ofta relaterar till tjänster som läkarassistent eller auskultant. En
liknande benämning förekommer inom lärarutbildningen, där både högskolelärare
och handledare på praktikplatsen ibland benämner studenterna för kandidater.

Inom vissa utbildningar är det vanligt att man efter slutförda studier ansöker
om både en yrkesexamen och en kandidatexamen. Exempelvis kan en utbildning som
leder till sjuksköterskeexamen även berättiga till en fil. kand. i omvårdnad. En
utbildning som berättigar till högskoleingenjörsexamen kan berättiga till en
teknologie kandidatexamen, om studenten väljer att läsa tillräcklig mängd
matematik. En civilingenjörsutbildning kan i många fall delas upp i 3 + 2 år,
där den första delen ger möjlighet till teknologie kandidatexamen, och den andra
delen civilingenjörsexamen och i vissa fall även teknologie masterexamen.

I Sverige var filosofie kandidat från och med 1852 en student som höll på att
avlägga eller hade avlagt de prov som fordrades för att promoveras till magister
i filosofiska fakulteten, och 1891–1908 en person som avlagt den lägsta examen
som berättigar till avläggande av licentiatexamen.

Farmacie kandidatexamen var[förtydliga] [förtydliga]en utbildning vid Uppsala
universitet mellan 1966 och 1977. Tidigare var det en utbildning motsvarande
receptarieexamen.

I det gamla svenska systemet omfattade kandidatexamen minst tre års
heltidsstudier, det vill säga minst 120 "gamla" poäng, men vissa
utbildningsprogram kunde vara längre. Teologie kandidatexamen (teol. kand.)
omfattade fyra års heltidsstudier, och juris kandidatexamen (jur. kand.) fyra
och ett halvt år. Dessa examina var yrkesexamina anpassade till de
kursfordringar som fanns för prästyrket respektive för domare, åklagare,
advokater samt vissa tjänster inom Kronofogdemyndigheten. De båda reglerades i
särskild ordning i högskoleförordningens examensbilaga och var namnet till trots
jämförbara med magisterexamen.

Den 1 juli 2007 bytte den tidigare juris kandidatexamen namn till juristexamen,
medan teologie kandidatexamen blev en generell, treårig kandidatexamen inom
teologi.



https://sv.wikipedia.org/wiki/Fascism

Fascism eller faskism är en auktoritär politisk ideologi som har sitt ursprung i
Benito Mussolinis fascistiska parti (från 1921 Partito Nazionale Fascista) i
Italien, grundat efter första världskriget och med rötter i den italienska
nationalsyndikalismen. Fascismen förknippas ofta med en massrörelse, elitstyre
och meningen är att individen är underställd statens behov. Fascismen vill
vidare ofta skapa en stark nationell identitet. Olika forskare framhåller olika
karakteristiska egenskaper hos fascismen, men en vanligt förekommande modell
sammanfattar den med ett motstånd mot kommunism, konservatism och liberalism
(politisk och ekonomisk) med mål att upprätta en nationalistisk och auktoritär,
ej traditionsbunden stat. Fascismen föredrar en reglerad, klassöverskridande
ekonomi, benämnd korporativ, nationalsyndikalistisk eller nationalsocialistisk
och en idealistisk, sekulär och imperialistisk kultur, ofta uttryckt i
massmöten, nationalromantiska och mytiska symboler, massmobilisering och ett
militariserat politiskt liv, ofta inbegripande en paramilitär milis. Fascismen
hyser en positiv eller sanktionerande syn på våld som medel att uppnå målet,
inbegripande heroism och manschauvinism. Den fascistiska kulturen syftar vidare
till upphöjande av ungdomen, nationell rening och återfödelse lett av ett
auktoritärt, karismatiskt och ofta personligt (ofta inbegripande personkult)
politiskt ledarskap. Fascismen motsätter sig alla "sektionsbaserade" intressen
till förmån för samhället som en organisk helhet och motsätter sig därför
oberoende fackföreningar, strejker, lockouter, frihandel och fri företagsamhet.
Då den fascistiska staten förväntas representera såväl gångna som framtida
generationer, kan den i vissa fall helt avvisa förnuftsresonemang och
diskussioner. Demokratins kvaliteter förnekas helt, särskilt en sådan grundad på
parlamentarism eller maktdelning. Folkets intressen ska istället tillvaratas
genom en "auktoritär" demokrati (även kallad "demokrati genom handling") med
allmänviljan i centrum.

Enligt en marxistisk doktrin anses fascismen vara kapitalismens yttersta
motreaktion eller verktyg mot strävanden att upprätta ett socialistiskt
samhälle. Inom det gamla Östblocket användes uttrycket "fascist" som
samlingsnamn för alla nationalsocialistiska, ultrakonservativa och övriga
högerradikala eller auktoritära ideologier och åsiktsyttringar, något som
bidragit till att skapa förvirring kring vilka politiska åsikter som ska
betraktas som fascism. Fascismen har sitt ursprung bland de socialister som
förespråkade Italiens inträde i Första världskriget i syfte att vinna de områden
som var italienskspråkiga men som ej förenats med det italienska kungariket,
vilket skulle ske genom väpnad kamp mot de franska och österrikiska imperierna.
Sedan förhoppningar om försoning med den "pacifistiska" socialismen grusats
genom fascistiskt våld (bland annat anlagd mordbrand på partitidningen Avanti!)
blev rörelsen snart ett samlingsblock för ultranationalister och
antisocialister. Med obetydligt parlamentariskt stöd kom partiet till makten i
oktober 1922 i samförstånd med Viktor Emanuel III och etablerade under
återstoden av årtiondet en totalitär enpartistat i samförstånd med den katolska
kyrkan, bland annat genom Lateranfördraget 1929.

Synen på traditionella höger- och vänsterblock (liksom feminism och
partipolitik) som representanter för olika av samhällets organ i kamp med
helheten var avgörande för fascismens utveckling och världsåskådning. En rad
forskare har därför, särskilt i modern tid, betraktat den som en radikal form av
centerpolitik, med influenser från båda sidorna av den traditionella
höger-vänsterskalan, alternativt som ett mellanting mellan dessa. Mussolini
hävdade 1919 att hans rörelse skulle slå mot "högerflygelns bakåtsträvanden och
vänsterflygelns destruktivitet". I den så kallade Salorepubliken (från 1943)
radikaliserades den då marginaliserade rörelsen på nytt efter att ha
upprätthållit en moderat, promonarkisk och prokatolsk fasad under tiden vid
makten. Detta har senare orsakat meningsskiljaktigheter bland nyfascister om vad
den fascistiska visionen har innehållit.

Fascismen hade sitt ursprung i den italienska nationalismen under första
världskriget och grundades av nationalisten Benito Mussolini, tidigare en av de
ledande i Italiens socialistparti. I mars 1919 startades de första
kampgrupperna, de så kallade Fasci di Combattimento, som främst utgjordes av
krigsveteraner. Partiet hade som symbol ett spöknippe, fascis (fasces i plural)
av den typ som bars av liktorerna i antikens Rom, vilket kom att ge rörelsen
dess namn. De svarta uniformerna som medlemmarna bar var närmast inspirerade
efter anarkistiskt mönster.

Mussolini och fascisterna agiterade mot kommunismen och den "pacifistiska",
krigsfientliga socialismen och genom de så kallade stormavdelningarna, squadre
d'azione, terroriserade man sina politiska fiender. Mordet på socialistledaren
Giacomo Matteotti 1924 kan ses som klimax på denna utveckling. De sociala och
ekonomiska oroligheterna i början 1920-talet och den så kallade marschen mot Rom
1922 förde fascisterna till regeringsmakten, till en början i koalition med
borgerliga partier, för att därefter vinna absolut kontroll, dock i samexistens
med kungahuset och katolska kyrkan.

Fascismen hämtade bland annat inspiration från den revolutionära syndikalismen
som förespråkade att samhället skulle styras genom fackföreningarna, men i
motsättning till syndikalismens principer förespråkade fascisterna framför allt
statsmakt. Genom detta anknöt man också till den organiska samhällssynen och
korporativismen (av latinets corporo 'göra till kropp'), företrädd av
konservativa politiska teoretiker som Adam Müller och Friedrich Hegel (se
Korporativism). Den fascistiska rörelsen betonade polismakt och ordning på
bekostnad av demokrati och frihet, och en korporativ (dock icke-demokratisk)
ekonomisk politik. Den italienska fascismen visade till en början inga tecken på
antisemitism till skillnad från den tyska nazismen. Enligt militären och
historikern Eddy Bauer saknades antisemitismen i den fascistiska ideologin. I
stormavdelningarna fanns det, även om de var få till antalet, judiska så kallade
"squadrista", det vill säga judiska fascistiska svartskjortor som deltog i
gatustriderna mot kommunister och socialister.

Syndikalisten Georges Sorels revolutionära teorier med en stark tro på våldet
och dennes, liksom Friedrich Nietzsches, idé om "övermänniskan", om våldets
legitimitet och "farlig levnad" som enda väg mot utveckling, kom att spela en
stor roll vid skapandet av den fascistiska läran. Med sin betoning av myten och
med sin antiintellektualism skapade Sorel en av fascismens grundvalar. Den förre
syndikalisten Michele Bianchi och futurismens skapare Filippo Tommaso Marinetti
brukar räknas till stiftarna av fascismen. , liksom nationalisten och diktaren
Gabriele D'Annunzio. Som framträdande uttolkare av fascismens idéer bör även
filosofiprofessorn och nyhegelianen Giovanni Gentile nämnas. Fascisterna stödde
elitteorin och hänvisade bland annat till den franske syndikalisten Georges
Sorel och den tyske sociologen Robert Michels. Michels som tidigare varit
socialist blev senare medlem i det italienska fascistpartiet.

I överförd bemärkelse har icke-demokratiska styrelseformer som betonar våldets
rätt över demokratin och friheten kallats fascistiska. Forskare inom området har
något olika definitioner av vad fascism är. Samlande är dock nationalismen,
totalitarismen och den antidemokratiska inställningen som utmynnar i
ledarprincipen (i Tyskland führerprincipen) där man enligt den fascistiska
teorin väljer den bäst lämpade mannen att oinskränkt styra staten. Vissa lägger
även till konservatismen; ett exempel på detta är sociologiprofessor Göran Dahl
vid Lunds universitet, som forskat inom radikalkonservatism och fascism, och som
enligt honom står nära varandra rent ideologiskt. Idéhistorikern Sven-Eric
Liedman menar att fascismen delar synen på statens överordning med den klassiska
1800-talskonservatismen, men att fascismen ser staten som ett verktyg för
nationen (rasen i fallet nazismen) medan den inom t.ex. Hegels konservatism är
ett högre, närmast andligt väsen. Det ska framhållas att Mussolini avvisade de
nazistiska tankarna på ”herrefolket” och den ”ariska rasen” och som den norske
historikern Karsten Alnaes formulerat det: ”I detta sammanhang håller sig
Mussolini till Hegel: 'Individen är intet, staten allt'”. För den italienska
fascismen var folket först och främst en historisk enhet medan den för nazismen
var en biologisk. Då fascismen till sitt väsen var revolutionär har även
benämningen ”högerradikalism” använts.

En mer stringent definition av den utomitalienska fascismen, kallad generisk
fascism, har presenterats av den brittiske statsvetaren Roger Griffin. Griffin
betecknar i sin definition fascismen som varande "palingenetisk
(återfödelsebetonad) och populistisk ultra-nationalism".

Den amerikanske historikern Robert O. Paxton ger en arbetsdefinition av fascism
som "en form av politiskt beteende som markeras av en besatthet med samhällets
förfall, förnedring eller förföljelse och av en kompenserande dyrkan av enhet,
energi och renhet, i vilket ett massbaserat parti av hängivna militanta
nationalister som arbetar i ett olustigt men effektivt samarbete med
traditionella eliter överger demokratiska friheter och eftersträvar sina mål av
intern rensning och extern expansion med våld och utan etiska och lagliga
begränsningar".

Den svenske historikern Carl Grimberg (1875-1944) definierar det fascistiska
systemet så här: "Systemet var auktoritärt: makten utgick från ledaren och
fortplantade sig ner genom det fascistiska partiets leder. Systemet var
likaledes totalitärt: staten inskränkte sig inte till att leda förvaltningen
utan ville även behärska andra områden, som organisationslivet, barnuppfostran,
kulturlivet och så vidare...". Grimberg säger vidare att "den lära som
inpräntades i medborgarna var hoprafsad från många håll, lite Niccolò
Machiavelli och lite Friedrich Nietzsche, lite syndikalism och mycket
nationalism".

Den amerikanska historikern Stanley G. Payne definierar fascismens ekonomiska
doktrin som "ett nationellt ekonomiskt system som är starkt reglerat, integrerat
och omfattar olika samhällsklasser, vare sig systemet kallas korporativt,
nationalsocialistiskt eller nationalsyndikalistiskt". Han anser också att
motstånd och fientlighet mot liberalism, kommunism och konservatism ("högern")
är ett centralt inslag i fascismen.

I artikeln om fascismens lära (Doctrine) i den av Giovanni Gentile grundade
Enciclopedia Italiana beskrev Mussolini fascismen 1932 som ”negationen av
socialism, demokrati och liberalism”, och som ett tillbakavisande av de
"demo-liberala" idéer som hade sitt ursprung i franska revolutionen 1789 (jfr.
”frihet, jämlikhet, broderskap”); ”Politiska doktriner passerar, nationen
består.” Det tjugonde seklet skulle bli ”auktoritetens” och "högerns"
århundrade, ”ett fascistiskt sekel”.

Partito Nazionale Fascista bildades 1921 och Mussolinis fasci italiani di
combattimento (kampförbund), ursprungligen bestående av "krigssocialister",
nationalsyndikalister, futurister och krigsveteraner (främst Arditi) formerades
då till ett parti. Samma år vann man som del av en valkartell ett trettiotal
mandat i deputeradekammaren (av 535) men inga representanter i senaten. År 1922
proklamerades revolutionen och en kommitté skapades med Michele Bianchi, Emilio
De Bono, Italo Balbo och Cesare De Vecchi i ledningen. I oktober 1922, efter
marschen mot Rom, gav kungen Mussolini i uppdrag att bilda ny regering. Det
italienska parlamentet gav i november 1922 Mussolini extraordinära fullmakter
fram till 1924. Med en ändrad vallag och 65% av rösterna i valet 1924 gavs
fascisterna fria händer. Detta val betecknas dock inte som fritt, anklagelser om
valfusk fördes fram. Samma år mördades den ledande socialistledaren Giacomo
Matteotti av fascistiska aktivister och den kris som utbröt utnyttjade Mussolini
för att krossa oppositionen och ge sig själv lagstiftande fullmakter 1925. Efter
ett mordförsök på Mussolini i oktober 1926 tvångsupplöstes de sista politiska
partierna utom PNF, yttrandefriheten försvann liksom organisationsfriheten och
regionalt och lokalt självstyre. Dödsstraff återinfördes 1926 för ett antal
brott (bland annat mordförsök på kungafamiljen och förräderi) men till skillnad
från det nazityska rättsväsendet användes det sparsamt. Endast 26 dödsdomar
verkställdes fram till Mussolinis fall, varav 17 under kriget och ingen för
attentat mot hans egen person.

De fascistiska fackföreningarna kom från 1926 att vara de enda tillåtna med
fascister som förtroendemän. Genom den nya grundlagens, Carta del Lavoro,
antagen 1927, bestämmelser rörande arbets- och näringslivet sammanfogades
arbetsgivare och arbetstagare i syndikat, därefter i korporationer, ett för
varje näringsgren. År 1928 förklarade Mussolini, med anledning av det nya
systemet, att den fascistiska staten nu hade växlat över från 1800-talets
kapitalistiska till 1900-talets korporativa. Vidare hävdade han att problemen
emellan arbetstagare och arbetsgivare nu var borta och därmed hade grunden för
marxismen (jfr. begreppet "klasskampen") försvunnit. År 1939 tillkom en ändring
i konstitutionen där den korporativa staten fullt ut kom att genomföras också på
lagstiftande nivå: deputeradekammaren försvann och ersattes av en av
korporationerna vald kammare. Den korporativa staten gav aldrig vare sig
ekonomisk framgång eller frihet. Korporationerna kom att bli en del av det
totalitära staten där all makt kom från toppen och spred sig neråt i systemet.

Salórepubliken, den italienska fascismens sista epok, har haft en högst
polariserande effekt på fascismforskare och neofascister. Mussolini avnjöt
tidvis starkt folkligt stöd, något som inte anses gällande för den synnerligen
mer brutala Saló-regimen med bland annat förföljelser av judar och utrensningar
av antityska fascister, något som vissa menar har förvrängt eftervärldens bild
av fascismen och dess ideal.

I Italien avvisade fascismen tanken på en socialistisk omgestaltning av den
sociala ordningen men i likhet med kommunistiska och socialistiska diktaturer
använde man sig av planhushållning, det vill säga ett tillstånd när alla sociala
och ekonomiska organisationer befinner sig under statlig ledning eller kontroll.
Industrier fortsatte dock att ägas av företag till skillnad från till exempel
ekonomin i Sovjetunionen. Traditionella samhällsinstitutioner som katolska
kyrkan och kungahuset, som under fascismens tidiga period utsatts för svidande
kritik fick behålla sina rättigheter inom regimens ramar, vilket visades genom
bland annat Lateranfördraget.

Ytligt sett var den italienska fascismen organiserad enligt principen om
klassgemenskap där korporativa fackföreningar i samarbete med arbetsgivarna
skötte ekonomin under ledning av staten. Dock var fackföreningarna totalt
maktlösa i praktiken och direktstyrdes av staten.

Den korporativa staten grundade, genom sammanslutningar (korporationer) för
jordbruk, industri, handel och så vidare, en utveckling som skenbart sammanföll
med syndikalismens idéer. Då ledande fascister hade bakgrund i såväl
syndikalistiska kretsar som i det gamla nationalistpartiet talades i analogi med
de korporativa strävandena om ”nationell syndikalism”.

Den fascism med ledarkult vilken grundades i Italien kom att bli förebild för
fascistiska organisationer över hela världen, den kom dock aldrig att kopieras
rakt av. Nationer vilka har haft fascistoida och auktoritära organisationer i
ledning för staten är Spanien (falangism), Portugal (Estado Novo), Österrike
(austrofascismen), Ungern (Pilkorsrörelsen med flera) och Rumänien (Järngardet).
I samtliga fem fall förtrycktes eller demonterades de fascistoida rörelserna
ideologiskt (nazisterna i fallet Österrike) av en högerbetonad regim också
benämnd fascistisk i vissa fall, i fallen Österrike och Rumänien med mycket
hårda metoder, bland annat koncentrationsläger och avrättningar (Corneliu
Codreanu m fl).

Fascisterna i Italien understödde general Francisco Franco i spanska
inbördeskriget och var under andra världskriget allierade med Nazityskland.
Nazism betraktas av somliga som en form av fascism och har konsekvent kallats så
inom kommunismen, men denna vidare definition av begreppet delas inte av alla.
Efter andra världskriget kom fascismen att förlora det mesta av sin politiska
makt, dock styrdes Spanien och Portugal auktoritärt ytterligare några decennier.

Nationalsocialismens definition av folket som "det gemensamma blodet" saknas
helt och hållet inom den italienska fascismen, som istället använde den
historiska nationen (främst romarriket, med det parlamentariska, "svaga" Italien
i den romerska republikens roll) som inspiration för sin agenda, vilket också
inspirerade Francoregimens dyrkan av forna dagars imperievälde inom den spanska
diktaturen. Det bör tilläggas att den italienska fascismens anspråk på land
främst gällde vissa österrikisk-italienska gränsområden. Förvärven av Albanien
och Abessinien syftade inte till ökat italienskt "livsrum", utan var snarare en
form av klassisk kolonisering, som inte skiljde ut sig från brittisk och fransk
kolonisation mer än gällande dess sena tidpunkt. Abessinien hade det tidigare
parlamentariska Italien försökt erövra utan men stoppats i slaget vid Adua 1896.

Vidare hånade Mussolini öppet Hitlers antisemitiska rasidéer och judarna i
Italien var assimilerade, många stödde eller var medlemmar i PNF, bland andra
Alberto de Stefani, Mussolinis finansminister under 1920-talet,
tidningsredaktören Ettore Ovazza, som drev en judisk-fascistisk tidning och
senare mördades av SS-trupper, och Mussolinis älskarinna Margherita Sarfatti. Av
Italiens omkring 40 000 judar var omkring en fjärdedel medlemmar i
fascistpartiet under 1930-talet (1/4) mot som mest sex miljoner medlemmar av
över 40 miljoner italienare sammanlagt (<1/6). Av de europeiska länder som
berördes direkt av kriget hade endast Albanien (som under större delen av kriget
var ockuperat av italienska styrkor) en högre andel överlevande judar än
Italien.

Enligt vissa forskare och historiker menar man att Mussolini efter den avsky
Italien utsattes för i samband med Abessinienkrisen närmade sig Hitlers Tyskland
av rent taktiska skäl för att stärka banden mellan Italien och Tyskland, en
beroendeställning till en inte glömd fiende som motsattes av en majoritet av det
fascistiska partiet och ledarskapet. Innan det sena 1930-talet fanns det ingen
stark antisemitism i Italien eller hos fascisterna; Mussolini själv ansåg att
judarna var en del av italiensk historia sedan romarnas tid och borde få leva
ostört i landet. Abba Ahimeir var en judisk fascistisk aktivist som senare
hämtade stor inspiration ifrån Mussolini och ville se ett fascistiskt styrt
Israel.

Den italienska fascismen är också lättare att applicera i andra länder än där
den uppstod, främst latintalande länder har historiskt visat sig
påverkbara[källa behövs]. Det var också fascisterna själva som avsatte Mussolini
i en omröstning i "Fascismens stora råd" (Il Gran Consiglio Nazionale del
Fascismo). Med röstsiffrorna 19-8 och en nedlagd rekommenderade rådet Mussolinis
avsättning som landets ledare och 25 juli valde kung Viktor Emmanuel att
arrestera honom. Händelserna ägde rum i svallvågorna efter den västallierade
landstigningen på Sicilien i juli 1943.

Såväl Spanien, Portugal, Grekland och Chile hade regimer som utpekades som
fascistiska under tidigt 1970-tal - samtliga utom juntan i Chile föll dock
samman under första halvan av 1970-talet. Det som främst präglade dessa regimer
var att militären hade stor eller all makt, snarare än att länderna följde vissa
ideologiska riktlinjer, och om några konservativa och i vissa fall ekonomiskt
liberala. I Sydamerika har de flesta länder åtminstone under någon period efter
andra världskriget styrts av renodlade militärjuntor - vilka med ett visst
subjektivt språkbruk betraktades som fascistiska. Mest omtalade är
militärkupperna 1973 i Chile och 1976 i Argentina, men Paraguay torde vara det
land som styrdes längst tid av en militärdiktator, Alfredo Stroessner. Här
tycktes fruktan för socialism som enda alternativ varit en starkt bidragande
orsak till militärens maktövertagande; någon särskild ideologi och närmare band
till den radikala fascismen än antikommunism är svår att skönja.

Juan Peron, Argentinas president 1946-55 och 1973-74, tillbringade en del av sin
ungdom i Italien och baserade delvis sin peronistiska ideologi på den italienska
fascismens korporativism. Även Getulio Vargas' styre i Brasilien från
1930-50-talet grundade sig på korporativistiska idéer och dessa kom i ekonomiskt
avseende att stå den italienska fascismen närmast.

Synen på traditionella höger- och vänsterblock (liksom feminism och
partipolitik) som representanter för olika av samhällets organ i kamp med
helheten var avgörande för fascismens utveckling och världsåskådning. En rad
forskare har därför, särskilt i modern tid, betraktat den som en radikal form av
centerpolitik, med influenser från båda sidorna av den traditionella
höger-vänsterskalan, alternativt som ett mellanting mellan dessa. Mussolini
hävdade 1919 att hans rörelse skulle slå mot "högerflygelns bakåtsträvanden och
vänsterflygelns destruktivitet". I den så kallade Salorepubliken radikaliserades
den då marginaliserade rörelsen på nytt efter att ha upprätthållit en moderat,
promonarkisk och prokatolsk fasad under tiden vid makten, vilket orsakat
splittring bland senare nyfascister om hur det fascistiska visionen egentligen
skulle ha sett ut.

Mest känd i Sverige för sina fascistiska tankar var Per Engdahl. Han var en av
Sveriges fascistiska pionjärer; redan efter sin studentexamen i slutet av
1920-talet gick han med i Sveriges Fascistiska Kamporganisation. Engdahls
ideologi fick från början inspiration från det då fascistiska Italien men med
tiden blev det den tyska nazismen som blev den främsta förebilden, både för
Engdahl själv och för den svenska nationella antiparlamentariska rörelsen.

Filmen Starship Troopers av Paul Verhoeven har av Verhoeven beskrivits som en
skildring av ett fascistiskt samhälle.



https://sv.wikipedia.org/wiki/Tesla_Motors

Tesla är ett amerikanskt bilföretag som designar, tillverkar och säljer elbilar
och komponenter till elektriska drivlinor samt batterier för hemmabruk.
Företaget grundades år 2003 och har sitt huvudkontor i Kalifornien. Företaget
fick sitt namn efter fysikern och uppfinnaren Nikola Tesla. Teslas mål är att
accelerera användningen av elbilar och öka elbilsmarknaden, för att snabbare
ersätta flottan av förbränningsfordon. Företaget är känt för att vara en av de
första biltillverkare att inkludera ett antal autopilotfunktioner så som
autostyrning, automatisk körfältsbyte och autoparkering.

Företaget har producerat ett antal bilmodeller: Tesla Roadster, Tesla Model S,
Tesla Model X och Tesla Model 3. I samtliga modeller (bortsett från Tesla
Roadster) ingår en pekskärm som styr de flesta av bilens funktioner och får
regelbundet trådlösa uppdateringar som lägger till nya funktioner till bilen.

Tesla Roadster var företagets första modell, en sportig cabriolet som lanserades
2008. Chassiet byggdes av Lotus och Tesla stod för batterierna och drivningen.
Det som utmärkte Tesla Roadster från många andra elbilar var dess räckvidd.
Tesla Roadster hade en räckvidd på cirka 400 kilometer och var den första
elektriskt drivna sportbilen. Dess prestanda var utmärkande och toppfarten var
201 km/h och den accelererade från 0–100 km/h på 3,7 sekunder. Bilen såldes både
i Nordamerika och Europa. En ersättare för bilen väntas 2019.

Tesla Model S är en 5-dörrars halvkombi med ett 60, 75, 90 eller 100 kWh lithium
ion-batteri. 100 kWh modellen klarar ungefär 485 km på en laddning beroende på
fart och väder. Den kan accelerera från 0–97 km/h (0–60 mph) på 2.4 sekunder
(100 kWh modellen med ludicrous mode). Bilen konkurrerar med modeller som BMW
5-serie. Bilen började säljas i USA i juni 2012. Bilen kom efter en försening på
ett år från de ursprungliga uppgifterna. Bilen har prisats för dess höga
teknologi och många bilexperter och biltidningar har utnämnt Model S till "årets
bil" eller liknande. 2013 började bilen säljas i Sverige. Model S har dessutom
flertalet månader varit den bäst säljande bilen i Norge under 2013 och 2014. I
slutet av 2015 fanns det över 1000 svenskregistrerade Tesla Model S .

Tesla Model X är en crossover utility vehicle som började säljas i USA i
september 2015, med fullskalig produktion 2016. Bilen erbjuds med batteripack på
75 eller 90 kWh. Beroende på tillval kan Model X accelerera från 0–100 km/h på
3.4, 4.0, 5.0 respektive 6.4 sekunder. Model X har så kallade "Falcon
Wing-dörrar" (måsvingedörrar) och dörrarna kan öppnas i princip varsomhelst tack
vare ett flertal sensorer runtom fordonet som förser fordonets dator med data om
omgivningen. Datorn räknar ut exakt hur dörrarna ska öppnas.

Model 3 är en kommande 4-dörrars sedan. Priset är tänkt att ligga omkring
$35 000 i USA, och bilen kommer att ha en räckvidd på cirka 345 km. Bilen kommer
att kunna att köra 0-100 (km/h) på mindre än sex sekunder och det högsta antal
passagerare är fem. Det låga priset på Model 3 ska uppnås genom att fabriken
Gigafactory ska sänka priset på batterier och genom att Model 3 ska vara runt 20
procent mindre än Model S. Bilen visades upp 2016 och förväntas börja leverera
under 2017.

Gigafactory är en litiumjonackumulatorfabrik under konstruktion som ska starta
produktionen av litiumjonbatterier år 2017. Fabriken ligger i Reno, Nevada i
USA. Tanken med fabriken är att den genom massproduktion ska sänka priset på
litiumjonbatterier med cirka 30 procent, vilket är viktigt för att kunna sälja
billiga elbilar. Det är planerat att fabriken ska producera mer
litiumjonbatterier 2020 (räknat i GWh) än den totala produktionen av
litiumbatterier år 2013.

Tesla började sommaren 2015 att sälja "Powerwall" batterier som privatpersoner
och företag kan köpa och använda. Det säljs två modeller, ett mindre batteri med
kapacitet för 7 kWh för $3000 och ett större batteri med kapacitet för 10 kWh
för $3500. Dessa batterier kan hängas på väggen, till exempel i ett garage.
Batterierna har tre funktioner. Den första är att lagra el som köpts när priset
på el är lågt i väntan på förbrukning senare när priset på el är högre (priset
på el skiftar under varje dygn) för att spara pengar hos ägaren. Den andra
funktionen är att lagra el som genereras av ägarens solpaneler för förbrukning
senare om solpaneler under en tid genererar mer el än vad som förbrukas. Den
tredje funktionen är att leverera el ifall det inte kommer någon el från
elnätet, det är en så kallad "back-up".



https://sv.wikipedia.org/wiki/Manuel_Neuer

Manuel Peter Neuer, född 27 mars 1986, är en tysk fotbollsmålvakt som spelar för
Bayern München och Tysklands herrlandslag. Han blev matchhjälte i CL-semifinalen
mot Real Madrid den 25 april 2012 eftersom han räddade två straffar. Han var
även förstamålvakt i världsmästerskapet i fotboll 2014, där Tyskland vann sitt
fjärde VM-guld.

Säsongen 2006/2007 tog Manuel Neuer över rollen som förstamålvakt efter den
erfarne målvakten Frank Rost. I Schalke utvecklades han till en av de bästa
målvakterna i Bundesliga. 2009 var han med och förde Tysklands U21-landslag till
EM-titeln.

Säsongen 2008 hjälpte han Schalke 04 till kvartsfinalen i Champions League efter
att gjort ett par fantastiska räddningar mot FC Porto. Matchen gick till
straffar, där han räddade straffar av Bruno Alves och Lisandro Lopez för att ta
Schalke 04 till kvartsfinal.

Den 1 juni 2011 bekräftade Schalke och Bayern München att Neuer skulle gå till
Bayern i juli 2011. Neuer skrev på ett kontrakt som varade fram till juni 2016.
I Bayern München hade Neuer stora framgångar, bland annat blev han matchhjälte i
Champions League semifinalen säsongen 2011-2012 mot Real Madrid där han tog
straffar av både Cristiano Ronaldo och Kaká. . Neuer vann Champions League med
Bayern München säsongen 2012/2013. I finalen stod han för många komplicerade
räddningar och var en av de stora hjältarna. I ligaspelet den säsongen hade han
sällan ställts på prov då Bayern totaldominerade Bundesliga, men i finalen fick
han visa den höga nivå som han visat i stora matcher för Schalke som hade fått
Bayern att investera i honom. Det enda insläppta målet för Neuer från
kvartsfinal och framåt var İlkay Gündoğans straff i finalen.

Neuer blev kallad till Tysklands Asienturnering. Han gjorde sin A-lagsdebut mot
Saudiarabien den 2 juni 2009. Den 28 maj 2010 utnämndes han som Tysklands
förstamålvakt under VM 2010, där han spelade samtliga matcher. Även under EM
2012 spelade Neuer samtliga matcher. År 2014 vann Tyskland VM i Brasilien med
1-0 i finalen mot Argentina, där Neuer dessutom blev turneringens bästa målvakt.



https://sv.wikipedia.org/wiki/Kreta

Kreta är en grekisk ö i Medelhavet. Kreta är en av Greklands tretton regioner.
Regionen uppdelas i de fyra prefekturerna Chania, Heraklion, Lasithi och
Rethymno. En person från Kreta kallas kretensare.

De första människorna som kom till Kreta var troligen från Mindre Asien eller
Afrika. De kom på 6000-talet f.Kr. och levde ett stenåldersliv och tämjde djur.
Mellan 3000 och 2500 f.Kr. kom nya immigranter från Mindre Asien och de stora
civilisationerna där. Kulturen på Kreta under bronsåldern cirka 2600-1100 f.Kr.
kallas minoisk.

Från 1900 f.Kr. byggdes de stora palatsen vid Knossos, Faistos och Malia. Runt
1700 f.Kr. utvecklades en skrift som nu kallas linear A. Denna har aldrig blivit
dechiffrerad. Vid 1700 f.Kr. förstördes palatsen, troligen av en jordbävning,
men byggdes upp igen, denna gång ännu större och mer arkitektoniskt utvecklade.
Även städerna och byarna återuppbyggdes och handeln blomstrade.

Ungefär 1450 f.Kr. förstördes även de nya palatsen, och man är inte helt säker
på orsaken. Tidigare har man trott att ett stort vulkanutbrott på ön Santorini
skulle ha förstört byggnaderna på Kreta, men en annan teori hävdar att mykenerna
förstörde den minoiska civilisationen. Mykenerna hade från denna tid total
kontroll över Kreta som tillsammans med den egeiska övärlden ingick i den
mykenska kultursfären. De återuppbyggde Knossos och några mindre palats, texter
skrivna på mykenska med Linear B har hittats i Knossos och Chania.

Vid 1100 f.Kr. överföll dorerna från Balkan Kreta och tog kontroll över ön,
vilket innebar det definitiva slutet för den minoiska civilisationen. Med
dorerna kom järnåldern, eftersom de hade med sig verktyg och vapen i järn.

Trots det visar Kreta en starkare kontinuitet med bronsåldern än det grekiska
fastlandet. Under 700-talet f. Kr. inleds ett orientaliskt inflytande inom det
kretensiska vasmåleriet. Från 600-talet märks ett tydligt inflytande från
Egypten i skulpturen. Det kretensiska samhället visade stora likheter med det i
Sparta.

Vid 100-talet f.Kr. hade romarna erövrat det mesta av Grekland och 69 f.Kr.
invaderade de Kreta, men det tog tre år innan ön var helt besegrad. Kreta kom
att tillhöra den romerska provinsen Cyrenaika, dit även Egypten och andra delar
av Nordafrika hörde. Huvudstaden i denna provins blev den kretensiska staden
Gortyn. Ruinerna av denna stad finns strax väster om den nutida staden Agii
Dheka. Romarna byggde vägar och akvedukter och flera hundra fredliga och
välmående år följde. År 59 kom aposteln Paulus och förde med sig kristendomen.
År 395 delades det romerska riket och Kreta hamnade i det östromerska riket som
styrdes från Konstantinopel (nuvarande Istanbul).

824 erövrades Kreta av arabiska pirater. Då hade det romerska riket fallit
samman och läget var kaotiskt runt hela Medelhavet. Araberna byggde bland annat
en borg på en plats som hette Heraclium. Där ligger idag staden Heraklion. 921
erövrade det bysantinska riket (som styrdes från Konstantinopel) Kreta och ett
visst välstånd återkom. 1204 angreps Konstantinopel av det fjärde korståget och
det bysantinska riket föll. Kreta såldes för en mindre summa till Venedig.
Venetianarna styrde ön med hård hand. Skatterna var höga och man exploaterade
skogen och jordbruket. Befolkningen gjorde uppror minst tio gånger.

1645 erövrade det osmanska riket Kreta från Venedig. Staden Heraklion gjorde
dock motstånd och var belägrad i 21 år innan man gav upp. Under de kommande 200
åren styrde turkarna ön och även nu beskattade man folket hårt. Man tvingade
också människor att omvända sig till islam, fast den större delen förblev
kristna. Befolkningen gjorde många uppror, första gången 1770. 1821 utbröt det
grekiska frihetskriget och 1832 blev Grekland en självständig stat. Kreta ingick
dock inte i denna stat, utan styrdes av Egypten innan ön återlämnades till
turkarna.

1898 blev slutligen Kreta självständigt, med hjälp av bland andra
Storbritannien. De flesta av Kretas invånare ville ha en union med Grekland, och
en sådan kom till stånd 30 maj 1913.

Den 21 maj 1941 började den tyska invasionen av Kreta, Operation Merkur. Efter
en vecka hade tyskarna vunnit och ockuperade ön fram till 1945. Under hela
ockupationen förekom kretensiska motståndsaktioner, vilka tyskarna hämnade genom
att bränna ner hela byar. Efter andra världskriget återhämtade sig Kreta ganska
snabbt tack vare sitt jordbruk och, från 1960-talet, även turismen. Idag finns
det minnesmärken och museer över hela ön. På Kretas norra kust går båtturer för
beskådning av nedskjutna krigsflygplan.

Kreta är 260 km lång och 60 km bred och därmed störst av de grekiska öarna. Ön
är Medelhavets femte största ö och har en yta på 8 261 km². Kreta ligger längs
35:e breddgraden, vilket är i jämnhöjd med bland annat norra delarna av Marocko,
Algeriet och Tunisien. Cirka 50 km söder om Kreta ligger den lilla ön Gavdos som
är världsdelen Europas sydligaste plats.

Det finns fyra stora bergskedjor på Kreta: Lefka Ori (Vita bergen),
Psiloritisbergen (Idabergen), Lasithibergen och Sitiabergen. Kretas högsta berg
finns i Psiloritisbergen; berget Ida eller Psiloritisberget, som är 2456 m högt.
Det finns många högplatåer i bergskedjorna, där jorden är bördig och
odlingsklimatet gynnsamt. Där odlas bland annat oliver, vindruvor och apelsiner.

Kretas längsta flod, Geropotamus, är 45 km lång. Den längsta bergsklyftan är
Samaria-ravinen i Lefka Ori. Den är 17 km lång och faller 1200 m. Det finns bara
en insjö på ön, sjön Kournas.

Kretas största stad är Heraklion, som är Greklands femte största stad. Strax
söder om Heraklion ligger det minoiska palatset Knossos. Kreta har ett stort
antal turistorter, framförallt Chania med dess omnejd samt Rethymnon. Mindre
turistorter är Agia Pelagia Agios Nikolaos och Hersonnisos som några exempel.

Då Medelhavet skapades genom att Atlanten bröt igenom vid Gibraltar sund för
omkring 4 miljoner år sedan, skapades en egen artpopulation bland de djur som
rättat sig på ön. Till exempel dvärgflodhästsarten Hippopotamus creutzburgi,
dvärgelefanten Elephas creuzburgi och ett flertal arter små hjortar av släktet
Candiacervus. Dessa större däggdjur utrotades vid människornas ankomst till ön.
Ett antal smågnagare, endemiska för Kreta, utvecklades också. Dessa har också
utrotats om än i långsammare takt. Endast ett litet däggdjur, näbbmusen
Crocidura zimmermanni lever kvar i de inre delarna av ön. Stenmården
inplanterades på ön under förhistorisk tid, troligen för att bekämpa gnagare.
Agrimigeten Capra hirus cretica är en vildget på ön, som stammar från tidiga
domesticerade fårarter, som förvildats på Kreta.



https://sv.wikipedia.org/wiki/Hus_(fisk)

Hus (Huso huso), också kallad beluga eller husblosstör, är en anadrom fisk som
ingår i släktet Huso, och familjen störar. Inga underarter finns listade. Denna
är en av de primitivaste ordningarna bland klassen benfiskar, med ett nästan
helt broskartat skelett. Husen beskrevs först av Linné 1758 under namnet
Acipenser huso.

Husen är en långsmal, hajliknade fisk med spetsig nos. Översidan är brunaktig
till gråsvart, undersidan ljusare beige till blekgul. Som alla störar saknar den
fjäll, men har i stället fem längsgående rader med kraftiga benplattor. Den kan
uppnå en längd av 9 m och en maximal vikt av 1,5 ton (vissa källor anger över 2
ton), men är oftast mindre. Detta gör den till den största stören, och den
största fisk som påträffas i sötvatten. Framför den platta, utskjutbara munnen
finns fyra runda, avlånga skäggtömmar.

Husen förekommer i norra Adriatiska havet, Svarta havet och Kaspiska havet samt
i tillhörande floder. Inplanterad i Östersjön av dåvarande Sovjetunionen.
Påträffad i Bråviken i Sverige den 12 april 1982.

Husen är en vandringsfisk som från havet vandrar upp i floder för att leka i
samband med vårfloden. De nykläckta ynglen driver med floden mot havet. Husen
använder sina skäggtömmar som hjälp när den födosöker och den lever framför allt
av fisk. Högsta uppmätta ålder är 118 år.

Av rommen från hus framställs rysk kaviar. "Rysk kaviar" framställs även ur en
del andra störfiskar. Även köttet ätes, färskt, fruset eller rökt. Simblåsan ger
husbloss.

Husen kallas också huse, husstör, husblosstör eller beluga. Det sistnämnda
trivialnamnet används dock också för vitvalen.



https://sv.wikipedia.org/wiki/M%C3%A4nniskans_kroppsl%C3%A4ngd

Människans kroppslängd eller bara längd är avståndet från undersidan av fötterna
till huvudets överkant när personen står upp.

En population med gemensam genetisk bakgrund och påverkande miljöfaktorer har
ofta en ganska karaktäristisk medellängd. Stora längdvariationer (cirka 20 %
avvikelse från genomsnittet) inom en sådan population beror vanligtvis på
gigantism eller dvärgväxt, vars medicinska tillstånd beror på specifika gener
eller endokrina avvikelser.

I områden med extrem fattigdom eller långvarig krigföring kan miljöfaktorer som
undernäring i barndomen eller ungdomsåren stå för påtagliga minskningar av
växten även utan närvaro av några sjukdomar. Detta är en anledning till att
invandrare från regioner i extrem fattigdom till regioner i överflöd kan visa en
ökning till växten.

Människans kroppslängd är ett resultat av både arv och miljö. Medellängden bland
oss människor har förändrats kraftigt genom åren. Med hjälp av arkeologiska
skelettfynd från olika tidsperioder har det möjliggjorts att få en godtagbar
översikt över människans kroppsutveckling från förhistorisk tid fram till nutid.
Den förhistoriska människoarten Homo habilis (2,5 miljoner - 1,8 miljoner år
sedan) ska haft en kroppslängd mellan 120 och 150 cm. Människoarten Homo erectus
(1,8 miljoner - 300 000 år sedan) var något större med längden 150 och 180 cm.
10 000 - 4000 f.Kr var människans uppskattade medellängd, män 160 cm och för
kvinnor 156 cm. I Europa för 40 000 till 10 000 år sedan var medellängden för
män mellan 160 och 189 cm och kvinnor 158 till ungefär 164 cm. Noterbart är att
kvinnans medellängd är ungefär densamma i Skandinavien som den var för kvinnor
under perioden 2300 f.Kr till 400 e.Kr, 167 cm. Under medeltiden var människans
uppskattade medellängd bland män 170–172 cm och bland kvinnor 159 till 162 cm.

Medellängden minskade en aning under 1800-talets första hälft för att senare öka
drastiskt under 1900-talet. Vid mönstring av män i Sverige kan man snabbt märka
av den ökade kroppslängden. På 1850-talet var medellängden bland mönstrade män i
Sverige 167,4 cm, till skillnad från 2004 då längden var 180,2 cm, vilket är en
längdökning på närmare 1,5 dm. Dock är det så att åldern för när den slutgiltiga
längden uppnås kontinuerligt blivit lägre. Å andra sidan har mönstringsåldern
sänkts från 21 år på 1840-talet, till 18 år 1955, vilket båda dock gör att
siffrorna inte är helt jämförbara.



https://sv.wikipedia.org/wiki/K%C3%B6penhamn

Köpenhamn (danska: København) är Danmarks huvudstad. Staden ligger i östligaste
Danmark, på öarna Själland och Amager, vid Öresund. Köpenhamn är Danmarks
ekonomiska, kulturella och vetenskapliga centrum, samt säte för parlamentet
(Folketinget), för regeringen samt för Danmarks regerande drottning. Tillsammans
med Malmö, som sedan år 2000 sammanknyts av Öresundsbron, ingår städerna i den
transnationella samarbetsregionen Öresundsregionen. Köpenhamns kommun har cirka
580 000 invånare, medan Hovedstadsområdet, som motsvarar Köpenhamns tätort, har
cirka 1,25 miljoner invånare (2014). Storstadsområdet har nästan 2 miljoner
invånare.

Traditionellt brukar Köpenhamns historia inledas med biskop Absalon Hvides
(1167-1168) borgbygge till försvar av bosättningen. Detta även om bosättning
funnits på platsen flera hundra år tidigare. Borgen fick stor militär betydelse
i dåtidens krig mot venderna, och rester av Absalons borg finns kvar under
nutidens Christiansborgs slott. Ortens centrala läge vid Öresund och givande
sillfiske gjorde den till en viktig handelsplats och Köpenhamn växte snabbt. På
order av Erik av Pommern blev Köpenhamn 1416 en kunglig besittning och kom
successivt att fungera som landets huvudstad. Kristian I anlade 1479 Köpenhamns
universitet och staden fortsatte att blomstra in på 1500-talet och 1536 blev den
officiellt Danmarks huvudstad. Köpenhamns stadsplan är till stor del ett verk av
Kristian IV, han var en framgångsrik byggherre och lät bygga en rad monumentala
byggnadsverk i staden, som Börsen, Holmens kirke, Rosenborgs slott och Tøjhuset.
1658 angrep den svenske kungen Karl X Gustav Köpenhamn, men staden lyckades med
en hårsmån försvara sig mot svenskarnas belägring, vilket skaffade köpenhamnarna
ökad prestige och självstyre.

Under 1700-talet fortsatte Köpenhamn sin gynnsamma utveckling och växte i
betydelse trots en rad olyckliga omständigheter. En pestepidemi drabbade
Köpenhamn 1711 och staden brann dessutom ned vid två tillfällen, 1728 och 1795,
samt blev bombarderat av engelska flottan i slaget om Köpenhamn (1807) vilket
ödelade en stor del av den äldre staden. På 1800-talet blev Köpenhamn centrum
för industrialiseringen av Danmark. Köpenhamns stadsmurar som funnits sedan
medeltiden revs och ersattes av grönytor och stadsbebyggelse. Under slutet av
1800-talet tvingade dåvarande ministären J.B.S Estrup och kungen igenom ett
hopplöst omodernt försvarsverk som fick namnet Vestenceinten och numera i
folkmun kallas Vestvolden. Detta ledde till att stadsplaneringen i hög grad gick
ut på att bygga täta, kompakta kvarter.

Första världskriget innebar arbetslöshet och sociala påfrestningar för staden,
frånsett det enorma minfält som lagts ut av såväl danska, svenska som tyska
flottorna. Endast en smal ränna hölls öppen. Köpenhamn var därefter under andra
världskriget, liksom resten av Danmark, ockuperat från 9 april 1940 till 5 maj
1945. Den mest spektakulära händelsen under den tyska ockupationen var RAF:s
bombning av Gestapos högkvarter i Shellhuset den 21 mars 1945, då ett stort
antal politiska fångar lyckades fly och Gestapos arkiv förstördes. Under slutet
av ockupationen avskaffades den danska polisen och en laglös period utbröt.

Av efterkrigstiden händelser i Köpenhamn kan nämnas ockupationen av "fristaden"
Christiania 1971, som för lång tid framöver ledde till en de facto frizon som
bland annat kännetecknades av fri narkotikahandel. I Danmark har Chistiania
främst av vänsterpartierna (Socialdemokraterne och Socialistisk Folkeparti)
betraktats som ett "socialt experiment".

På medeltidsdanska hette orten Køpmannæhafn, ungefär "köpmännens hamn", vilket
uttrycker stadens betydelse under medeltiden. År 1043 omnämndes orten för första
gången som Havn ("hamn"). Nutida namn på staden är på engelska Copenhagen,
isländska Kaupmannahöfn, polska Kopenhaga, tjeckiska Kodaň, på finska
Kööpenhamina, estniska Kopenhaagen, och på franska, spanska och portugisiska
Copenhague.

Uppgifterna om Köpenhamns folkmängd varierar beroende på hur stort område som
räknas. Ändringar av administrativa gränser under senare år har satt äldre
definitioner av till exempel Köpenhamns storstadsområde ur spel, vilket kan
förvirra.

Köpenhamns kommun är Danmarks folkrikaste med 579 513 invånare 1 oktober 2014,
på en yta av 86,2 kvadratkilometer. Kommunen delades före den danska kommun- och
regionreformen 2007 in i 15 administrativa stadsdelar, därefter har
sammanslagningar minskat detta antal till cirka 10. Noterbart är dock att
Frederiksbergs kommun, som ligger som en enklav inne i Köpenhamns kommun,
fortfarande är en självständig kommun.

Förr ingick Köpenhamns kommun, Frederiksbergs kommun och Gentofte kommun i
definitionen av Hovedstaden, vilket var en av Danmarks så kallade
hovedlandsdeler. Denna definition är numera inaktuell.

Köpenhamn har sedan länge vuxit sig större än sin kommungräns och den
sammanhängande bebyggelsen sträcker sig nu in i till exempel Hellerup, Gentofte,
Gladsaxe, Hvidovre, Rødovre, Herlev, Brøndby, Glostrup och Tårnby. Tätorten
Köpenhamn, det vill säga det område som utgörs av sammanhängande bebyggelse,
kallas Hovedstadsområdet och hade 1 246 611 invånare i början av 2014. Området
omfattar fyra hela kommuner, samt delar av ytterligare fjorton.

För närvarande hittar man ingen tydlig definition av Köpenhamns storstadsområde
i Danmarks statistiks redovisningar. Danska Skov- og Naturstyrelsen, som lyder
under Miljøministeriet, arbetar dock med en definition som kallas
Hovedstadsområdet som baserar sig på den så kallade Fingerplan 2007, vilken är
ett planeringsunderlag för Köpenhamn med omgivning och som i en första version,
Fingerplanen, arbetades fram redan 1947. Fingerplan 2007 används sedan 1 augusti
2007 som ett landsplandirektiv av myndigheterna. Det betyder att Fingerplanen
tillsammans med 34 enskilda kommunplaner samt viss statlig översikt (formellt
benämnt Oversigt over statslige interesser i kommuneplanlægningen) har fått
övergripande betydelse för områdets planering och beslutsfattande, med liknande
betydelse som HUR:s Regionplan haft för Köpenhamnsområdet fram till slutet av
2006. Hovedstadsområdet delas in i de fyra delområdena Det indre storbyområde,
Det ydre storbyområde, De grønne kiler samt Det øvrige hovedstadsområde. Området
som berörs hade totalt 1 989 942 invånare 1 oktober 2014, på en yta av 3 028,4
kvadratkilometer. Danska öresundskusten har idag mer eller mindre sammanhängande
bebyggelse från Köge i söder till Helsingör. Relativt sammanhängande bebyggelse
finns även i riktning mot Roskilde.

Ibland använder man Region Hovedstaden som definition, men detta område är inget
officiellt storstadsområde utan en administrativ region. Gamla, numera
inaktuella definitioner av storstadsområdet är de områden som kallades
Storköpenhamn och Huvudstadsregionen.

Köpenhamnområdet är tillsammans med Malmöområdet på den svenska sidan
huvudområdena i den relativt tätbefolkade Öresundsregionen.

Efter kommunreformen 2007 har man arbetat fram definitioner av landsdelar i
Danmark, för att möta statistiska behov på en lägre nivå än regioner. En av
dessa landsdelar heter København by, och omfattar kommunerna Köpenhamn, Dragør,
Frederiksberg och Tårnby. Den f.n. enda officiella definition som kallas
København by, Köpenhamns stad, är denna landsdel som definieras av Danmarks
Statistik. Ytan uppgår till 179,3 kvadratkilometer, och befolkningen uppgick
till 739 425 invånare 1 oktober 2014. En landsdel är i första hand en geografisk
och statistisk definition på NUTS 3-nivå, enligt systemet för Nomenklatur för
statistiska territoriella enheter, och området har inga administrativa
funktioner. Delar av samtliga tre kommuner i denna landsdel är glest bebyggda
eller så gott som obebodda, speciellt västra delen av ön Amager (som utvanns ur
havet under mellankrigstiden) samt öarna Pepparholm och Saltholm.

Köpenhamns kommun administreras av sju råd, liknande kommundelsnämnder i en
svensk kommun. Rådens uppgifter bestäms av borgarrepresentationen, som motsvarar
kommunfullmäktige i Sverige. Borgarrepresentationen har 55 medlemmar och sitter
i Köpenhamns rådhus. Det tyngsta rådet, ekonomirådet, styrs av överborgmästaren.
Val av borgarrepresentation sker vart fjärde år men inte i anslutning till det
statliga valet som i Sverige.

Frank Jensen (socialdemokraterne) verkar sedan den 1 januari 2010 som
överborgmästare i det traditionellt socialdemokratiska Köpenhamn.

Liksom i till exempel Stockholm skedde under 1950-,60-, 70 och även 1980-talen
en gradvis utflyttning från Köpenhamns innerstad till nya stadsdelar, förorter
och förstäder. Köpenhamns och Frederiksbergs kommuner består till stor del av
kvartersbebyggelse, men stora ytterområden, bl.a. i stadsdelarna Brønshøj-Husum,
Vanløse, Valby, Kongens Enghave samt delar av Amager består av glesare
förortsbebyggelse.

Det gamla centrum mellan Kongens Nytorv och Rådhuspladsen har kvar de medeltida
slingrande gatorna och oregelbundna torgen, med den livliga butiks- och
promenadgatan Strøget som förbinder de båda platserna under växlande namn längs
sträckningen. Bebyggelsen i detta område präglas av rikt ornamenterade
renässansbyggnader från Kristian IVs tid, de enkla "ildebrandshusen" som
uppfördes efter den stora eldsvådan 1728, samt nyantika byggnader från sent
1700- och tidigt 1800-tal. Alldeles vid Amagertorv finns Helligåndskirken. I
Latinerkvarteren norr om Strøget ligger universitetsområdet och domkyrkan Vor
Frue kirke. I närheten ligger också Trinitatis Kirke, med sitt kupoltorn
Rundetårn som rymde ett astronomiskt observatorium fram till 1861. Söder om
Strøget finns Slotsholmen, som sedan medeltiden varit hem för den centrala
administrationen, med slottet Christiansborg där bland annat Danmarks högsta
domstol, Folketinget samt stads- och utrikesministerierna huserar. Där finns
även kungliga representationslokaler.

Köpenhamn har många större och mindre parkområden. Dyrehaven norr om Hellerup är
den största. Längre in mot centrum finns Fælledparken samt Frederiksbergs
slottspark inklusive Søndermarken. Innanför sjöarna finns bland andra Kongens
Have, Botanisk have och Ørstedsparken. Större delen av det på 1930-talet av
havet utfyllda västra Amager utgör Amager Fælled, ett blandat skogs- och
ängsområde. Enghave är en liten park med stor lokal betydelse på Vesterbro. Även
den stora Valbyparken bör inte glömmas.

I staden finns också ett antal mindre sjöar som avskiljer dagens centrala
Köpenhamn från Frederiksberg och Nørrebro. Søerne heter räknat från nordost mot
syd "Sortedams Sø", "Peblinge Sø" och "Sankt Jørgens Sø". De är cirka 200 meter
breda och deras totala längd är mellan 2,5 och 3 km. De ligger inte på en rak
linje, utan som en mindre del av en cirkel med mycket stor radie. Standkanterna
utnyttjas av flanörer och typiska fåglar som trivs vid vatten. Efter tillkomsten
av två broar ser det ut att vara fem sjöar, deras namn består dock. Kör man över
en av de mellersta broarna får man en illusion av att en större flod rinner
genom staden. I själva verket är sjöarna mycket grunda, och kommunen har problem
med vattenkvalitéten på grund av all fågelmatning.

Köpenhamn är känt för sina "tinnar och torn", byggnationer av högre hus har
därför alltid motarbetats. Detta till trots ligger Skandinaviens näst högsta
bostadshus (efter Turning Torso i Malmö) på Frederiksberg, det 30 våningar höga
Domus Vista (102 m högt). Mest kända höghus är dock Radisson Blu Royal Hotel vid
Vesterport station (22 våningar) samt Radisson Blu Scandinavia Hotel i området
Islands Brygge på norra Amager (26 våningar). Efter den brittiska belägringen
och beskjutningen med fosforraketer 1807 förstördes nära nog alla hus med
halmtak, och många andra hus därtill. Det finns därför ytterst få medeltida hus
kvar överhuvudtaget. 1700-tals radhusområdet Nyboder kunde dock renoveras, och
är i dag ett både unikt och populärt bostadsområde, beläget på gränsen mellan
City och Østerbro. På norra sidan Nyhavn finns dock ett fåtal byggnader vilka är
ännu äldre. Annars präglas "Den indre by" av tidig 1800-tals bebyggelse. Blott
få hus har fått ge vika för efterkrigsbebyggelse, åtminstone i citys södra
delar. Ett mindre område norr om Kongens Have har byggts på 1950 och 1960-talen.
På Frederiksberg och i brokvarteren är bebyggelsen från omkring förra
sekelskiftet, med de först byggda husen närmast de från city radiellt utgående
boulevarderna.

Denna omtalade kyrkogård invigdes 1760 på platsen för en pestkyrkogård från
1711, och är delvis fortfarande i bruk för de som har familjegravar här.
Kyrkogården ligger idag på inre Nørrebro. En gulfärgad putsmur skiljer
kyrkogården från den trafikerade Nørrebrogade. Här vilar många av Danmarks mest
framträdande icke-kungliga personer som avlidit de senaste 250 åren, bl.a. H.C.
Ørsted, Niels Bohr, Søren Kierkegaard och H.C. Andersen (i familjen Collins
familjegrav, vars gravsten dock flyttades 1914). Delar av det nordvästra hörnet
av kyrkogården har tömts för att göra plats åt den nya metrostationen "Nørrebro
runddel", som kommer att bli en av de nya tunnelbanestationerna som byggnationen
av Cityringen för med sig. Detta har irriterat inte enbart boende runt
kyrkogården, utan också kommunalpolitiker som anser sig blivit lurade av
byggbolaget gällande hur stor del av kyrkogården som berörs.

Fristaden Christiania i stadsdelen Christianshavn befolkas till stor del av
oliktänkande, hippies och andra originella människor. Stadsdelen använder unika
lösningar för många samhällsfunktioner och har länge varit en intressant plats
att besöka för Köpenhamns turister. Till stor del bygger fristaden på ett
ideellt arbete och andra intressanta lösningar. Även viss drogturism kommer till
Christiania, då vissa hävdar att cannabis är lätt att få tag på i fristaden.

Köpenhamns och hela Danmarks nationalsymbol är den bara 125 cm stora statyn Den
lille havfrue som invigdes 1913. Den föreställer huvudpersonen i H.C. Andersens
saga Den lilla sjöjungfrun. Den ligger vid inre hamnen i närheten av Kastellet.
Under världsutställningen i Kina flyttades statyn utomlands under en begränsad
tid, vilket gjorde många upprörda.

Mittemot huvudbangården ligger Tivoli, som är en av världens äldsta nöjesparker,
dock flera hundra år nyare än "Bakken". Tivoli är öppet under stora delar av
året. Längs parken går gatan HC Andersen Boulevard med Köpenhamns rådhus på
andra sidan. Huset är smyckat med många skulpturer som skapades mellan 1892 och
1905 enligt renässansstilen. Rådhustornet är med 113 m Danmarks högsta torn.

Vid Klampenborg ligger världens äldsta nöjespark, Dyrehavsbakken, eller bara
"Bakken" i folkmun, med anor från 1500-talet. Enligt sin egen reklam är detta
nöjesfält det som har flest åkattraktioner i Skandinavien, trots att själva
nöjesfältet är ganska kompakt. Den äkta träbyggda Berg-och-Dal-banan var när den
invigdes på 1930-talet Europas högsta, och tillhör fortfarande de högsta äkta
träbanorna. Inträdet är gratis och från Klampenborgs S-tågs och Re-tågsstation
kan man hyra hästdroskor de c:a 500 meterna genom Dyrehavens ("Djurgården")
bokskog innan man är framme vid nöjesfältet. Ursprunget var ett rykte om att här
fanns en magisk källa, dit köpenhamnarna begav sig om söndagarna, så började det
komma andra attraktioner allt efter hand, på så vis har nöjesfältet sakta men
säkert övertagit källans roll.

På Frederiksberg ligger Zoologisk Have eller bara "Zoo", som har djur från hela
världen inklusive elefanter, giraffer och andra stora djur. Zoo håller öppet
året runt, men perioden april-oktober är att rekommendera för då kan alla djur
beskådas.

Akvariet Den blå planet (före detta Danmarks akvarium i Charlottenlund) öppnade
2013 i Kastrup, ett område i Tårnby kommun. Den är en stor anläggning och har
gångtunnlar genom det största akvariet. Samlingarna kommer från hav och andra
vattendrag i världen.

I Botanisk Have finns många sydländska och på andra sätt märkvärdiga växter att
se. I Botanisk have finner man också zoologisk museum, som inte skall förväxlas
med tidigare nämnd djurpark, Zoo.

Vid Vesterport S-tågstation finner man Tycho Brahe Planetariet med dagliga
förevisningar. Bredvid Tivoli och Rådhuspladsen fanns fram till 2007
vaxkabinettet Louis Tussaud's Wax Museum, vilket numera dock är nedlagt.

Förutom Nationalmuseum är Statens museum for Kunst, Den Hirschsprungske Samling
och Louisiana är några välkända konstmuseer som finns i Köpenhamn.

Glyptoteket är helt unikt för Norden, och omfattar främst antika samlingar. Från
Mesopotanien, Egypten (inklusive mumier), Det gamla Grekland och Romarriket.
Byggnaden i sig är också tämligen ovanlig. I dess mitt finns en vinterträdgård
med fiskdammar och palmer som är högre än den egentliga byggnaden, taket i
vinterträdgården är kupolformat.

Andra intressanta museer är "Erotisk museum" (Stängdes 2009), "HC Andersen
museet", "Vaxkabinettet", "Guinness rekord-museum" samt Experimentarium (ett
fysiskt-logiskt museum beläget vid Tuborg hamn) där man inte bara får röra det
som ställs ut - det är själva idén.[förtydliga] Langelinie vid frihamnen är känd
för sina fartyg.

De största teatrarna är Det Kongelige Teaters båda scener (varav den äldsta är
från 1770-talet; "Gamle Scene") vid Kongens Nytorv samt den ganska nyöppnade
Köpenhamns opera, även Østre Gasværk Teater, Nørrebro Teater och Folketeatret
finns. Vid den centralt belägna parken Kongens have finner man Teatret ved
Kongens Have, vars totala golvyta inkl. scenen endast omfattar 26 m2. Det är
enligt teatern själv världens allra minsta teater. En eller två skådespelare
framför inte allt för långa stycken inför 4-5 sittande personer. Nära kungliga
slottet Amalienborg finns också Odd Fellow teatret. En helt ny storteater har
också invigts (år 2008) vid Langelinje, Skudespillerhuset.

Folketinget håller till i det nyklassisistiska Christiansborgs slott från förra
sekelskiftet. Det gamla brann ner i slutet av 1800-talet. De gamla
soldatbostäderna i Nyboderkvarteren är långa gula tvåvånings radhus från
1700-talet. I detta sammanhang måste också Humlebyområdets 245 radhus uppförda
1884-85 av "Arbejdernes Byggeforening", då främst för arbetare på det på
1990-talet nedlagda varvet Burmeister & Wain, nämnas.

Langebro är HC Andersen Boulevards förlängning och mynnar på Amager vid
Christmas Møllers plads medan Knippels bro går från Christiansborg via den av
Holländare på 1600-talet pålade och kanalförsedda stadsdelen Chistianshavn innan
även denna väg når den till största delen naturliga ön Amager.

I närheten av universitetet finns Vårfrukyrkan av Christian Frederik Hansen i
klassicismens stil med statyetter av Bertel Thorvaldsen. Lite längre norrut
ligger Rundetårn med bra utsikt över staden och treenighetskyrkan. Byggnaderna
står vid Strøget som är en av världens längsta bilfria gator och den centrala
gatan genom Köpenhamn.

Mellan denna gata och inderhavn ligger Christiansborgs slott. Huset är sedan
1918 säte för Danmarks parlament. På samma ställe fanns tidigare Köpenhamns
första borg som byggdes i mitten av 1100-talet. Det nuvarande slottet uppkom
mellan 1907 och 1928. Vid slottets norra sida ansluter slottskyrkan och bredvid
står Det Kongelige Bibliotek som är landets nationalbibliotek. Här finns även
huset Børsen från 1620 som fram till 1974 var en aktiebörs.

En annan känd sevärdhet i Köpenhamn är gatan Nyhavn. Den kännetecknas av hus som
står med gavelsidan mot gatan och är stadens centrum för gastronomi. Vid gatans
västra ände ligger torget Kongens Nytorv som är Danmarks största torg. På torget
finns en staty som avbildar Kristian V. Från torget några hundra meter åt
nordväst ligger Rosenborgs slott som idag inhyser ett museum med Danmarks
kronjuveler. Det kungliga slottet Amalienborg uppfördes omkring 1750 i rokoko.
Slottet består av fyra byggnader som är placerade runt ett åttakantigt torg.
Varje dag klockan 12 äger parad rum i samband med (det kungliga) vaktombytet.

Förutom Tivoli och Dyrehavsbakken finns Strøget, det centrala shoppingstråket
med näraliggande nöjesdistrikt, samt Nyhavn som utgör ett typiskt pub och
uteserveringsområde. Även Istedgade på Vesterbro är känt för sina klubbar, pubar
och går rakt genom Köpenhamns hotelltätaste del, mellan centralstationen och
Enghaven.

Varje år sedan 1982 arrangeras en karneval kring pingst. Redan första året
besöktes karnevalen av omkring 200.000, men den fick en explosionsartad
utveckling. Antalet besökare ökade kraftigt under de fem första åren för att
kulminera 1986, då det på pingstaftonskvällen och natten mot pingstdagen hade
samlats 2 miljoner människor på Ströget och övriga gator i Köpenhamns city, "den
indre by" Evenemanget beskrevs detta år bl.a av Kvällsposten som "Norra Europas
största spektakel". Och gatorna runt Ströget var som en fullpackad
ståplatsläktare, bara med mycket stor möda kunde folk ta sig fram. Under natten
till pingstdagen urartade det hela, många butiksfönster krossades och butiker
plundrades och polisen hade ingen möjlighet att kunna ta sig fram. Efter detta
drog Köpenhamns kommun sig ur evenemanget och intresset för karnevalen svalnade
lika fort som det stigit, men från slutet av 1990-talet har pingstkarnevalen
stabiliserats till ett evenemang av "lagom" proportioner. Pingstkarnevalen är
förebilden för Malmöfestivalen vilken i sin tur var Sveriges första
tillställning av denna typ, och som numera finns eller har funnits i någon form
i varje svensk stad. (s.k. studentkarnevaler har dock funnits i Sverige långt
tidigare)

Bland idrottsarenor är f.d. Idrættsparken, numera Parken (ägt av FC Köpenhamn),
med 38 000 sittplatser på Österbro och Brøndby stadion med 29 000 sittplatser de
största, men även Farum Park med 12 000 sittplatser och Gladsaxe Stadion med
knappt 14 000 platser (drygt hälften sittplatser) är äkta fotbollsarenor. För
friidrott finns en mindre arena precis bakom Parken, Østerbrostadion samt ett
flertal andra anläggningar (Lyngby Stadion, Hvidovre stadion m.fl).

Av inomhusarenor är Forum på Frederiksberg med sin cykelvelodrom för
sexdagarsloppet samt Brøndbyhallen mest kända. En modern travbana finns vid
Charlottenlund (medan Amagers travbana stängdes på 1970-talet). För Galopp finns
Klampenborgs bana.

De framgångsrika fotbollsklubbarna FC Köpenhamn och Bröndby IF kommer från
Köpenhamn. Andra klubbar är Fremad Amager, B93, FC Nordsjälland, Köge BK, Lyngby
IF, Hvidovre IF, Frem och Akademisk Boldklub.

Köpenhamn har ett mycket välutvecklat cykelbanenät, väl gynnat av stadens platta
geografi, och andelen pendlare som cyklar en del eller hela vägen mellan
arbetsplats och hem är mycket stort hela året runt. De flesta större gator har
enkelriktade breda cykelbanor på båda sidor. I Köpenhamn sker 37% av alla resor
till arbete med cykel, inklusive inpendling från andra kommuner. En del cyklar
längre avstånd. Av de som pendlar 10-15 kilometer till jobb i Köpenhamn, väljer
var tionde att cykla. År 2004 uppmättes cykelbanornas längd till 34 mil.

1995 blev Köpenhamn en av de första städerna att införa s.k. stadscyklar,
lånecyklar som man plockar ut från särskilda stationer genom att stoppa i ett 20
kronors mynt. Myntet återfås automatiskt vid återlämnande vid vilken station som
helst.

Radiellt ut från city och brokvarterens boulevardförlängningar utgår motorvägar
till Helsingör E47, Kongens Lyngby, Hilleröd, Roskilde-Holbæk, Frederikssund,
Amager-Kastrup-Öresundsförbindelsen E20, en koppling mellan Motorring 3 och 4
samt mot Köge E47 och E20, där den delar upp sig mot Rödby/Gedser eller mot
Odense och Stora Bält. Det finns ungefär lika mycket fyrfilig som sexfilig
motorväg.

Köpenhamns flygplats, Kastrup, på Amager c:a 7 km söder om centrum. Kastrup har
sedan mitten av 1990-talet en järnvägsstation och sedan 2008 utgår en metrolinje
också härifrån.

Hamnen har plats för bil- och passagerartrafik till Oslo och Świnoujście och
besökande kryssningsfartyg. Under senare år har Köpenhamn besökts av 300
kryssningar årligen.

Köpenhamn har maritimt klimat. Som för nästan hela Nordeuropa är
årsmedeltemperaturen c:a 5 grader högre än genomsnittet för sin latitud.

Köpenhamn, som stad vid helt öppen kust mot öster och söder och med öppet
relativt låglänt terräng och tämligen skogfritt kulturlandskap åt väster och
norr, är en relativt blåsig stad året runt. Till detta kommer att de atlantiska
lågtrycksminima mycket ofta passerar över eller nära Danmark.

Worldwide Centers of Commerce Index, publicerad av MasterCard, rankar Köpenhamn
som 14:e viktigaste stad, och den viktigaste i Skandinavien. Enligt GaWC
klassificeras Köpenhamn som en världsstad med en ranking på beta+ nivå. I 2008
års Global Cities Index rankades Köpenhamn på 36:e plats i världen, 15:e plats i
Europa och 2:a i Norden.



https://sv.wikipedia.org/wiki/Internet_Explorer_9

Windows Internet Explorer 9 (förkortat IE9) har skapats av Microsoft. Den
släpptes till allmänheten den 14 mars 2011. Internet Explorer 9 stöder flera
olika funktioner i CSS 3, inbäddade ICC färgprofiler v2 och v4 via Windows Color
System, och har förbättrad prestanda för JavaScript. Det är en av de fem största
webbläsarna som implementerar stöd för SVG. IE9 har även hårdvaruaccelererad
grafikrendering med hjälp av Direct2D, hårdvaruaccelererad textrendering med
hjälp av DirectWrite, hårdvaruaccelererad videorendering med hjälp av Media
Foundation, imaging support med hjälp av Windows Imaging Component samt
högkvalitetsutskrifter med XPS. Internet Explorer 9 stöder även HTML5-video och
audiotaggar samt formatet Web Open Font. Microsoft har släppt Internet Explorer
9 som en självständig version, utan att det är bundet till någon viss version av
Windows som varit fallet med tidigare versioner.

Systemkraven för Internet Explorer 9 är Windows 7, Windows Server 2008 R2,
Windows Vista Service Pack 2 eller Windows Server 2008 SP2 med
plattformsuppdatering. Windows XP och tidigare versioner av Windows stöds ej.
Internet Explorer 9 är den sista versionen av Internet Explorer som kommer att
ha stöd för Windows Vista. Internet Explorer 10 kommer endast stödas för Windows
7 och framåt.

Utvecklingen av Internet Explorer 9 påbörjades kort efter att Internet Explorer
8 släppts. Microsoft började då att ta emot förslag på funktioner genom
Microsoft Connect. Teamet som arbetar med Internet Explorer fokuserade på att
förbättra stödet för HTML5, CSS3, SVG och XHTML samt att förbättra gränssnittet
med mer smidighet och en ren ny design.

Microsoft annonserade Internet Explorer 9 för första gången vid PDC 2009 och
uttalade sig då mest om hur webbläsaren skulle utnyttja hårdvaruacceleration i
DirectX för att förbättra prestandan hos webbapplikationer och kvalitén hos
webbtypografi.

Senare meddelade Microsoft att de anslutit sig till W3Cs arbetsgrupp för SVG
vilket satte igång spekulationer kring att Internet Explorer 9 skulle ha stöd
för SVG. Detta visade sig vara sant vid MIX 10, där Microsoft demonstrerade stöd
för grundläggande markup för SVG och ett förbättrat stöd för HTML5. De meddelade
även att de skulle förbättra detta stöd markant tills släppet av den första
betan av Internet Explorer 9. Internet Explorer-gruppen introducerade även en ny
JavaScriptmotor för 32-bitars Internet Explorer 9 ,med kodnamnet Chakra, som
använder Just-in-time-kompilation för att exekvera JavaScript.

Vid MIX 10 släpptes den första förhandsupplagan av Internet Explorer
9-plattformen. Denna hade stöd för CSS3, SVG, den nya JavaScriptmotorn Chakra
och en poäng på 55/100 i Acid3-test, en förbättring från Internet Explorer 8 som
hade 20/100. Den femte maj 2010 släpptes den andra förhandsupplagan som fick ett
betyg på 68/100 på Acid3-testet samt snabbare prestanda på prestandamätningen
för JavaScript, SunSpider, än den första förhandsgranskningen. Den 23 juni 2010
släpptes den tredje förhandsupplagan. Den fick 83/100 på Acid3-testet samt
återigen ett förbättrat resultat för JavaScriptmotorn. Den tredje
förhandsupplagan inkluderade även stöd för HTML5 (ljud, video), taggar för
canvas samt WOFF. Den fjärde augusti 2010 släpptes den fjärde förhandsupplagan
med ett betyg på 95/100 i Acid3-test och en än snabbare JavaScriptmotor. 15
september 2010 släpptes en betaversion av Internet Explorer 9 till allmänheten,
tillsammans med den femte förhandsupplagan för plattformen, nu med ett nytt
gränssnitt. Till skillnad från förhandsupplagorna ersatte en installerad Beta
tidigare installerade versioner av Internet Explorer. Den sjätte
förhandsupplagan släpptes den 28 oktober 2010 och inkluderade stöd för CSS3
2D-transformationer samt semantiska element i HTLM5. Den sjunde Internet
Explorer 9 Platform Preview släpptes 17 november 2010, och har en bättre
JavaScriptfunktion.

De olika förhandsupplagorna var inte fulla versioner av Internet Explorer 9, då
de var tänkta för testing av layout-motorn. De var riktade till webbutvecklare
för att kunna få feedback på de olika förbättringar som gjorts, använda
parallellt med andra installerade webbläsare och användes för en förhandsvisning
av endast renderingsteknologin. De hade därför minimalistiska gränssnitt och
saknade traditionella gränssnittselement så som adressfält och
navigeringsknappar.

Den 23 november 2010 släpptes två uppdateringar för den publika betan av
Internet Explorer 9. KB2448827 förbättrade reliabilitet och löste
stabilitetsproblem i den tidiga beta-releasen medan KB2452648 löste ett inbyggt
problem med feedback för Internet Explorer 9 och den senaste versionen av
Windows Live Sign-in Assistant. Uppdateringarna kan hämtas hem via Windows
Update eller hemsidan för Microsoft Download Center. Samma dag läckte Internet
Explorer build 9.0.8027.6000, baserad på förhandsupplaga 7 för Internet Explorer
9, ut. Den tionde februari 2011 släpptes releasekandidaten för Internet Explorer
9, samtidigt som förhandsupplaga 8 för plattformen. Releasekandidaten hade
förbättrad prestanda, en funktion för spårningsskydd, ett förfinat gränssnitt,
stöd för fler webbstandarder och andra förbättringar.

Den slutgiltiga versionen av Internet Explorer 9 blev publik den 14 mars 2011,
vid musik och filmfestivalen South by Southwest, SXSW, i Austin i Texas.

Internet Explorer 9 (32-bit) har en snabbare JavaScriptmotor än Internet
Explorer 8, internt kallad för Chakra. Chakra har en separat bakgrundstråd för
att kompilera JavaScript. Windows kör den tråden parallellt på en separat kärna
när en sådan är tillgänglig. Kompilering i bakgrunden möjliggör fortsatt
interaktion med webbsidan för användaren samtidigt som Internet Explorer 9
genererar ännu snabbare kod. Genom att den körs separat i bakgrunden kan denna
process utnyttja moderna, flerkärniga maskiner.

I Microsofts preliminära SunSpidermätningar av den tredje 32-bits
förhandsupplagan av Internet Explorer 9 överträffade motorn den i Internet
Explorer 8 med faktor 10, och överträffade därmed samtidigt den senaste Firefox
4.0 pre-releasen. Microsoft tillhandahöll information om att deras nya motor för
JavaScript använde så kallad dead code elimination-optimering för snabbare
prestanda, och att webbläsaren klassade en mindre del kod i SunSpider-testet som
”död kod”. Robert Sayre, en utvecklare av Mozilla undersökte detta ytterligare
och visade att dead code-optimeringen i Internet Explorer 9 hade buggar. Han
visade även på testfall där dessa buggar exponerades och hur de ledde till
felkompilering.

Efter det slutgiltiga släppet har 32-bits Internet Explorer 9 fått resultat som
gör den till den ledande mainstream webbläsaren enligt SunSpider.

Motorn förbättrar signifikant stödet för ECMA-262, standarden för ECMAScript
Language, inklusive funktioner som är nya för den nyligen färdigställda femte
upplagan av ECMA-262 (ofta förkortat ES5). 64-bitars versionen av Internet
Explorer 9, som inte ens är standard som webbläsare på 64-bitars system använde
inte JIT-kompilatorn och presterar upp till fyra gången långsammare.

Internet Explorer 9 har förbättrat stöd för CSS. Implementationsrapporten för
Internet Explorer 9, som skapades utifrån Internet Explorer 9 Beta, visar att
Internet Explorer 9 klarar av 97,7% av alla test i WC3:s testset för CSS 2.1..

Ljudtaggen inkluderar stöd för MP3 och AAC codecs, medan videotaggen stöder
H.264/MPEG-4 AVC. Stöd för andra videoformat, så som WebM, kräver tredjeparts
plugins.

Internet Explorer var den första webbläsaren som gav stöd för webbtypsnitt med
hjälp av @font-face -regeln, men stödde endast formatet Embedded OpenType (EOT)
och saknade stöd för delar av typsnittssmodulen i CSS 3. Internet Explorer 9 gav
fullt stöd för CSS3 typsnittsmodulen och adderade även stöd för WOFF. support.

Internet Explorer 9 inkluderar ett “Spårningsskydd” som en förlängning av
“Inprivate Filtering” i Internet Explorer 8.” InPrivate Filtering” blockerade
tredjepartsinnehåll genom att använda en XML-lista som behövde importeras eller
så skapades automatiskt en lista genom observation av tredjepartsservrar som
användaren interagerade med vid surfning. Om en server dök upp mer än ett visst
angivet antal gånger så blockerades framtida kopplingar till den av Inprivate
Filtering.

Internet Explorer 9 stöder två metoder för spårningsskydd. Den primära metoden
är användning av Tracking Protection Lists (TPL) som tillhandahålls av olika
organisationer och företag. Spårningsskyddet är automatiskt påslaget om det
aktiverats en gång, till skillnad från InPrivate Filtering som behövde aktiveras
varje gång Internet Explorer 8 startades. När en TPL blir utvald så blockerar
eller tillåter Internet Explorer 9 tredjeparts URI-nedladdningar baserade på
reglerna som finns i TPLen.

Den andra metoden är användning av en Do Not Track header samt en DOM property.
Anrop från Internet Explorer 9 inkluderar headern när en TPL blir vald. Hemsidor
som följer headern bör då inte använda spårningsmekanismer. För tillfället är
det dock frivilligt att följa den här headern men i framtiden kan det bli ett
krav.

Metoderna för spårningsskydd har lagts fram som förslag till WC3 för
standardisering.

Internet Explorer 9 använder skydd i flera lager mot malware. Den använder
tekniska medel för att skydda minnet, som till exempel Data Execution Prevention
(DEP)/NSX -skydd, Safe Exception handlers (SafeSEH) och Address space layout
randomization ASLR. Utöver dessa skydd av minnet nyttjar IE 9 även SEHOP
(Structured Exception Handler Overwrite Protection). Detta hjälper till att
försäkra att strukturerad undantagshantering inte kan utnyttjas som en svaghet,
ens när gamla add-ons som ej blivit omkompilerade för att utnyttja SafeSEH körs.

Utöver detta så är Internet Explorer 9 kompilerat i den nya C++-kompilatorn i
Visual Studio 2010. Denna inkluderar en funktion som kallas Enhanced GS, även
känt som Stack Buffer Overrun-igenkänning, vilket förhindrar ”stack buffer
overruns” genom att upptäcka korrupta stackar och i så fall undvika körning.

Internet Explorer 8 använde SmartScreen technology, vilket enligt Microsoft var
effektivt mot phishing och andra illvilliga hemsidor. I Internet Explorer 9 har
skyddet mot malware förlängts med hjälp av SmartScreen Application Reputation.
Denna varnar användaren om hon laddar ner en applikation utan ett “säkert rykte”
från en sida som inte har ett säkert rykte.

I slutet av 2010 publicerades resultaten från tester av webbläsares skydd mot
malware genomförda av NSS labs. Studien undersökte webbläsarens kapacitet för
att förhindra användare att följa upp illvilliga länkar via sociala nätverk och
nedladdning av illvillig mjukvara. Den undersökte inte webbläsarens förmåga att
blockera illvilliga webbplatser eller kod. Enligt NSS blockerade Internet
Explorer 9 99% av nedladdningar av malware, jämfört med 90% för Internet
Explorer 8 som inte använder sig av funktionen SmartScreen Application
Reputation. I början av 2010 gav liknande tester Internet Explorer 8 ett betyg
på 85%, förbättringen på 5% ska bero på kontinuerliga investeringar i
förbättring av data intelligence. I jämförelse visar samma forskning att Chrome
6, Firefox 3.6 och Safari 5, som alla använder Googles tjänst Safe Browsing fick
betygen 6%, 9% respektive 11%. Opera 10 fick 0% på grund av sitt misslyckande
att upptäcka något malware via sociala tjänster alls.

Tillverkare av de andra webbläsarna kritiserade testet, med fokus på bristen av
transparens kring de URLer som testats och den bristande hänsynen till layered
security. Google kommenterade att "Rapporten anger i sig självt att studien inte
undersökt webbläsares säkerhet kopplat till sårbarheter i plug-ins eller
webbläsarna i sig själva”, och Opera kommenterade att resultatet framstod som
märkligt och att skydd mot sociala malwares inte är en indikator på generell
säkerhet i webbläsaren.

För att stöda webbplatser som är anpassade för äldre versioner av Internet
Explorer finns i Internet Explorer 9 ett kompatibilitetsläge liknande det i
Internet Explorer 8 som emulerar standardläget i Internet Explorer 7. Detta läge
kan aktiveras av användaren, domänadministratören eller skaparen av en hemsida.

Tack vare tekniska förbättringar av webbläsaren bestämde sig utvecklingsgruppen
för Internet Explorer för att ändra strängen för användaragenten. Koden
Mozilla/4.0 ändrades till Mozilla/5.0 för att matcha strängar i andra nya
webbläsare och därmed indikera att Internet Explorer 9 är mer brett användbar än
tidigare versioner. Koden Trident/4.0 ändrades även till Trident/5.0. På grund
av att långa strängar skapar kompbabilitetsproblem så inkluderar inte Internet
Explorers standardsträng .NET-identifierare . En utökad sträng finns fortfarande
tillgänglig för webbsidor via webbläsarens .userAgent property, och skickas när
en hemsida visas i kompatibilitetsläge.

Enligt Net Applications så sjönk Internet Explorers marknadsadel till 56% i
januari 2011. I The Register sade Tim Anderson att Internet Explorer 9 var
Microsofts svar på den sjunkande marknadsandelen (från 68.5% i juli 2008 till
56% i januari 2011, enligt StatCounter). Han ansåg att den var “snabbare och
polerad” en “anmärkningsvärd förbättring” över åttan och noterade “superba”
utvecklingsvertyg och “äkta och signifikant” stöd för HTML5, även om det inte
var så omfattande som Microsoft angett. Dock ansedde han att
konfigurationsmöjligheterna var strödda över hela användargränssnittet och att
de distinkta och excellenta funktionerna för ActiveX-filtering och
spårningsskydd kan vara förvirrande för mindre tekniska användare. Han menar
även att faktum att releasekandidaten släpps elva månader efter att den
annonserats i mars 2010 vid MIX visar på en för långsam utvecklingsprocess. Den
nya versionen är en “bra modern webbläsare” men konkurrensen går snabbare
framåt.

Tidningen Computing observerade att mängden funktioner har byggts upp sedan
utvecklingen påbörjades, med nyliga förändringar så som en helt ombyggd
JavaScriptmotor och mycket bättre stöd för webbstandarder. Tidningen
rapporterade att Internet Explorer 9 RC rankats över Firefox, knappt över Safari
samt under Chrome och Opera i Futuremarks prestandamätning för webbläsare –
Peacekeeper. Internet Explorer 9 fick ett resultat på 95% i det inofficiella
Acid3 standardtestet.

Michael Muchmores första intryck i tidningen PC Magazine var generellt positiva
och hyllade funktionerna i läget InPrivate. Han konstaterade även att
spårningsskyddet i Internet Explorer 9 var mer flexibelt och omfattande än det i
Mozilla. Recensionen angav även att Internet Explorer 9 nu även ”vinner
prestandamätningen för JavaScript – SunSpider” och att det var en stor
förbättring jämfört med Googles mätningar för JavaScript. Även om det
fortfarande föll långt bakom Chrome 9. För normal surfning var det dock svårt
att se en prestandaskillnad mellan Chrome och Internet Explorer.
Releasekandidaten var även perfekt kompatibel med många fler webbplatser än
betan, även om det fortfarande fanns problem med vissa webbplatser på grund av
att deras utvecklare ännu inte testade dem mot den nya webbläsaren.
Releasekandidaten fick betyget 4/5.

Den första dagen Internet Explorer 9 var kommersiellt tillgänglig laddades den
ner över 2,35 miljoner gånger.

I sitt prestandatest gjort för ZDNet i mars 2011 konstaterar Adrian
Kingsley-Hughes att Google Chrome 10, Internet Explorer 9 (32-bit) Final
Release, Opera 11.01 och Firefox 4 Releasekandidat var ganska lika webbläsare.
Han menade att Microsoft hade arbetat hårt med IE och tagit den från att vara
den långsammaste webbläsaren i gruppen till att bli den snabbaste. I grund och
botten ansåg han att prestandan för JavaScript inte längre var ett verkligt
problem, speciellt inte i testning för normalt användande och det var svårt att
se en skillnad mellan de olika webbläsarna.

I februari 2011, vid Mobile World Congress, annonserade Steve Ballmer en stor
uppdatering för Windows Phone 7 inför slutet av 2011, som kommer att inkludera
en mobil version av Internet Explorer 9 som stöder samma webbstandarder (ex.
HTML5) och hårdvaruaccelererade grafik som PC-versionen. Microsoft demonstrerade
den hårdvaruaccelererade prestandan i en akvariedemo genom att använda en
utvecklingsversion av mobila Internet Explorer 9 jämfört med den långsamma
prestandan hos november 2010 IOS 4.2.1 RTM Safari på en Iphone 4.



https://sv.wikipedia.org/wiki/Ikea

Ikea är ett multinationellt möbelföretag som grundades 1943 av Ingvar Kamprad
som ett postorderföretag. Företagsnamnet bildade han av initialerna för Ingvar
Kamprad, Elmtaryd, Agunnaryd där Elmatryd i Agunnaryd är gården som han växte
upp på och företagets dåvarande adress. Bolaget ägs av en stiftelse i
Nederländerna som i sin tur ägs av stiftelsen Interogo i Luxemburg , men
kontrolleras alltjämt av familjen Kamprad. Under verksamhetsåret 2015 omsatte
Ikea-koncernen 32,7 miljarder euro. VÅ15 hade koncernen omkring 155 000
anställda i 43 länder. Huvudkontoret för Ikea-koncernen ligger i Leiden,
Nederländerna. Den svenska verksamheten är koncentrerad till Älmhult,
Helsingborg och Malmö.

De fem största försäljningsländerna är Tyskland 14 %, USA 14 %, Frankrike 8 %,
Storbritannien 7 % och Italien 5 %.

I Sverige finns totalt 20 varuhus, varav det senaste invigdes i Umeå 26 februari
2016. Varuhuset som invigdes dessförinnan var det i Borlänge den 25 oktober
2013. Världens nordligaste Ikea ligger i Haparanda i Sverige, vid gränsen till
Finland (HaparandaTornio)

Företagets katalog med bilder och priser på deras möbler är världens största
kommersiella trycksak. Den trycktes VÅ15 på 34 språk och i 219 miljoner
exemplar. En ny upplaga av katalogen kommer varje år i augusti eller september,
beroende på utgivningsland.

Företaget grundades 1943 av Ingvar Kamprad när han var sjutton år gammal. Från
början såldes pennor, tavelramar, klockor, smycken, nylonstrumpor, plånböcker
och annat som Kamprad kom över. Möbler började inte säljas förrän 1947 och 1955
började egendesignade möbler säljas.

Namnet Ikea valdes av grundaren Ingvar Kamprad och är en akronym för Ingvar –
Kamprad – Elmtaryd – Agunnaryd. Här är Elmtaryd en äldre stavning för gården
Älmtaryd där Kamprad växte upp. Gården är belägen i socknen Agunnaryd.

Från början sålde Kamprad varorna per postorder, men 1953 öppnade han en affär i
Älmhult. Nära den gamla affären uppfördes senare ett större varuhus, som stod
klart 1958 och fick stå som modell när man började bygga fler varuhus runt om i
Sverige. Det första varuhuset utanför Sverige – och tillika Ikeas andra varuhus
– öppnades 1963 i Asker utanför Oslo.

På de flesta Ikeavaruhus finns en restaurang där man säljer svensk mat,
däribland köttbullar. Ikea har kommit att bli den största exportören av
förädlade livsmedel från Sverige. Restaurangen är obligatorisk i alla
Ikeavaruhus med meningen Inga affärer görs på fastande mage, något Kamprad själv
sade. Det finns strikta regler för hur stor restaurangen måste vara, precis som
att alla de nya varuhus som byggs måste innehålla ett lekrum (även detta har
Kamprad bestämt eftersom ingen kan göra affärer med barn springandes runt
benen).

I Sverige, liksom i andra länder, finns det en matbutik i anslutning till
utgångskassorna, en så kallad Swedish Food Market. I butikerna finns ett brett
urval av klassisk svensk husmanskost, så som sill, knäckebröd, julmust och så
vidare. Flertalet produkter säljs under Ikeas eget varumärke; Ikea Food.

Det andra varuhuset i Sverige, efter det i Älmhult, stod klart i Kungens Kurva
söder om Stockholm 1965. Varuhuset karaktäriseras av en stor, rund byggnad, som
har fått sin inspiration av Guggenheimmuseet i New York. Ikea kallades vid tiden
för Ikéa och när bygget stod klart pågick en namnstrid inom företaget. Det
slutade med att varuhuset fick två olika skyltar, från söder var texten IKEA
medan det från norr var Möbel-IKEA. På grund av ett elfel i en av skyltarna
drabbades Ikea av en brand 5 september 1970 som skadade varuhuset svårt. En
ombyggnad genomfördes och resulterade i det numera välkända Ikeakonceptet med
restaurang och tag-själv-lager.

År 1976 formerade Ingvar Kamprad nio teser som sammanfattade hans gärning,
organisation och den speciella "Ikeaanda" som enligt Kamprad genomsyrar
företaget. Dokumentet innehåller sortimentsregler, strategiförklaringar och hans
vision för företaget. Teserna lyder i punktform:

Ikea har startat en intern utbildning, Ikea Way, där företagets chefer utbildas.
Enligt Ikea skall utbildningen göra cheferna till ambassadörer för företaget för
att slå vakt om den så kallade Ikeaandan.

Byggandet av nya Ikeavaruhus har flera gånger lett till kontroverser. Ibland har
historiskt värdefulla byggnader rivits, vilket lett till konflikter med
föreningar och experter. Bland annat planerades en modernistisk byggnad ritad av
den kände arkitekten Marcel Breuer att rivas. I ett annat fall fick Ikea
beviljat, och genomfört, rivandet av ett antal historiskt värdefulla byggnader i
New York för att bereda plats för en parkeringsplats; åtgärden stämplades som
"skamlig" av Simeon Bankoff, ordförande för Historic Districts Council. I
samband med att ett varuhus i Saudiarabien återöppnades år 2004 rapporterade
brittiska BBC att tre människor klämdes till döds; Ikeas säkerhetsåtgärder
ifrågasattes.

Norska politiker kritiserade 2005 Ikea för att "stödja kvinnoförtrycket i
muslimska länder" genom att avstå från att avbilda kvinnor i de
monteringsanvisningar som medföljer möblerna. Ikeas norska informationschef,
Camilla Lindemann, försvarade ställningstagandet genom att hänvisa till
"kulturell hänsyn", medan den svenska informationschefen Fredrik Wahrolén helt
tillbakavisade kritiken och hävdade att kvinnor förekommit i manualerna sedan
1987 och att samma manualer används i alla länder. 2012 kom det fram att
bilderna i Ikeakatalogen hade anpassats för den saudiska marknaden genom att de
flesta kvinnor hade retuscherats bort. 2009 bytte Ikea typsnitt från Futura till
Verdana. Ett typsnittskrig rullade igång på Internet och i Rumänien insamlades
tusentals underskrifter för att Ikea skulle byta tillbaka. Verdana används dock
ännu år 2016.

Stundtals har Ingvar Kamprad och i förlängningen Ikea sammankopplats med diverse
nazistsympatier, vilket bland annat tas upp i Kampradbiografin "Historien om
IKEA", skriven av Bertil Torekull.

Den 23 juni 2010 riktades skarp kritik mot Ikea för att köra ut leveranser till
de olagliga judiska bosättningarna på Västbanken, men inte till de palestinska
områdena, vilket kritiker ansåg bidra till att upprätthålla ockupationen och
barriären.

Sveriges Televisions Uppdrag granskning avlöjade 2011 fakta om Ikeas
ägarstruktur som Ingvar Kamprad fram till avslöjandet lyckats dölja (se rubriken
Ägarstruktur ovan). Ikeas dåvarande styrelseordförande Grosskopf har i inslag i
Sveriges Television meddelat att det inte längre föreligger några skattemässiga
fördelar med Ikeas nuvarande ägarstruktur jämfört med om Ikea-koncernen skulle
ha sitt säte i Sverige. Enligt Grosskopf finns dock inte några planer på att
ändra den nuvarande ägarstrukturen. Uppdrag granskning kritiserades för
felaktigheter och för att inte ha redovisat fakta som talat emot deras
påstående. Kamprad själv har sagt att han flera gånger under 90-talet talat om
hur Ikea är uppbyggt och aldrig hållit något hemligt. Efter Uppdrag gransknings
reportage klassade tidningen Forbes Kamprad som årets förlorare i sin lista över
världens rikaste människor, vilket är i linje med vad Ingvar Kamprad alltid har
påstått.

2012 avslöjade Uppdrag granskning att Ikeas dotterbolag Swedwood låtit avverka
skog i områden av ryska Karelen. Skogen var certifierad av den internationella
skogsvårdsorganisationen Forest Stewardship Council (FSC), som ska skydda unika
skogar. Bakom kritiken låg bland annat nätverket Skydda skogen och Svenska
Naturskyddsföreningen. Även här har Uppdrag gransknings program kritiserats för
felaktigheter. Bland annat har Världsnaturfonden WWF kritiserat programmet och
velat bli intervjuade igen, men nekats detta.

En vecka efter avslöjandet om avverkningen av urskog i Ryssland kunde Uppdrag
granskning avslöja att Ikea utnyttjade arbetskraft från politiska fångar i DDR
under 1970- och 1980-talet, något som senare även bekräftades och beklagades
från Ikeas sida.

Ikea lanserade 2009 en kollektion med namn PS, vilket står för Post Scriptum.
Totalt ingår 71 produkter i serien som enligt Ikea är utvecklad med hänsyn till
resursanvändning och ansvarstagande. Vid framtagning av denna serie har Ikea
samarbetat med totalt 20 designers, deras egna, frilansande designer,
designstudenter och en designgrupp. Bland annat har Front designat lampan PS
Svarva för kollektionen.

Ikea Museum öppnar den 30 juni 2016 i Älmhult. Det är, trots namnet, ifrågasatt
om det är ett museum. Ikea Museum är medlem i Riksförbundet Sveriges museer.



https://sv.wikipedia.org/wiki/Ullevi

Ullevi, Ullevi Stadion, under byggtiden Nya Ullevi, i Göteborg. Den används för
fotboll, friidrott och konserter.

Sverige arrangerade Fotbolls-VM 1958, och för det behövdes några nya arenor,
bland annat i Göteborg. Göteborgs stadsfullmäktige beslutade den 17 november
1955, med rösterna 36 för och 16 emot, att de förberedande arbetena för ett
arenabygge skulle påbörjas och anslog 1,5 miljoner kronor till detta. Först den
14 juni 1956 tog stadsfullmäktige det formella beslutet att arenan skulle
uppföras, med röstsiffrorna 38 för och 12 emot. Samtidigt anslogs ytterligare
18,3 miljoner kronor, utöver de tidigare 1,5 miljoner, för schakt och dränering.
En allmän arkitekttävling 1954 resulterade i att arkitektkontoret Jaenecke &
Samuelson fick det prestigefyllda uppdraget att rita Nya Ullevi. Namnet Ullevi
betyder ungefär ”Ulls egendom eller tempel” och härstammar från Ull, ”spelens
och lekens gud” i den fornnordiska mytologin.

På våren 1957 blev byggnadstillståndet färdigt. Under maj månad samma år
påbörjades uppförandet av de 53 meter höga stålskeletten till pylonerna, och på
våren 1958 stod anläggningen färdig till en byggkostnad av 30 miljoner kronor
(327 miljoner kronor i 2007 års penningvärde). Huvudentreprenör var SIAB/Svenska
Industribyggen AB. Tävlingsförslaget var en bearbetning av de tidiga skisserna
till Malmö Stadion, båda utformade av Fritz Jaenecke. I likhet med arenan i
Malmö fick Ullevi en dynamisk, skulptural och organisk form. Till skillnad från
öppenheten i Malmö är Ullevi dock en helt sluten "idrottsborg" och den skiljer
sig också genom sin storlek och monumentalitet. Arenan rymde ursprungligen
53 000 åskådare - varav 22 000 sittplatser, där hälften var under tak samt
31 000 ståplatser, där 11 000 ståplatser och lika många sittplatser var under
tak - och var avsedd för såväl fotboll som friidrott, speedway och
skridskoåkning. En bekräftelse för arkitektkontoret på Ullevis utformning var
Helsingfors Olympiastadion: "Bekräftelse på vår uppfattning fick vi av ett
fotografi från Helsingfors olympiastadion, då detta var till hälften fyllt med
folk, som fått inta valfria platser. Folkmassan täckte då en yta, som i princip
utgjorde den planform, vi givit nya Ullevi. Att denna fullt naturligt givna form
kunde utnyttjas till att ge anläggningen dess spänstigt dynamiska arkitektur,
var en lycklig omständighet, som vi tacksamt tillvaratog."

På ömse sidor om entrén till press- och hedersläktaren inrättades stora affärs-
och utställningslokaler, med en sammanlagd golvyta av 1 600 kvadratmeter.

Anläggningens konstruktion var för sin tid avancerad och väckte uppmärksamhet i
utlandet. För konstruktionen stod Werméns Ingenjörsbyrå och SIAB. Byggherre var
Göteborgs stad, och huvudentreprenör var SIAB. Entreprenör för pålning och
grundkonstruktion var Nya Asfalt AB samt Byggnadsfirman Karl Sandberg.
Utformningen var främst gjord för att åstadkomma den bästa sikten för publiken,
detta genom att läktarna gjorts bredare och högre vid långsidorna och smalare
vid kortsidorna. Siktskymmande stödben har också undvikits genom att taket över
huvudläktaren var upphängt med stållinor i två stycken, 53 meter höga
betongpyloner. Pylonen har gjorts ihålig dels för all minska vikten, dels för
att få kommunikation till pylonloppen. Den är därför att betrakta som en
lådsektion, där pylonramen väger cirka 1 800 ton. Strax ovan överramen har den
sin största sektionsarea med 3,5 x 5,5 kvadratmeter.

Läktaruppbyggnaden över mark, hade en stomme av 46 radiellt riktade betongramar,
varav den största var 26 meter hög. På ramarna vilade prefabricerade
gradinbalkar av strängbetong med en största spännvidd av 15 meter.
Takkonstruktionen var av stålbalkar, täckta med lättbetongplattor, och hade en
bredd från 9 till 30 meter. Ullevi var grundat med 52 000 meter pålar av betong
och stål i längder som varierade mellan 6 och 67 meter. De längsta så kallade
"Herkulespålar", drevs ned av Nya Asfalt AB, varefter Byggnadsfirman Karl
Sandberg göt pålplintarna. Läktarna vilar på sammanlagt 46 armerade betongramar.
Gradängerna till de övre läktarsektionerna är fabrikstillverkade med spännvidder
upp till 14,5 meter. De tillverkades av A/S Skandinavisk Spaendbeton i
Köpenhamn. A-Betong prefabricerade de 13 ton tunga bakbalkarna i läktarens övre
del. Läktarnas nedre sektioner var gjutna direkt på platsen. Läktartaket bestod
av takpappstäckta Siporexplattor, vilande på en stålkonstrukion. Taket till
huvudläktaren är upphängt i de två pylonerna med hjälp av cirka 57 millimeter
grova stållinor. Ett system av dragband och tryckstänger fördelade belastningen
från det cirka 4 000 kvadratmeter stora taket. De mindre läktarnas tak vilar på
fribärande konsoler. Under monteringen bars taket upp av provisoriska pelare.

Från de båda pylonerna och två stycken belysningsmaster fick Ullevi under mörker
sin belysning från 136 strålkastare, med en sammanlagd ljusstyrka av 228 000
watt. För att minska tiden i säsongskiftet vinter—sommar, då Ullevi hade
världens första 400 meter långa konstfrusna skrinnarbana, fick bollplanens
gräsmatta ett nät av elvärmekablar som låg på ett djup av 20 cm under ytan.
Beslutet om konstisbanan togs av stadsfullmäktige den 12 juni 1958, med
röstsiffrorna 29 mot 23. På Sven Låftmans förslag beslöt Internationella
skridskounionen att förlägga Europamästerskapet i skrinning för herrar till
Ullevi 31 januari – 1 februari 1959. Invigningen av konstisbanorna skedde den 4
januari 1959, och två dagar senare mötte svenska ishockeylandslaget Wembley
Lions inför 18 365 åskådare, vilket var nytt svenskt publikrekord för
skridskosport.

Den första hyresgästen att flytta in på Ullevi, var idrottsförvaltningen den 12
maj 1958, efter att ha bott i ett provisorium på Södra vägen där Idrottens hus
senare låg.

Invigningen av Ullevi skedde den 29 maj 1958 klockan 18.15 av
Riksidrottsförbundets vice ordförande Bo Ekelund. Klockan 17.00 hade portarna
öppnats för publiken och 18.45 startade fotbollsmatchen mellan svenska
landslaget och Göteborgs stadslag. Matchen slutade 2-2, och första målet på den
nya arenan gjordes av Gunnar Gren på en straffretur från stadslagets målvakt
Ronald Johansson. Bror Mellberg från AIK gjorde avspark i matchen till Rune
Börjesson från ÖIS. Åskådarantalet var 49 493 stycken..

I samband med invigningen valdes även en "Miss Ullevi," som vanns av Margareth
Dahlstrand från Hisingen.

Ullevi är byggt på det område som kallades Levgrens äng (1836; efter Anders
Georg Levgren på Stora Katrinelund), som var en del av Ranängarna. Tidigare
kallades området för Tegelbruksängen, och det var där holländaren, doktor Pieter
á Naaldwyck i början på 1620-talet anlade ett tegelbruk. Tegelbruket såldes
redan 1629 till Göteborgs stad, och först kring år 1850 upphörde denna
verksamhet.

Innan en ny idrottsarena fördes på tal diskuterades det på 1930-talet om att
flytta Göteborgs Centralstation hit för att redan då bygga bort den än idag
existerande säckstationen vid Drottningtorget. Det var den omedelbara närheten
till Boråsbanan och Västkustbanan som föranledde spekulationerna om att knyta
ihop även Bohusbanan och Västra stambanan på denna plats.

En 2,4 meter hög staty i brons av Ingemar Johansson, skapad av Peter Linde och
kallad ”Ingo - the Champ”, avtäcktes den 17 september 2011, strax nordväst om
Nya Ullevi. Linde hade fått uppdraget 2009, och statyn göts hos Herman Bergmans
konstgjuteri i Stockholm.

I fotbolls-VM 1958 spelades bland annat den klassiska semifinalen mellan Sverige
och Västtyskland och senare bronsmatchen här. Finalen i Europamästerskapet i
fotboll 1992 spelades även här. Ullevi hade världens första konstfrusna
skrinnarbana. Den 6 januari 1959 invigdes Ullevis konstfrusna ishockeybana samt
träningsrink. Träningsrinken som låg utanför Ullevi var även tänkt att användas
som tennisbana samt basketplan. Dessa kom att användas fram till Frölundaborgs
isstadion öppnades 1967. Premiär för fotboll i elljus var det den 20 augusti
1959, då ÖIS mötte IFK. Matchen slutade 1-0 efter mål av Agne Simonsson i 13:e
minuten.

År 1958 inräknades från invigningen den 29 maj och till årets slut 801 276
åskådare. Året därefter var siffrorna 904 688 åskådare, detta trots att första
vårmatcherna i allsvenska serien detta år var förlagda till gamla Ullevi.

Under perioden 1990-1995 hade arenan en kapacitet på 38 000, med endast
sittplatser på grund av internationella regler för fotbollsarenor. Inför VM i
friidrott 1995 blev Ullevi utbyggd av Sten Samuelson och Curt Lignell och fick
en utformning enligt Fritz Jaeneckes ursprungliga intentioner.

Arenan används för internationella idrottsmästerskap, stora musikgalor och
sport- och showupplevelser. Ullevi hade efter ombyggnaden[förtydliga] en
publikkapacitet på 43 200 åskådare. Vid musikgalor var kapaciteten cirka 60 000
platser, varav 25 000 ståplatser på planen.

Den 28 december 2009 blev Ullevi åter en ishockeyarena då Frölunda HC mötte
Färjestads BK inför 31 144 åskådare och därmed satte nytt svenskt publikrekord
för ishockey.

I samband med två musikkonserter 1985 med Bruce Springsteen, sattes arenan i
självsvängning, med risk för att hela bygget skulle kunna skadas. Ullevis
konstruktion, med en arena som vilade på göteborgsk lera, var en bidragande
orsak. Därefter skedde en ombyggnad, där de stödjande fundamenten (betongpelare)
kom att drivas ner i urberget, för att i framtiden göra något liknande omöjligt.

I det nordiska försöket att få EM 2004[förtydliga] var det planerat att utvidga
Ullevis kapacitet till 70 000 människor och spela finalen här. Vintern 2011
påbörjades en ombyggnad så att Ullevi kommer att bli Nordens största
konsertarena med en publikkapacitet på 75 000. Ombyggnaden var klar 2012. Ullevi
"återinvigdes" juni 2012 i samband med två konserter med Bruce Springsteen, där
han genom två gånger 66 000 åhörare slog sitt eget konsertrekord från 1985.



https://sv.wikipedia.org/wiki/Irak

Irak (arabiska: العراق, al-'airaaq; kurdiska: Êraq), formellt Republiken Irak,
är en republik i Mellanöstern i sydvästra Asien. Landet gränsar till
Saudiarabien och Kuwait i söder, Turkiet i norr, Syrien i nordväst, Jordanien i
väst och mot Iran i öst. Landet har en kort kustremsa i Persiska viken.

Området kallades för Mesopotamien under antiken, och betraktas allmänt som en av
de första civilisationerna. Namnet Irak betyder "två ådror", vilket syftar på
floderna Eufrat och Tigris. Det tillhörde länge Persien (under de akemenidiska,
parthiska och sassanidiska dynastierna) och blev med upprepade mellanrum mål för
romerska anfall. På 600-talet ockuperades Irak av araberna, som skövlade den
sassanidiska huvudstaden Ktesifon och lät anlägga den nuvarande huvudstaden
Bagdad införa det nu helt dominanta islam i landet. Under 1200-talet skövlades
det av mongoliska styrkor under Djingis khan och dennes ättlingar, under vilket
miljontals människor kan ha mist livet. Bagdad jämnades med marken 1258 och den
rådande kalifen avrättades. Det mongolisk-turkiska inflytandet hävdes under
1400-talet och landet erövrades under tidigt 1500-tal av den osmanske sultanen
Süleyman.

Området ockuperades stegvis av brittiska styrkor under första världskriget och
förblev under brittiskt inflytande fram till 1958, då den brittiske lydhärskaren
kung Faisal II dödades i en militärkupp ledd av Abd al-Karim Qasim. 1963 förde
ännu en militärkupp arabnationalister och baathister till makten, och 1968
gjordes landet genom ytterligare en statskupp till en enpartidiktatur under
Baathpartiet och Ahmed Hassan al-Bakr.

1979 grep al-Bakrs kusin Saddam Hussein makten i det rådande revolutionsrådet
och lät utse sig till president. Under hans styre var landet en hård diktatur.
Efter ett förödande krig mot grannlandet Iran 1980–1988 hamnade landet i en
ekonomisk kris. Efter att Irak ockuperat Kuwait 1990 anfölls Irak nästa år med
FN:s godkännande av en koalition ledd av USA, som slog den irakiska armén.
Oppositionsgrupper uppmanades ta till vapen mot Saddam Husseins regim, men
grupperna fick inte militärt stöd utan slogs ned av regimen.

2003 anfölls Irak på nytt, denna gång utan FN-mandat och av huvudsakligen
amerikanska och brittiska styrkor (se Irakkriget). Som orsak angavs innehav av
massförstörelsevapen och – efter 11 september-attacken 2001 – förmodat stöd till
al-Qaida. Beskyllningarna har inte kunnat bekräftas och betraktas av många som
svepskäl. Genom ockupationen hamnade Irak i ett kaotiskt tillstånd där väpnade
grupper bekämpar ockupationsstyrkorna och representanter för den nya politiska
ledningen. En demokratiskt vald irakisk regering tillträdde den 20 mars 2006 för
att ersätta den interimsregering som tillsatts av den amerikanska
ockupationsmakten. De Natoledda styrkorna har blivit kvar i landet också efter
att kriget betraktas som avslutat.

Det bördiga landet mellan floderna Eufrat och Tigris var födelseplatsen för den
mesopotamiska kulturen, formad av folk som sumererna, babylonierna, assyrierna
och kaldéerna. Det var i slutet av den så kallade Uruk-perioden (det vill säga
omkring 3200 f.Kr.) som Mesopotamien, genom utvecklandet av kilskrift, trädde in
i den historiska tidseran. Från och med denna tid kan den historiska
utvecklingen följas genom skriftliga källor. Under större delen av 2000-talet
f.Kr. dominerade sumererna landet språkligt, politiskt och kulturellt, men sedan
kom babylonierna och assyrierna att styra utvecklingen i Mesopotamien. År 539
f.Kr. blev Mesopotamien en provins till Persien, sedan en del av det kortvariga
Alexandrinska väldet. År 312 f.Kr. kom området att hamna under det seleukidiska
imperiet. Efter en period under vilken Parthien dominerade kom området att
blomstra under sassaniderna som gjorde Ktesifon till rikets huvudstad. Ktesifon
var på 500-talet världens största stad och berömd för sina palats och bibliotek.

637 tog araberna det sassanidiska riket i besittning och anlade
militärkolonierna Basra och Kufa. Under Abbasisderna 762 flyttades kalifatet
till den nya staden Bagdad (nära forntida Babylon). Denna stad förblev,
undantaget den period som följde på dess förstörelse av mongolerna 1258, den
arabiska världens centrum tills det att den införlivades i Osmanska riket år
1534.

Det nuvarande Irak var fram till 1918 formellt en del av Osmanska riket och
bestod av de tre osmanska vilâyeten (provinserna) Bagdad, Basra och Mosul.

Under slutet av 1800-talet började Storbritannien intressera sig för Irak som en
station på vägen mot Indien. Under första världskriget utspelade sig från 1914
strider i Irak. Osmanerna med stöd av tyska trupper tvingade 1916 general
Charles Vere Ferrers Townshend att kapitulera vid al-Kut, men 1917-18 erövrades
Irak helt av britterna, som i freden i Sèves 1920 erhöll landet som mandat
enligt artikel 22 i Nationernas förbunds stadgar.

Namnet Irak kom från Irak Arabi eller Irak el-Arabi ("arabiska Irak"), vilket
var namnet på det osmanska landskap som omfattade vilajetet Basra och södra
delen av vilajetet Bagdad.

Kungariket Irak bildades 1921, och emir Faisal valdes 23 augusti 1921 till kung.
Författningen av 10 juli 1924 stadgade att Irak skulle vara en inskränkt
monarki, ärftlig på svärdssidan inom Faisals familj. Gränserna mot Turkiet
reglerades 1925 genom ett fördrag i Nationernas förbund efter den så kallade
Bryssellinjen, varvid större delen av vilajetet Mosul tillföll Irak. Gränsen mot
Nadjd bestämdes genom en överenskommelse mellan Storbritannien och Ibn Saud, och
1931 fastställdes slutligen Iraks gränser mot Syrien.

Irak försökte länge vinna full självständighet från Storbritannien, och genom
fördrag 1922, 1927, och 1930 lyckades man vinna allt större frihet, och efter
att ha slutit ett nära alliansavtal med Storbritannien erhöll man 1932
självständighet.

1941, under andra världskriget inledde Rashid Alis ett uppror mot den sittande
regeringen, detta ledde till det anglo-irakiska kriget där britterna besegrade
upprorsmakarna.

Alliansen med Storbritannien bröts 1958, då monarkin störtades och ersattes med
en republik, vilket också ledde till att landets kung Faisal II mördades
samtidigt som landet slet sig loss från de brittiska kopplingarna.

Baathpartiet fick 1968 kontroll över landet och inledde en Sovjetvänlig politik
som var fientlig mot Israel och Västmakterna. Saddam Husseins maktövertagande
1979 stöddes av USA och efter detta utvecklades en diktatur präglad av övergrepp
gentemot all opposition, inte minst de irakiska kurderna. År 1980 gick Irak till
attack på grannlandet Iran vilket ledde till det blodiga Iran–Irak-kriget fram
till 1988, där Irak även använde stridsgaser mot iranska soldater och civila.

Efter kriget hade Irak stora skulder och Saddam Hussein beordrade 1989
ockupation av det rika grannlandet Kuwait 1990, vilket utlöste Kuwaitkriget.
Motiven till kriget var dels en konflikt om en oljekälla dels att Kuwait hade
styckats bort från Irak efter kolonialtiden. USA övergav efter detta sitt stöd
åt Irak, och samlade en koalition av länder som gick till motanfall från
Saudiarabien och befriade Kuwait. Irak utsattes för omfattande flygbombningar
som förstörde landets infrastruktur. Koalitionen gick inte vidare in i Irak
efter att den besuttit Kuwait, så Saddam Hussein satt kvar vid makten trots
förlusten i Kuwaitkriget. Därefter var Irak isolerat och utsatt för hårda
internationella sanktioner.

20 mars 2003 invaderade en multinationell styrka Irak i strid mot FN-beslut.
Stridsfrågan var Iraks massförstörelsevapen; Irak hävdade att de hade förstört
sina massförstörelsevapen, medan USA och Storbritannien menade att de hade bevis
för att Irak i hemlighet hade kvar dem. Den 13 december 2003 greps Saddam
Hussein. Efter att ha haft regeringsmakten i landet från den 21 april 2003 (med
Iraks styrande råd som rådgivande från den 13 juli) överlämnade den av USA ledda
alliansen den formella makten till en irakisk interimsregering (tillsatt av den
amerikanska civiladministrationen) den 28 juni 2004. Den senare kunde dock inte
fatta långsiktiga beslut, eftersom den bara skulle sitta kvar fram till valet,
som var planerat att hållas den 2 januari 2005 men istället hölls den 30 januari
2005. Interimsregeringen hade inte heller befälet över de 160 000 utländska
soldater som var kvar i enlighet med en FN-resolution. Val under ockupation
strider mot gällande folkrätt.

Olika FN-organ kommer med regelbunden rapportering om den humanitära situationen
i Irak. I februari 2008 uppgav FN att fyra miljoner människor i Irak led brist
på mat. 40 procent av Iraks 27 miljoner invånare saknade tillgång till rent
vatten. I december 2007 rapporterade United Nations Office for the Coordination
of Humanitarian Affairs att ett av fyra irakiska barn under fem år var kroniskt
undernärt. En undersökning av kvinnors situation i Irak gjordes 2008 av
brittiska organisationen Oxfam tillsammans med den irakiska kvinnoorganisationen
al-Amal. I denna studie konstaterades att en fjärdedel av de intervjuade
kvinnorna saknade daglig tillgång till rent vatten. Vidare uppgav 40 % att deras
barn inte gick i skolan.

I mitten av 2004 var alla Iraks 240 sjukhus öppna (sjukvårdsbudgeten under
Saddams tid var 16 miljoner dollar, nu är den 1000 miljoner dollar [1]). Enligt
uppskattningar från FN har fler än 400 specialistläkare flytt från Irak sedan
kriget började 2003 och hundratals läkare har dödats. Många sjukhus i Irak är
underbemannade och saknar nödvändig utrustning. Dessutom är säkerheten på
sjukhusen ofta låg .

I spåren av kaoset efter Saddam-regimens fall har trafficking och speciellt
handel med små barn ökat kraftigt i Irak. Myndighetskällor samt
hjälporganisationer rapporterar om att kriminella gäng inriktade på
människohandel utnyttjar den rådande situationen med svaga och ofta korrupta
myndigheter samt dåligt bevakade gränser.

Nästan alla skolor och universitet har öppnats. Iraks medier är inte längre
censurerade. 100 nya arbetsplatser har öppnat och minst 900 till öppnar
snart[källa behövs]. Iraks BNP har vuxit med 52 % efter kriget.

Kritiker till kriget har samtidigt hävdat att den tidigare ekonomiska
situationen i Irak främst orsakats av FN:s handelsblockad mot landet, se Olja
mot mat-programmet. Iraks ekonomi var från tidigare ansträngd genom kriget mot
Iran, som började 1980. Mellan 1980 och 2003 minskade Iraks BNP per capita med
75 %. Blockaden skall också, enligt WHO, ha lett till ungefär 1,8 miljoner
irakiers död varav 800 000 barns död. Den tidigare dåliga strömförsörjningen i
landet kan också förklaras med att kraftstationerna bombats av USA. Majoriteten
av dessa har nu återuppbyggts.

2005 ansåg 57 % av de tillfrågade i en opinionsundersökning att attacker mot
koalitionsstyrkorna är berättigade. Denna andel har dock minskat i senare
undersökningar.

Den väpnade konflikten fortsatte efter de utländska truppernas tillbakadragande,
med USA som sista land att dra tillbaka sin trupper den 18 december 2011; se
Irakiska inbördeskriget.

Irak har i hela sin historia som självständig stat, fram till nyligen, varit mer
eller mindre en diktatur.

1968 tog Baathpartiet makten i en oblodig militärkupp, där Saddam Hussein så
småningom blev landets verklige ledare. Partiets officiella ideologi byggde på
arabisk enhet, frihet och socialism.

Parlamentet bestod av 250 platser, varav 220 valdes genom allmänna val, och 30
tillsattes av presidenten. Inga kandidater till parlamentet utanför Baathpartiet
var tillåtna. Formellt styrdes landet av ett revolutionsråd som utsåg president
och stiftade lagar tillsammans med parlamentet. I praktiken hade presidenten all
makt, han var premiärminister och överbefälhavare.

Genom ständiga utrensningar stärkte Saddam Hussein hela tiden sin makt, och alla
viktiga poster innehades av anhöriga och nära vänner till Hussein.

Efter Kuwaitkrigets slut (gulfkriget) mot Saddam Hussein fick de oppositionella
grupperna i de kurdiska områdena i norra Irak, som stod utanför Saddam Husseins
kontroll, ett visst reellt inflytande. De oppositionella grupperna i södra Irak
som gjorde motstånd mot Saddam Husseins regim i samband med kriget slogs brutalt
ner med många avrättningar som följd.

Efter USA:s och Storbritanniens ockupation av Irak 2003 styrdes landet av flera
olika interimsregeringar innan den första permanenta regeringen tillträdde den
20 maj 2006, sedan parlamentsval hållits den 30 januari 2005. Det andra
parlamentsvalet hölls den 7 mars 2010; se parlamentsvalet i Irak 2010.

Efter parlamentsvalet i Irak 2010 valdes Nouri al-Maliki till premiärminister
och till vice premiärminister valdes både Saleh al-Mutlaq och Rowsch Nuri
Shaways.

Irak ligger i västra Asien och gränsar till Turkiet i norr, Syrien i nordväst,
Jordanien i väster, Saudiarabien i sydväst, Kuwait i söder samt Iran i öster. De
västra delarna av Irak är till stor del öken, men området mellan de två stora
floderna Eufrat och Tigris, Mesopotamien, är fertilt. Den norra delen av landet
är till största delen bergigt. Där ligger Iraks högsta punkt, Rawanduz, 3658
meter över havet. Irak har en liten havskust vid Persiska viken. Nära kusten har
de två floderna ett gemensamt lopp, Shatt al-Arab (Arvand Rud), som tidigare
till stor del bestod av träskland. Flera av dessa områden dränerades på
1990-talet.

Huvudstaden Bagdad med 5,8 miljoner invånare (2000) ligger i mitten av landet på
Tigris flodbank. Andra storstäder är Mosul i norr och Basra i söder med 1,8
(2002) respektive 1,4 (2002) miljoner invånare. Andra städer inkluderar Arbil,
Bayji, Karbala, Kirkuk, Najaf, Samarra, Sulaymaniyya och Tikrit.

Det lokala klimatet är mestadels ökenklimat med milda till kalla vintrar och
torra, varma molnfria somrar. De norra bergstrakterna har kalla vintrar; ibland
med tunga snöfall som inte sällan skapar översvämningar.

Irak är indelat i 18 provinser (muhafazat, singular - muhafazah); al-Anbar,
Arbil, Babil, Bagdad, Basra, Dahuk, Dhi Qar, Diyala, Karbala, Kirkuk (f.d.
at-Ta'mim), Maysan, al-Muthanna, Najaf, Ninawa, al-Qadisiyya, Saladin,
Sulaymaniyya och Wasit.

Irak är ett gammalt jordbruksland, men i modern tid har dess ekonomi dominerats
av oljesektorn, vilken traditionellt har gett 95 procent av intäkterna i
utrikeshandeln. Landet var 1988 den näst efter Saudiarabien största producenten
av olja i Mellanöstern, och under åren 1980-1987 svarade oljeexporten för mer än
98 procent av landets exportintäkter. På 1980-talet skapade kriget med Iran
stora utgifter, vilka tvingade landet att låna pengar samt att minska
återbetalningarna på tidigare utlandslån. Iraks ekonomiska förluster under detta
krig beräknas till minst 100 miljarder amerikanska dollar. Efter krigets slut
1988 ökade oljeexporten gradvis i och med konstruktionen av nya oljeledningar
och återuppbyggnaden av skadade.

Den irakiska ockupationen av Kuwait i augusti 1990 och Kuwaitkriget, som
inleddes i januari 1991, ledde till stor ekonomisk skada, inte bara genom de
direkta kostnaderna för dessa krig, utan också på grund av de internationella
sanktioner som följde. Oljeexporten ökade under slutet av 1990-talet, och år
2002 uppgick den till cirka 75 procent av nivån för år 1988. Irak sitter på
världens näst största oljereserv efter Saudiarabien.

Iraks befolkning utgörs till mellan 75 och 80 procent av araber. Den andra
större etniska gruppen, kurderna, utgör 15-20 procent och lever i nordöstra
delar av landet. Mindre grupper är assyrier, turkmener, armenier och perser med
totalt ca 5 %.

Arabiska, kurdiska och nyöstsyriska var fram till 2014 de tre officiella språken
i landet. Januari 2014 röstade Iraks parlament för att även turkmenska och
kaldeisk nyarameiska skulle bli officiella språk i Irak och kunna användas
officiellt i regioner där dessa är majoritetsspråk. och Dessutom talas
arameiska, armeniska. Engelska är det vanligaste västerländska språket.
Arameiska var det språk som talades i Palestina under Jesu tid och ska inte
förväxlas med armeniska. Under de senaste åren har många flytt eftersom de är
kristna.

De flesta irakier är shiitiska muslimer men det finns en stor sunnimuslimsk
befolkningsgrupp. Det finns även mindre grupper kristna och judar (enligt
Minority Rights Group Report (ISBN 1-904584-60-8, www.minorityrights.org) fanns
2005 ca 20 judar i Bagdad, de flesta över 70 år. Samtliga irakiska judar är
utestängda från irakiskt medborgarskap).

Flera av Unescos kulturvärldsarv finns på irakiskt område, däribland fornstaden
Babylon (Babil), staden Ur, befästningsstaden Hatra och Assyriens forna
huvudstad Qal'at Sherqat (Ashur). I det laglösa tillstånd som följde på
invasionen 2003 blev många museer plundrade och världsarven fördes upp på listan
över hotade minnesmärken.



https://sv.wikipedia.org/wiki/Stefan_%26_Krister

Stefan & Krister var en duo bestående av komikerna Stefan Gerhardsson och
Krister Classon (då Claesson).

Paret började i Älvsered 1981 som trubadurer med bondkomiska visor på
repertoaren, men övergick alltmer i humor med åren. Riksgenombrottet kom i och
med revyuppsättningen Skåpbubblor (1988–1993, i Falkenberg), där de burleska
figurerna Birger & Olvert skapades. 1993 respektive 1996 producerades Full Fräs,
som blev deras första samarbete med TV4. 1995 byggdes Vallarnas friluftsteater i
Falkenberg, som blev deras egen scenanläggning. (Flitigt återkommande
skådespelare i duons föreställningar och filmer är bland andra Jojje Jönsson,
Annika Andersson och Siw Carlsson.)

Efter tjugo år tillsammans valde Classon att dra sig tillbaka från teaterscenen
och lade istället sin fokus på manus och regi av pjäser fram till sin
pensionering 2011, men kunde också uppträda sporadiskt på scen (som vid sitt
enmansnummer Bäst före?!, 2006). Gerhardsson arbetar fortfarande regelbundet på
scenen, mestadels i Lars Classons folklustspel.

1999 släpptes boken 20 år under bältet: Den nakna sanningen om Stefan & Krister,
skriven av Anders Wällhed (som bland annat regisserade duons videofilmer
inledningsvis). Gerhardsson och Classon medverkade 2010 i TV-programmet De
kallar oss roliga.

Stefan Gerhardsson och Krister Classon växte upp på drygt en mils avstånd från
varandra, vid gränsen mellan Halland och Västergötland. Classon hade medverkat i
dansbandet Bert Bennys, medan Gerhardsson arbetade som elektriker fram till 1985
och hade varit amatörmusiker sedan gymnasiet 1976. Deras första spelning
tillsammans var på invigningen av Älvsereds hotell i februari 1981, då
arrangören lät göra en duo efter att båda fått förfrågan men ingen av dem ville
spela ensam. (Innan detta hade Classon hört talats om Gerhardsson.) Efteråt
spelade de inledningsvis på lokala festligheter, med användning av eget material
och gamla visor från trakten.

Sedan duons andra liveuppträdande (1981 i Kalv), som övergick i ett slumpartat
gräl dememellan och som för publiken visade sig vara mer underhållande än
visorna, blev framgångarna avsevärt större när de därefter framträdde med inslag
av liknande diskussioner. De började spela in skivor där visorna varvades med
sådana uppträdanden, och publiken växte alltjämt genom att materialet spelades
upp i lokalradion. Den ökande publiktillströmningen blev också en stöttande
faktor när ett motstånd från kulturnämnden i Falkenbergs kommun uppstod inför en
kontroversiell spelning på visfestivalen i Sjönevad. Detta skedde efter att
kulturnämnden uppfattade duons kulturellt syftade låttexter som pornografiska.

1983 anställdes duon till Sven Slättengrens revyverksamhet i Värnamo, och 1985
hade Gerhardsson och Classon bestämt sig för att satsa helt på livet som
artister och komiker. De blev småföretagare genom att ett aktiebolag som bara
inkluderade duon bildades. Under 1980-talet producerade de fem skivor. 1987
bildade de företaget Nöjespatrullen (som därifrån och fram till 1991 hette
Produktionsgruppen i Halland) tillsammans med andra nöjesprofiler, artister och
musiker för att kunna projektera utan behov av hjälp utifrån. Ett av de två
första projekten blev revyn Skåpbubblor 1988, som inledningsvis var tilltänkt
sju föreställningar men blev 19 – och av detta sattes nya årliga revyer upp fram
till 1993, med Stefan & Krister på scen och Janne och Bosse Andersson som
producenter, istället för att ha flera olika projekt igång som tanken var i
början. Detta ledde till att endast duon och Anderssons blev kvar i företaget.

1988 bildade Gerhardsson och Classon bolaget Buskafilm för att spela in egna
videofilmer, och efter fyra produktioner slöt de ett avtal med TV4 om att spela
in sin första TV-serie vilken blev 1993 års upplaga av Full Fräs. Efter alla
revyframgångar växte också Nöjespatrullen, och teamet kände ett behov av en egen
scen. 1995 hyrde Nöjespatrullen en bit mark vid floden Ätran av Falkenbergs
kommun, och byggde Vallarnas friluftsteater. Hemlighuset 1996 blev deras första
folklustspel och kombinerades liksom följande folklustspel med turnéer runtom i
landet. Krister Classon var delaktig i regin och manusen, som kom att bli hans
huvuduppgift 2001–2011. Revyn 20 år under bältet som spelades in i Göteborg 2001
blev en "avskedsshow", och fokus lades framöver istället på folklustspelen på
Vallarnas friluftsteater.

År 2000 övertog Nöjespatrullen driften av Lisebergsteatern, och börsnoterades på
Göteborgs OTC-lista, efter att ha ingått samarbeten med exempelvis Bert Karlsson
och Hasse Wallman. Efter fler företagssammanslagninger några år senare bytte
Nöjespatrullen namn till 2Entertain och har därefter köpt upp ett stort antal
scener och teatrar välden över.

Notering: Folklustspelen från 2001 och framåt räknas mest upp som någon form av
samarbete med duon som varumärke, då Classon eller Gerhardsson vissa år ej
medverkat personligen.

Nästan samtliga av produkterna på köpkassett och DVD har visats på TV, i
samarbete med TV4.

Denna biografiska artikel om en svensk skådespelare behöver bilder. Har du en
passande fri illustration får du gärna ladda upp den. Denna biografiska artikel
om en svensk musiker behöver bilder. Har du en passande fri illustration får du
gärna ladda upp den.



https://sv.wikipedia.org/wiki/Norlie_%26_KKV

Norlie & KKV är en svensk hiphop-duo som består av Sonny Fahlberg (Norlie), född
4 mars 1990 och Kim Vadenhag (KKV), född 10 juli 1990.

Duon träffades 2008 i Huddinge kommun söder om Stockholm. Under våren 2009, då
de fortfarande gick i gymnasiet, gjorde de ett låtsamarbete och det blev
starten. Norlies bror Niklas Jacobsson, känd som DJ WIKEN, fick dom att vilja
börja med musik efter sin framgångsrika EP "Take Me Away". Rap är grunden, men
med influenser i flera sorters musik; pop, house, electro, techno och rock.
Under våren 2011 blev de utsedda till "Månadens artist" av MTV och Comviq, var
med i Vakna med The Voice, låg etta på NRJ:s "Dagens Topp 3" med singeln Pressad
av tid och släppte EP:n En Liten Del Av Någonting på Itunes och Spotify. EP:n
består av 4 låtar som finns med på deras blivande debutskiva SN/\RT som gästas
av bland andra Timbuktu, Minaya och house producenterna Nause. framträdde också
på NRJ Summer Club 2010 och med Lazee på både Helsinki's Nickelodeon Dagen 2011
och Ungdomens hus i Upplands-Bro.

Deras officiella debutsingel När jag går ner släpptes 2011 och nådde 18:e plats
på Sverigetopplistan. En video till låten gjordes samma år i november.

Under 2012 fick duon topp 10-hits med båda singlarna Tröjan du hatar och Där jag
hänger min hatt.

Både Sonny Fahlberg och Kim Vadenhag har spelat fotboll. Fahlberg var målvakt i
Sundbybergs IK och Vadenhag spelade i Djurgården. Detta sade de i Vakna med The
Voice den 23 februari 2012. De är även goda vänner med houseduon Nause.



https://sv.wikipedia.org/wiki/Kim_Kardashian

Kimberly Noel "Kim" Kardashian West, född Kardashian 21 oktober 1980 i Los
Angeles i Kalifornien, är en amerikansk fotomodell, skådespelare och
TV-personlighet. Hon medverkade i E!s reality-serie Familjen Kardashian. Hon har
även medverkat i filmen Disaster Movie.

Hon är dotter till Kris Jenner och framlidne Robert Kardashian. Hon är även
syster till Kourtney, Khloé och Rob Kardashian och halvsyster till Kendall och
Kylie Jenner. Hon har även styvsyskonen Burton (Burt), Cassandra (Casey),
Brandon och Brody. Hon har armenisk bakgrund.

Strax innan att hennes realityseriekarriär utvecklades fick Kim Kardashian
mycket uppmärksamhet genom ett sexklipp som spreds på nätet. Hon ersattes med 5
miljoner dollar i samband med en stämning av Vivid Entertainment. I oktober 2007
hade Keeping Up with the Kardashians premiär i amerikansk TV. I oktober 2011
hade 69 avsnitt visats. Hon var med i Fall Out Boys musikvideo till Thnks fr th
Mmrs år 2007.

I januari 2011 var det premiär för Kourtney and Kim Take New York. Serien följer
Kim och hennes syster Kourtney när de öppnar en ny D-A-S-H modebutik i New York.
De har sedan öppnat butik i Miami vilket skildras i Kim and Kourtney Take Miami.
Kardashian har också lanserat flera olika parfymer bland annat Unbreakable och
Gold som lanserades under 2010.

År 2011 fick hon en roll i filmen The Marriage Counselor med biopremiär i juli
år 2012.

I juni 2014 kom spelet Kim Kardashian: Hollywood ut från Glue Games där Kim
Kardashian var frontfigur.

2015 gav Kim Kardashian ut en bok med sina "selfies" dvs självporträtt tagna med
mobil, som under de första tre månaderna sålde 32 000 exemplar.

Kim Kardashian gifte sig med Damon Thomas år 2000, men de skilde sig 2004. Hon
gifte sig med Kris Humphries 2011 men de separerade samma år, skilsmässan gick
formellt igenom 2013. 24 maj 2014 gifte sig Kardashian med Kanye West, med
vilken hon hade haft ett förhållande sedan 2012. Paret har två barn, Saint och
North West.

Den 3 oktober 2016 bröt sig fem beväpnade män in på Kim Kardashians hotellrum i
Paris, där hon var på Paris Fashion Week. Inne på hotellrummet tilltvingade sig
männen henne smycken värda över 100 miljoner kronor, där bl.a hennes
förlovningsring.

Enligt källor till Tmz ska Kardashian, iklädd endast en morgonrock, ha blivit
hotad av de maskerande rånarna och sedan fått munnen tejpad och lämnad bunden i
badkaret.



https://sv.wikipedia.org/wiki/Downton_Abbey

Downton Abbey är en brittisk tv-serie skapad av Julian Fellowes och Gareth
Neame, samt primärt skriven av Fellowes. Serien hade premiär 2010 på ITV. Serien
utspelar sig på det fiktiva godset Downton Abbey i engelska North Riding of
Yorkshire där tittarna får följa den aristokratiska familjen Crawley och dess
tjänstefolk i början av 1900-talet. Serien är det mest framgångsrika
kostymdramat sedan En förlorad värld från 1981, med fler än 10 miljoner tittare.
Både första och andra säsongen nominerades och vann ett flertal priser och
utmärkelser, bland annat vann första säsongen en Golden Globe för Bästa
miniserie 2011.

Första säsongen utspelar sig mellan Titanics förlisning 1912 och första
världskrigets utbrott 1914. Andra säsongen utspelar sig mellan åren 1916 och
1919, och 2011 års julavsnitt utspelar sig över långhelgen jul-nyår 1919-1920.
Tredje säsongen utspelar sig mellan mars och augusti 1920 samt en julspecial som
utspelar sig i september 1920. Den fjärde säsongen utspelar sig under 1923 och
den femte säsongen tar sin början 1924 som avslutas av en julspecial som
utspelas julen och nyårsafton 1924. Den sjätte säsongen utspelar sig under 1925.

På det överdådiga edvardianska godset Downton Abbey lever earlen och grevinnan
av Grantham med sina tre döttrar. Döttrarna har ingen rätt att ärva godset och
dess tillgångar, men man planerar att låta äldsta dottern lady Mary gifta sig
med släktingen Patrick Crawley som är heir presumptive. Denne befinner sig dock
på Titanic, och omkommer i olyckan. Jakten på ny manlig arvtagare till
fideikommissen tar vid och nästa i tur som arvtagare är kusinen Matthew Crawley,
en arbetande jurist som får lämna arbetet i Manchester och anländer till Downton
Abbey tillsammans med sin mor Isobel. Den nye arvtagaren Matthew kämpar för att
lära sig adelns vanor, att bli accepterad och att passa in i sitt nya liv.
Känslor börjar gro mellan honom och Mary, den äldsta dottern i familjen, men
deras förhållande till varandra blir komplicerat.

Lord Granthams gamle vän John Bates anländer till Downton Abbey och söker arbete
på godset som Granthams betjänt, detta ses inte med blida ögon av Thomas Barrow,
husets ambitiöse förstelakej, som varit ute efter det jobbet i två års tid och
som gör allt för att se till att Bates tid på godset ska bli kortvarig. Bates är
på flykt från sitt förflutna, som ständigt verkar hinna ikapp honom. Bates och
kammarjungfrun Anna förälskar sig i varandra, men Bates mörka förflutna ställer
ständigt deras förhållande på spel.

Första världskriget rasar i Europa och kriget drabbar även familjen Crawley och
godset. Downton Abbey blir ett militärsjukhus för officerare i den brittiska
armén som sårats vid fronten. Förändringarna välkomnas knappast av alla i
familjen eller tjänstefolket. Mary och Matthew verkar, efter ett par misslyckade
försök att närma sig varandra, ha gått skilda vägar en gång för alla och
förlovar sig på varsitt håll. Matthew tar värvning och skickas till
skyttegravarna i norra Frankrike, därmed sätter han återigen arvet på spel,
något som verkar bli verklighet när han såras i strid och blir förlamad från
midjan och ner och därmed aldrig kommer att kunna få några barn. Bitter och
sorgsen isolerar sig Matthew från sin fästmö Lavinia och försöker förgäves
övertala henne att bryta förlovningen, när det visar sig att Matthews förlamning
bara varit tillfällig inser han att han älskar Mary trots allt.

Yngsta dottern Sybil börjar engagera sig politiskt och dras allt mer till
familjens irländske chaufför Tom Branson, som är radikal socialist och drömmer
om ett självständigt Irland. De två förälskar sig och vägrar acceptera att deras
olika sociala ställning stoppar deras kärlek. Sybil väljer att lämna det bekväma
och bekymmerslösa livet på Downton Abbey och flytta med Tom till Irland, något
som framför allt lord Grantham har svårt att acceptera. Samtidigt går Edith
ensam och törstande efter kärlek söker hon sig till Sir Anthony Strallan, en vän
till familjen, som är betydligt äldre än hon men de två förenas i sin
ofrivilliga ensamhet och en svårbalanserad kärlek mellan de två uppstår.

Downton Abbey står inför nya oroliga tider när 1920-talet inleds. Lord Grantham
har gjort dåliga investeringar som nästan ruinerat familjen och mycket tyder på
att familjen Crawley inte längre har råd att bo kvar. Matthew och Mary gifter
sig slutligen men Matthew plågas av oro över att skadorna han drog på sig i
kriget ska ha gjort honom steril, en farhåga som verkar besannas när Marys
efterlängtade graviditet uteblir. Samtidigt brottas Matthew med en rad andra
problem, fadern till hans före detta fästmö Lavinia, som föll offer för spanska
sjukan, har avlidit och har testamenterat en mycket stor summa pengar till
Matthew, pengar som skulle kunna lösa godsets och familjens ekonomiska problem
men Matthew tvekar över att ta emot dem eftersom han inte tycker sig vara värd
dem, detta skapar splittring i familjen och sätter ögonblickligen Matthews och
Marys äktenskap på prov. Relationen mellan Matthew och Robert blir också allt
mer spänd, Robert vägrar inse att hans dåliga investeringar har gett familjen
svåra problem och vill inte lyssna på Matthew, som hävdar att reformer är
nödvändiga. Även bröllop mellan Edith och Sir Anthony Strallan stundar i
familjen sedan de två beslutat att gifta sig. Men deras förhållande väcker
uppseende i familjen, som ser mycket skeptiskt på deras framtidsplaner.

Marys tillvaro har slagits i spillror efter Matthews plötsliga död, otröstlig
och energilös fördriver hon dagarna med att sörja sin avlidne make. Godset står
också inför en rad nya problem, Matthews död har inte bara orsakat stor sorg i
familjen Crawley, utan också osäkerhet kring vem som nu ska ärva fideikommissen
eftersom Matthew inte lämnat något testamente. Enligt lagen är Marys och
Matthews nyfödde son George ensam arvtagare, och Robert är den som ska förvalta
egendomen tills George blir myndig, vilket i princip lämnar Mary helt utanför.
När det senare visar sig att Matthew har efterlämnat ett testamente där han gör
Mary till sin ende arvtagare, vilket Robert har svårt att acceptera. En tvist
uppstår mellan Robert och Mary om hur godsets skatteskulder ska betalas.
Familjen Crawley har också tagit sig an den unga och festglada Rose MacClare,
som i sin jakt på spänning orsakar en rad problem. Anna och Mr. Bates relation
sätts på ett svårt prov när Anna utsätts för ett övergrepp som hotar att
ödelägga deras äktenskap.

Femte säsongen av serien hade brittisk premiär 21 september 2014 och historien
tar sin början 1924 i samband med att Ramsay MacDonald blir Storbritanniens
första premiärminister från Labourpartiet, samhällsförändringar är att vänta och
på Downton försöker man göra det bästa av situationen. Anna och Mr. Bates jobbar
med att hitta tillbaka till varandra, men återigen kommer de få det svårt när
Anna hamnar i centrum för en mordutredning. Tom kämpar för att finna sin plats
på godset, men känner sig allt mer främmande för societeten och den värld han
lever i och börjar på allvar fundera på att starta ett nytt liv någon
annanstans. Edith har svårt att förlika sig med att inte ha sin dotter hos sig
och längtan kommer till slut att ta överhanden. Isobel och Lord Merton planerar
att gifta sig och planerar för ett liv tillsammans, men Lord Mertons söner
försvårar situationen. För Rose stundar bröllop, men situationen är allt annat
än problemfri eftersom brudgummens familj är judisk och i synnerhet fadern har
svårt att acceptera giftermålet. Säsongen följdes av en julspecial den 27
december 2014.

Roses svärfar Lord Sinderby har hyrt Brancaster Castle i Northumberland och
bjuder in familjen Crawley på ripjakt. Julen 1924 firas på Downton Abbey.

Den sjätte och sista säsongen hade premiär 20 september 2015. Säsongen tar sin
början 1925, ett halvår efter att julspecialen "Downton Abbey: A Moorland
Holiday" utspelade sig.

Highclere Castle i Hampshire användes som Downton Abbey, och tjänstefolkets
bostäder byggdes upp och filmades på Ealing Studios. Utomhusscenerna filmades i
byn Bampton i Oxfordshire, främst vid kyrkan St Mary’s och bybiblioteket, som
fick bli sjukhus. Seriens rollfigurer nämner ofta städer i North Yorkshire som
Malton, Easingwold och Kirkby Malzeard; Ripon och Thirsk nämns också.
Downton-godset ligger i den fiktiva staden Downton, ett ortnamn som finns i
flera engelska counties men inte i Yorkshire.

Skyttegravskrigssceneerna från första världskriget i Frankrike spelades in ute
på landsbygden i Suffolk utanför byn Akenham. Haxby Park, egendomen som Sir
Richard Carlisle vill köpa under andra säsongen, är en del av Waddesdon Manor i
Buckinghamshire.

Den här artikeln är helt eller delvis översatt från engelskspråkiga Wikipedia,
där anges följande källor:



https://sv.wikipedia.org/wiki/Shetlands%C3%B6arna

Shetlandsöarna är en skotsk ögrupp och kommun (tidigare ett grevskap och en
region) belägen på gränsen mellan Nordsjön och Atlanten, nordöst om
Storbritannien; mellan Orkneyöarna, Färöarna och Norge. Ytan är 1 468 km².

Den största ön heter Mainland, där också huvudorten Lerwick ligger. Shetland
erövrades på 800-talet av norska vikingar som kallade öarna Hjaltland. Trots att
Skottland övertog styret av ögruppen 1472, levde det nordiska språket (kallat
norn) kvar till in på 1800-talets början. Dialekten på Shetland är fortfarande
starkt präglad i tonfall och ordförråd av det nordiska inflytandet.

Till Shetland kommer man med färja från Skottland eller Orkney. Regelbundna
flygningar finns även från Aberdeen, Edinburgh och Glasgow.

Året 43 e.Kr. respektive 77 e.Kr. refererade de romerska författarna Pomponius
Mela och Plinius den äldre till sju öar som de kallade Haemodae och Acmodae.
Båda antas vara Shetlandsöarna. En annan tidig möjlig referens till ön kan vara
Tacitus som år 98 beskrev upptäckten och erövrandet av Orkneyöarna där en
romersk flotta även sett en annan ö som man antog kan ha varit det mytomspunna
Thule. Det råder oenighet om ön som romarna såg var Shetland. I fornirisk
litteratur refererar man till Shetland som Inse Catt vilket betyder Katternas ö
vilket även kan ha varit de förnordiska invånarnas namn på ön. Folket som
befolkade Shetlandsöarna bebodde även norra skotska fastlandet och deras namn
kan idag härledas till Caithness vilket är det skotsk-gäliska namnet för
Sutherland. (Cataibh, betyder "bland katter").

Den äldsta versionen av det moderna namnet Shetland är Hetlandensis, som är en
latiniserad form av det fornnordiska namnet som hittats i ett brev till den
norska jarlen Harald år 1190. Namnet hade senare utvecklat sig till Hetland år
1431. Det är även möjligt att det piktiska namnet för katt kan ha påverkat
namnet. Under 1500-talet hade namnet utvecklat sig till Hjaltland.

Då norn gradvis ersattes av scots blev Hjaltland Ȝetland. Den första bokstaven i
namnet, yogh, uttalas nästan identiskt som det nordiska hj. När bokstaven yogh
försvann från scots ersatte man det med z, därav hade ön namnet Zetland.

Nästan alla individuella öar har kvar sitt fornnordiska namn, dock finns vissa
namn som man tror kan vara piktiska och även namn som härstammar från tiden
innan kelternas ankomst till Britannien.

Shetlandsponnyn härstammar också ifrån Shetlandsöarna och är än idag anpassade
till Shetlandsöarnas klimat genom sin lurviga päls och sin envishet. Till de
djurraser med ursprung på Shetlandsöarna hör också Shetlandsko, Shetlandsfår,
Shetlandsanka, Shetlandsgås, Shetland Sheepdog och Grice (djurras). Se även
Shetländska djurraser.

Shetlandsöarna har varit bebott sedan 3000 f.Kr. Befolkningen levde då av
kreatursskötsel och jordbruk och anlade megalitiska monument. Från omkring år
2000 f.Kr. blev klimatet kallare och befolkningen flyttade närmare kusten. Under
järnåldern byggdes många stenhus och det är av dem det finns ruiner idag.
Exempel som kan nämnas är Jarlshof och Stanydaletemplet. Från omkring 297 e.Kr.
berättar romerska texter om det keltiska folkslaget pikter som bebodde öarna.
Under 800-talet undanträngdes de av vikingarna.

Under slutet av 800-talet ändrade vikingarna fokus från att plundra till att
kolonisera. Avvikelsen kan härledas till att Norge under denna tid började bli
överbefolkat och att tillgången till naturresurser och brukbar jord minskade.
Deras skepp fraktade utöver nybyggarna även nödvändigheter såsom virke, verktyg
och djur. Vikingarna drog till Orkney, Hjaltland, Island och Grönland och senare
även till Vinland. Det var i huvudsak norska vikingarna som drog åt detta håll
medan danskarna drog sig till mer befolkade områden som England och Frankrike
och svenskarna drog österut mot Ryssland och Baltikum.

Efter att Harald Hårfagre enat Norge till ett och samma kungadöme flydde många
av hans motståndare till bland annat Orkneyöarna och Hjaltland. Här ifrån gick
de på plundringståg mot Skottland och Norge, något som fick Harald Hårfagre att
samla en stor flotta som år 875 ankom till den lilla orten Haroldswick på ön
Unst. Samma år tog Harald Hårfagre och hans män kontroll över öarna och
antecknade både Orkneyöarna och Hjaltland. Ragnvald Mørejarl fick Orkneyöarna
och Hjaltland som sitt jarldöme av Harald Hårfagre som ersättning att hans son,
Ivar hade stupat i krig i Skottland. Ragnvald Mørejarl gav öarna vidare till sin
bror Sigurd Eysteinsson som gick under tilltalsnamnet Sigurd den mäktige.

År 1194 då kung Sverre Sigurdsson var kung över Norge och Harald Maddadsson var
jarl över Orkneyöarna och Shetland samlade landsmannen Hallkjell Jonsson och
jarlens svåger Olav en här som kallades øyskjeggene på Orkneyöarna och seglade
mot Norge. De hade som mål att störta kung Sverre och sätta Olavs unga
fosterson, Sigurd, son till kung Magnus Erlingsson på tronen. De besegrades dock
vid slaget vid Florvåg utanför Bergen. Omkring 2500 man stupade i det blodiga
slaget. Liket av Sverre Magnusson visades efter för kung Sverre i Bergen som
försäkran att han stupat. Därefter reste kung Sverre med en här till Orkneyöarna
och krävde att jarl Harald Maddadsson kunde försvara sin andel i upproret. År
1195 reste jarlen till Norge för att förlika sig med kung Sverre.

Det så kallade såttmålet utredde de rättsliga och politiska förbindelserna
mellan jarl och kung. Som passande straff för delaktighet i upproret tog kung
Sverre över jarldömet över Shetland från jarl Harald och lade det direkt under
den norska kronan. Nominellt förblev Harald Maddadsson jarl men i realiteten var
han underställd den norske kungen. Harald Maddadsson var även tvungen att
acceptera en kunglig sysselman som förvaltade Orkney. Dock så mördades han efter
kung Sverres död. Avtalet mellan jarlen och den norske kungen stadfästes
ytterligare år 1210 för att sedan ske igen 1267.

Då Alexander III av Skottland fyllde 21 år 1262 och blev myndig, deklarerade han
sina avsikter om att fortsätta politiken, med att överföra de västliga och
nordliga öarna till Skottland, vilken hans far påbörjat, men som lades på is då
denne dog, 13 år tidigare. Han sände ett formellt krav till den mäktiga norska
kungen Håkon Håkonsson.

Norge hade efter tio år med bittra inbördes strider uppnått stabilitet och växt
till en betydlig nation med europeisk inflytande och var potentiellt en betydlig
krigsmakt. Med det som bakgrund avvisar kung Håkon blankt det skotska kravet.
Från norsk sida var de yttersta öarna över Nordsjön en del av det norska riket.
För att säkerställa öarnas tillhörighet till Norge utlyste den norska kungen
Ledung och skickade den största flottan Norge någonsin hade rest mot öarna.
Flottan samlade sig i Breideyarsund (troligtvis dagens Bressay Sound) tills att
Håkon och hans män seglade till västkusten av Skottland och gick i land på Isle
of Arran för att starta förhandlingarna med hären bakom sig.

Alexander III försköt förhandlingarna envist medan han tålmodigt väntade på att
höststormen skulle börja. Till slut efter otaliga försök att inleda diplomatiska
samtal miste kung Håkon sitt tålamod och beslutade att anfalla. Samtidigt
anlände en förfärlig storm och förstörde delar av hans flotta och hindrade
resten från att landstiga. Vid Slaget om Largs i oktober 1263 slutade slaget
oavgjort mellan både parterna fast att både den skotske och den norske kungen
hävdade att de segrat. Dock lyckades kung Håkon inte uppnå sina krigsmål och
återvände nedslagen med en trött armé tillbaka till Orkneyöarna. Där dog han av
feber 17 december 1263. En död som förhindrade vidare norsk expansion i
Skottland.

Kung Magnus Lagaböter avbröt faderns expansionspolitik. Han inledde
fredsförhandlingar med kung Alexander III. Vid freden i Perth år 1266 medgav
kung Magnus att avstå de norska besittningarna i väst till Skottland. Dessa var
dagens Isle of Man i Irländska sjön samt ön Sudreyar i Hebriderna för en summa
på 4000 mark samt en årlig avgift på 100 mark (som skottarna ganska snart
slutade att betala). Samtidigt erkände Skottland Norges överhöghet över
Orkneyöarna och Hjaltland.

Under 1300-talet behandlade man fortfarande Orkneyöarna och Shetland som en
norsk provins, men det skotska inflytandet växte och år 1379 tog den skotske
jarlen Henry Sinclair över öarna med den norske kungen Håkon VI Magnusson
beskydd. År 1348 försvagades Norge kraftigt av digerdöden och år 1397 blev Norge
en del av Kalmarunionen. Med tiden kom Norge under dansk överhöghet. Kung
Kristian I av Norge, Danmark och Sverige var skuldsatt och behövde pengar till
hemgift. Utan det norska riksrådet medvetande ingick han ett kontrakt med den
skotske kungen 8 september 1468 om pantsättning av Orkneyöarna för en summa på
50 000 gulden. 28 maj året efter ingick han ett liknande avtal om Shetland för
8000 rhenska gulden. För att vara på säkra sidan sökte han efter möjligheter att
införliva öarna igen för framtida kungar. För ett fast värde på 210 kg guld
eller 2310 kg silver skulle öarna åter igen vara i norska händer. Flera kungar
av dubbelriket försökte under 1600- och 1700-talet förgäves att åter införliva
öarna. Det engelska inflytandet över öarna var alldeles för starkt men
förbindelserna med Norge fortsatte att behållas. Norska institutioner och
myndigheter fortsatte delvis att fungera och norska var både tal- och
skriftspråk under en ganska lång tid.

Påven Sixtus V ville knäcka protestantismen i England och allierade sig med den
spanske kungen Filip II. Den 28 maj 1588 sände kungen ut den Spanska armadan som
bestod av 130 skepp, 18 000 soldater, 7 000 sjömän samt 2500 kanoner från
Lissabon till Engelska kanalen med avsikt att invadera England. En Armé på
30 000 man väntade i Spanska Nederländerna. Planen var att först landsätta armén
från Lissabon i Plymouth och därefter flytta trupperna från spanska
Nederländerna till en plats nära London. Angreppet gick inte som planerat och
spanjorerna bestämde sig för att fly ut i Atlanten.

Vid angreppet pågick den lilla istiden och spanjorerna överraskades av dåligt
och kallt väder när de rundade norra spetsen av Skottland. Fler skepp och
manskap förlorades på grund av vädret än strid. Omkring 20 september 1588
tappade skeppet El Gran Grifón och tre andra skepp bort resten av flottan och
försökte därför söka skydd vid Fair Isle, en ö tillhörande Shetland. Ett försökt
att strandsätta skeppen för att på så sätt rädda dem från att sjunka
misslyckades och sjönk vid Stroms Hellier. Omkring 300 soldater lyckades ta sig
i land på den lilla ön som hade få invånare och knappt några resurser. En
återfunnen spansk dagbok berättar att 50 man dog mellan 28 september och 14
november, huvudsakligen på grund av svält. Sjömännen och soldaterna uppehöll sig
på ön i två månader tills att den engelska drottningen Elisabeth gav de fri
lejd. Spanjorerna drog då till St. Andrews och Edinburgh för att sedan sätta
kursen mot Spanien. Resterna från skeppen bärgades 1970 och finns idag på
Shetland Museum.

Omkring 3000 shetländare tjänstgjorde i Storbritanniens marin under
Napoleonkrigen som pågick under perioden från 1800 till 1815.

Efter vikingarnas tillbakagång kom fyra århundraden där Shetland sålde sina
varor till omvärlden via Hansanköpmännen i Bergen, Bremen, Lübeck och Hamburg.
Invånarna på Shetland sålde varor som torsk och långa och fick i utbyte
kontanter, sädesslag, kläder, öl och mycket annat. Denna handel varade fram till
unionen mellan Skottland och England 1707 då de nordtyska städerna förlorade
sina rättigheter till handeln med Shetland. Till följd av förbudet med handel
mellan Hansan och Shetland gick ön in i tid av ekonomisk depression då de
skotska köpmännen inte var like intresserade i fiskhandeln. Detta gjorde att öns
bönder kom in i en negativ spiral där de först var tvungna att sälja sin jord
till godsägare för att sedan låna tillbaka jorden och till slut bli livegna.

Efter öarna övergått till skotsk kontroll påbörjades en period på 200 år där
öarna tillhörde olika adelsmän och kronan. Lagar ändrades och måttsystemet
likaså, språket förtrycktes och denna period kallas idag av historiker
fedualiseringen under vilken man införlivade Shetland i Skottland med höjdpunkt
under 1600-talet. Det var inte förrän under 1880-talet som den liberale
brittiske statsministern William Ewart Gladstone frigjorde bönderna från
godsägarnas styre.

Den engelska kronan införde ett system där lokala adelsherrar styrde över ett
mindre yta land. På så sätt skulle de nya områdena snabbt integreras in i resten
av kungariket. Dock så bevisades motsatsen vid freden i Breda 1667. Freden
skulle avsluta det andra engelsk-nederländska kriget som stod mellan England med
allierade mot Nederländerna, Danmark och Frankrike. Kriget slutade i fördel för
holländarna och därför skickades en dansk delegation till Edinburgh för att
framhäva sina krav på att återgående av Orkneyöarna och Shetland till Danmark.
Man hade som argument att det dåvarande feodalsystemet var olagligt. Den
engelska kungen Karl II hävdade att äktenskapsavtalet från 1400-talet
fortfarande gällde och vägrade följaktligen gå med på kravet. Den danska
delegationen gick med på att skjuta upp förhandlingarna till framtida
tillfällen.

År 1669 genomförde kung Karl II 1669 år akt för annektion av Orkney och Shetland
till kronan, vilket återställde situationen som det var 1469 då ön gick över
till skotska händer. Han avskaffade de lokala styrande och gjorde att ön stod
direkt under kronan och dess majestät. Detta betydde att Shetland inte var en
del av Skottland utan var i union med England, alltså på samma sätt som Isle of
Man var. I Unionsakterna från 1707 bestämdes det att Shetland inte skulle
inkluderas. Shetland kunde inte enligt akten från 1669 bli en del av det skotska
kungariket eller delta i den förslagna nya unionen med England.

Med parlamentets samtycke tog Karl II öarnas exklusiva rätter tillbaka till
kronan för all framtid. Därför var Shetland inte en del av unionsakten 1707. Att
Shetland inte var en del av unionsakten 1707 var av så betydelsefull att ifall
Shetland trots bestämmelserna skulle inkluderas så var Karl II beredd på att
riva förslaget.

Dock så verkade parlamentet ha dåligt minne ty redan i februari 1707, som en del
av förberedelserna inför unionspakten 1707 gav Anna av Storbritannien Shetland
till earlen av Morton i form av ett feodalistiskt landskap. Officiellt
överfördes Shetland från unionsakten 1707 till ett County i Skottland. Trots att
rätten att ändra akten från 1669 inte fanns. Shetland tillhörde inte kronan,
inte heller riket samt var utom parlamentets kontroll. Shetland kunde omöjligen
behålla dess position samtidigt som det var en county i Skottland. Drottning
Anna hade enkelt gömt oklarheterna under mattan.

Flertalet försöker gjordes dock under 1700- och 1800-talet om att ge tillbaka
Shetland dess ursprungliga ställning, dock utan lycka. Efter en rättslig tvist
förlorade earlen av Morton rättigheterna som earl av Shetland men redan 1742
återfick de titeln.

Oavsett så var Shetlandsöarna kontakt med Norge bibehållen. När Norge blev
självständigt 1905 skickade de shetländska ett brev till den norske kungen
Haakon VII där de sade att: Idag finns det ingen främmande flagga om är så
välkommen i våra bukter och tillflyktsorter som Norges, och shetländare
fortsatte att se Norge som sitt moderland och minns med stolthet och kärlek till
när deras förfäder en gång lydde under Norges kungar.

Under andra världskriget stationerades en norsk marinavdelning med namnet
Shetlandsgjengen etablerad av Special Operations Executive på en bas i Scalloway
på Shetlandsöarna för operationer mot Norge. På Shetland hade det efter
Tysklands ockupation av Norge samlats cirka 30 fiskebåtar som seglat över med
norska flyktingar. En stor del av dessa skutor var nu lediga eftersom många av
fiskarna rekryterats frivilligt manskap. Shetlandsgjengen åkte på hemliga
uppdrag mellan Norge och Shetland och fraktade flertalet flyktingar, spioner och
instruktörer till motståndsrörelsen. Man lyckades rädda mängder av personer som
efterlysts av tyskarna, till Storbritannien och man lyckades förmedla
information av betydelse om tyskarna i Norge till de allierade. Man lade även ut
minor som skadade tyska skepp. I början av kriget stod avdelningen helt under
brittiskt kommando, men senare var det även norrmän med i styrelsen.

Fiskeskutorna genomförde totalt 80 turer över Nordsjön. Totalt sänktes 10 skutor
med en besättning på 44 män och 60 flyktingar på grund av tyska angrepp och
dåligt väder. Tack vare de stora dödstalen beslutade man att skaffa snabbare
fartyg. Amerikanerna gav tre ubåtsjägare till avdelningens förfogande, KNM
«Hessa», KNM «Hitra» och KNM «Vigra». Ingen av uppdragen med de nya fartygen
resulterade i några dödsfall för de allierade.

Under hela kriget genomförde Shetlandsgjengen över 200 turer, där den mest kända
personen Leif Andreas Larsen (Shetlands-Larsen) stod för 52 av dem.

Ungefär samtidigt som man hittade olja i Norge fann man även olja utanför
Shetlandsöarna. Östshetlandsbassängen är ett av Europas större oljefält, och
oljan som utvinns här sänds till oljeterminalen i Sullom Voe (fornnordiska:
Solheimavagr). Sullom Voe-terminalen öppnade 1978 och är Storbritanniens största
oljeexporthamn med en volym på 25 miljoner ton årligen.

Fair Isle ligger ungefär halvvägs mellan Shetland och Orkneyöarna men hör
administrativt till Shetland och räknas i allmänhet till ögruppen. Out Skerries
ligger öster om ögruppen. För en komplett lista inklusive mindre skär och
holmar, se Lista över Shetlandsöarnas öar.

Centrala och västliga Mainland präglas av sund, insjöar och traditionella
smågårdar. Längs kusten ligger landsortsstäderna Whiteness, Weisdale, Aith och
Walls. I denna del av Shetlandsöarna ligger dalen Tingwall som under det norska
styret var säte för ett årligt parlament, kallat Allting, på ön Lawting Holm i
Tingwall Loch. Kusten på den norra delen av Mainland präglas av täckta, svarta
klippor, stenhögar, skär och blåshål. Den smala halvön som sträcker sig 40 km
söderut från Lerwick kallas södra Mainland. Landskapet där präglas av kolonier
av sjöfåglar och området har ett stort antal arkeologiska fyndplatser.

Ön Yell präglas av blåsiga hedar. Unst är den nordligaste av Storbritanniens öar
och har stora klippor, ljungåsar, sötvattenssjöar och en subarktisk stenöken.
Naturreservatet Hermaness ligger på denna ö.

Ön Fetlar är känd som Shetlandsöarnas trädgård. Namnet kommer från fornnordiska
och betyder fett land, vilket syftar på den fruktbara och lättodlade
jordbruksmarken här.

Ön Noss, som ligger på den östra sidan av Bressay är en nationalpark och har
stora kolonier av sjöfågel på somrarna.

Foula, som är fornnordiska för fågelön, har utpekats som ett särskilt skyddsvärt
område för fåglar och har världens största population av storlabb. Foulas
klippor är de högsta på Shetlandsöarna med höjder på upp till 360 meter.

Shetlandsöarnas mest avskilda ö, Fair Isle, är känd för sina stickade textilier
och för sina stora sjöfågelkolonier med ovanliga flyttfåglar varje vår och höst.

Out Skerries landskap består av uppbrutna klippor, stenhögar, bukter och
stränder. Papa Stour ligger väster om Mainland och har samma landskapsprofil som
Out Skerries.

Whalsay (Valön) var förr i tiden ett fiskericentrum och är det fortfarande. Det
har bott människor här i mer än 4000 år, och det finns många lämningar efter
dessa utspridda över ön, inklusive megalitiska monument.

Ögruppen består av omkring 100 öar och holmar, varav endast 15 är bebodda.
Mainland har den största befolkningen.

Shetlandsöarnas landskap påverkas starkt av betande får och träd är mycket
ovanliga. Ögruppens flora arktiska och alpina växter, vildblommor, bladmossor
och lavar. Landskapet på de norra delarna av Mainland och Unst är bergiga. Där
är vegetationen sparsam och domineras av sten. Växterna som växer här är som
regel arktiska och några är endemiska, till exempel Snöarv.

Ungefär hälften av Shetlandsöarnas landyta täcks av torv. På några platser är
den mer än en meter tjock. Dessa områden är vanligen våtmarker som har endast
mycket lite näringsämnen vilket gör att få växtarter har förutsättningar för att
växa där. Bland dessa ingår växter i ullsläktet, myrlilja, jungfrulin och
blodrot.

Shetlandsöarna har en av de största fågelkolonierna på Nordatlanten och över en
miljon fåglar. Tjugoen sjöfågelarter häckar i ögruppen varje sommar. De flesta
håller till i stora kolonier på Hermaness, Foula, Mousa, Noss, Sumburgh Head och
Fair Isle. Bland dessa fågelarter ingår havssula(54 000), sillgrissla (175 000),
lunnefågel (200 000), stormfågel (360 000), stormsvalor, tofsvipa och gärdsmyg.
Många arktiska fåglar övervintrar på Shetlandsöarna, bland andra sångsvan och
svartnäbbad islom.

Stormsvalor häckar i stora kolonier på Mousa. På Noss och Hermaness finns stora
kolonier av havssula, lunnefågel och tordmule och på Foula och Fair Isle finns
några mindre kolonier. Ett stort antal av den aggressiva fågeln storlabb och ett
mindre antal kustlabb häckar på Hermaness och foula. Bestånden av silvertärna
har minskat de senaste åren, men dessa fåglars närvaro ses av öborna som ett
tecken på att sommaren har kommit.

Andra vanliga fåglar är måsfåglar, ejder och skarvar, men dessa bestånd är små
jämfört med stormfågelns.

Sjöfågelbestånden har ökat de senaste åren, både till antal individer och antal
arter, till exempel havssula, stormfågel, storlabb och tordmule. Men några arter
har minskat, till exempel tärnor och tretåig mås.

Alla landdäggdjuren på Shetlandsöarna har introducerats av människan. Det antas
att utter, skogsmöss och husmus kom till öarna i början av koloniseringen från
Norge. Alla övriga landdäggdjur utom brunråtta har införts under de senaste
århundradena.

Valar är en vanlig syn längs kusten, med vanlig tumlare som den vanligaste
arten. Större valar observeras ofta vid ytterkanten av kontinentalsockeln och
kan komma in mot land på sommaren, särskilt vid Sumburgh Head. De vanligaste
arterna av stora valar är balaenoptera och knölval, som följer stim av makrill
och sill. Delfiner av typen vitsiding, vitnos och Rissos delfin syns ofta längs
den östra kusten. Också späckhuggare har fasta tillhåll runt ögruppen.

Shetlandsöarnas stränder och avskilda sund är tillflyktsplatser för både gråsäl
och knubbsäl. Bestånden uppgår till cirka 3500 för gråsäl och 6200 för knubbsäl.
Den största kolonierna med knubbsäl finns på Mousa och utanför Lerwick, medan
gråsälen har sina tillhåll på obebodda öar. Den största gråsäl-kolonin finns på
Ve Skerries. Tillsammans med vanlig tumlare är sälarna sjödäggdjur som föder
ungar på Shetlandsöarna. Dessutom har Shetlandsöarna Storbritanniens största
bestånd av utter. De flesta av dessa har sitt tillhåll på Yell. Uttrar håller
för det mesta till på obebodda platser och populationen uppgår till 800
individer.

Shetlandsöarna har flera egna och ovanliga husdjursraser, till exempel
Shetlandsponny, Shetlandsko, Shetlandsgås, Shetlandsand och Shetlandssvin.
Beståndet av Shetlandssvin uppgår till mer än 330 000 och de finns i 50
färgvariationer.

Det fanns människor på Shetlandsöarna innan pikterna kom till öarna, men man vet
mycket lite om dem. Historiska, arkeologiska och lingvistiska förhållanden, samt
geografiska namn, indikerar en stark nordisk dominans på öarna under
vikingatiden. Det är okänt om pikterna blev upptagna i den nordiska befolkningen
eller fördrivna. Några ortnamn kan ha piktiskt ursprung, men det är omtvistat.
Det har gjorts flera genetiska undersökningar av dagens befolkning för att
utröna dess ursprung. Öbefolkningen har närmast lika andelar av skandinaviska
manliga och kvinnliga gener (44%), vilket tyder på att öarna befolkades av både
kvinnor och män från Skandinavien. Samma förhållanden har påträffats i
Orkneyöarna och i Skottlands norra och västra kustområden. Områden på de
brittiska öarna som ligger längre från Skandinavien än Shetlandsöarna och
Orkneyöarna visar tecken på ha blivit koloniserade av skandinaviska män som
bildat familj med lokala kvinnor.

Efter att Shetlandsöarna övergått till Skottland emigrerade tusentals skotska
familjer till öarna på 1500- och 1600-talen. Kontakt med tyskar och nederländare
genom fiskhandeln ledde till en smärre immigration från de länderna. Andra
världskriget och fynd av olja har också medfört immigration.

Shetlandsöarnas befolkningstillväxt har tidigare påverkats av epidemier och
dödsfall till sjöss. Smittkoppor drabbade ögruppen hårt på 1600- och 1700-talen.
Efter att vaccinering blev vanligt från 1760 ökade befolkningen till 40 000 år
1861. Befolkningsökningen medförde brist på mat och många unga män drog till
sjöss för att tjänstgöra i den brittiska handelsflottan. Efter ytterligare 100
år hade befolkningen mer än halverats. Befolkningsnedgången berodde i hög grad
på att många av Shetlandsöarnas manliga invånare omkom när handelsfartyg
torpederades i de två världskrigen och att många utvandrade på 1920- och
1930-talen. Det bor nu flera med ursprung från Shetlandsöarna i Kanada,
Australien och Nya Zeeland än på Shetlandsöarna.

Shetland administreras av Shetland Islands Council (SIC), som bland annat har
ansvaret for miljö, vägar, socialtjänster, bevarandet av öns kulturarv,
brandkåren och hamnen. SIC har rätt till att inkräva council tax, en typ av
skatt som skall gå till kommunen. SIC består av 22 folkvalda representanter.
Efter kommunvalet 2012 var alla representanter partipolitiskt oberoende.
Politisk sammansättning i rådet:

Shetland är från och med valet 2007 uppdelat i sju valkretsar från det tidiga
22. Huvudgrupperna i indelat i fyra valkretsar (nord-, syd, väst- och
öst-Shetland) där alla har tre mandat var medan huvudstaden Lerwick är uppdelat
i två valkretsar med totalt sju mandat. Den sista valkretsen består av öar som
inte ligger vid huvudögruppen, denna har också tre mandat.

SIC:s kostnader, som innefattar alla offentliga tjänster på Shetland, var för
året 2005/2006 182 miljoner pund. Intäkterna från avgifter, council tax och
överföringar från det skotska parlamentet utgjorde 130 miljoner pund. Skillnaden
på 52 miljoner pund täcktes med pengar från Shetland oljefond.

Den största kostnaden är relaterat till utbildning, social- och omsorgstjänster,
vägar och transport och drift av oljeterminalhamnen i Sullom Voe.

Det är mer än 500 år sedan Orkneyöarna och Shetlandsöarna överfördes från norsk
till skotsk överhöghet, men öarna präglas fortfarande av nordisk Odelsrett, som
idag går under namnet Udal law som kan spåras tillbaka till 1200-talet. Historik
forskning visar att Udal lagen har sitt ursprung i sedvanor som kan föras
tillbaka till de norska landskapslagarna från medeltiden och den norske kungen
Magnus Lagaböter landslag från 1200-talet.

Först år 1611 avskaffades Udal lagen och ersattes av den skotske lagen. De
fornnordiska lagarna som reglerar egendomsrätten till jord och lagarna har
påverkat egendomslagarna fram tills idag., bland annat har egendomsrätten vid
strandlinjen och strandzon reglerar annorlunda på Orkneyöarna och Shetlandsöarna
än resten av Storbritannien. I resten av Storbritannien bestämdes det att marken
nära vattnet skall tillhöra staten med det på Shetlandsöarna bestämdes under
tidigt under 1900-talet marken vid havet ska tillhöra närmast egendomsägaren.

I mitten av 1970-talet skulle oljesällskapet Occidental Petroleum bygga en
oljerörledning till Flotta på Orkneyöarna och hade betalat för rättigheter att
lägga ut oljerörledningar. En markägare tog saken till rätten och vann denna med
hänvisning till Udal law.

Den skotska lagen som idag är lagen på Shetlandsöarna är ett system med rötter i
både antiken och romersk lag som kombinerar egenskaper som dateras tillbaka
Corpus juris civilis. Unionsaktern från 1707 garanterade fortsatt existerande av
ett separerat lagsystem i Skottland.

På Shetland finns det idag totalt 34 skolor, fördelat på två gymnasier, sju
grundskolor samt 25 förskolor. På skolorna är skoluniform obligatorisk och varma
måltider serveras. Barn till föräldrar med ekonomiska svårigheter kan ansöka om
gratis skolkläder och mat.

Shetland har två lokala tidningar, Shetland News och Shetland Times. Shetland
Times grundades år 1872 och kommer ut varje fredag med en upplaga på 11 273.
Shetland News publiceras endast på internet och lanserades 1996. Shetland har
också två lokala radiostationer, Radio Shetland och SIBC. Radio Shetland är en
del av BBC och SIBC ät en lokalt ägd radiokanal som startade sändningarna 26
november 1987.

Det tydligaste arvet från nordisk kultur på Shetland är språket. Nästan alla
ortnamn som är bruk kan spåras tillbaka till fornnordiska tiden. Folket på öarna
talade länge sitt eget, nordisk influerade språk norn. Språket överlevde fram
tills 1700-talet, om än i modifierad form då språket trängdes undan av
inflyttare från Skottland. Norn talades på Shetland i flera hundra år men det
finns få skriftliga dokument från tiden då det talades och man är osäker hur
språket uttalades.

Norn är idag ett utdött språk, och scots och engelska är det vanliga språket på
öarna. Det finns dock vissa planer på att återuppliva norn, så kallad nynorn.

Roy Grönneberg grundande en lokal avdelning av SNP (Scottish National Party) år
1966 och var aktiv i kampen för ökad autonomi för Shetland. Tillsammans med Bill
Adams utformade han Shetlands flagga år 1969 för att markera 500-årsdagen för
Shetlands överföring från Norge till Skottland.

Tanken med flaggans utformning var att visa att Shetland varit en del av Norge i
500 år och en del av Skottland i 500 år. Flaggans färger är identiska med den
skotska flaggan, men var utformad som ett nordiskt kors. Shetlands flagga är
identiskt med Islands tidigare icke officiella flagga (hvítbláinn) som användes
av isländska nationalister från 1890-talet till tiden omkring första
världskriget.

1975 slogs Shetlands två administrativa enheter, Lerwick Town Council (LTC) och
Zetland County Council (ZCC) samman till Shetland Islands Council (SIC). Före
sammanslagningen hade ZCC sin egen flagga. Vid tiden för bildandet av Shetland
Islands Council önskade Grönneberg att hans föreslagna flagg skulle bli
Shetlands officiella flagga men så skedde icke. Inte heller vid en
folkomröstning 1985 bestämdes något. Flaggan blev först officiell flagga för
Shetland i början av 2005 efter att Lord Lyon beslutat om detta. Sedan 2007
firas den shetländska flaggans dag på midsommarafton. 2013 skedde det den 21
juni.

På grund av klimatet har Shetlands jordbruksproduktion inte varit tillräcklig
för att kunna föda öarnas befolkning. Därför har handel varit viktigt för öarna.
De sålde fisk, en vara som man hade mycket av och handeln har skett i urminnes
tider. Efter vikingatidens slut för 1000 år sedan följde därefter fyra
århundraden där Shetländarna sålde sin saltade fisk till omvärlden via hansan i
Bergen, Bremen, Lübeck och Hamburg. Betalningen utgjordes bland annat av
kontanter, sädesslag och öl.

Fram till 1971 var näringslivet på ön beroende av dess naturliga, förnybara
resurser. De viktigaste näringarna var fiske och fiskeindustri, småbruk och
fåruppfödning, textilindustri och hantverk där stickning dominerade.

I samma tidsperiod som man fann olja på norsk sockel fann man det också utanför
Shetland. Östshetlandsbassängen är en av Europas stora oljefält och oljan som
utvinns här sänds till oljeterminalen i Sullom Voe (fornnordiska: Solheimavagr).
Sullom Voe-terminalen öppnade 1978 och är Storbritanniens största oljeexporthamn
med en volym på 25 miljoner ton årligen. Skatteintäkterna från oljeverksamheten
har bidragit till ökad satsning på social välfärd, konst, sport, miljömässiga
åtgärder och ekonomisk utveckling. Tre fjärdedelar av ögruppens arbetsstyrka
arbetar inom servicesektorn. Även om oljan utgör 15% av ögruppens ekonomi, cirka
116 miljoner pund varje år, så genererar fiskeindustrin dubbelt så stora
intäkter och sysselsätter tre gånger så många.

Huvudnäringen på ön är idag jordbruk, akvakultur, fiske och
petroleumverksamheter. Jordbruket på ön förknippas framför allt med
fåruppfödning samt odling av havre och vete.

Näringslivet är dock lite differentierat och det finns till exempel varken
skeppsvarv eller skeppsbyggeri på ögruppen. För större reparationer på fartyg
måste de åka antingen till det brittiska fastlandet, Norge eller till
kontinenten. Endast 10% av fiskfångsten som fiskas upp utanför Shetland
konsumeras på Shetland, vilket medför en stor export.

Under 1980-talet, precis efter upptäckten av olja, låg arbetslösheten på strax
under fem procent men 25 år senare år 2004 låg den endast på två procent, vilket
är 4,5 procent lägre en genomsnittet för Storbritannien. Anledningen till den
låga arbetslösheten är prisökningen på olja samt att fisket blivit mer lönsamt.
Problemet är att stora delar av de fiskare som fiskar vitfisk endast arbetar
säsongsvis, vilket gör dem arbetslösa stora delar av året. Detta gör att
arbetslösheten för Shetland skiftar under året, men är överlag lägre än resten
av landet.

Northlink Ferries driver en färjeförbindelse från Lerwick till Aberdeen på det
skotska fastlandet. Shetlands huvudflygplats ligger vid Sumburgh, cirka 40 km
söder om Lerwick. Loganair flyger under British Airways namn till det brittiska
fastlandet 7 gånger dagligen. Destinationerna är Kirkwall, Aberdeen, Inverness,
Glasgow och Edinburgh. Loganair flyger också från Tingwalls flygplats; 11 km
väst om Lerwick till öar i ögruppen. Dessa destinationer är Fair Isle, Foula och
Out Skerries.

Under sommarmånaderna flygs det även till London (Stansted) och Färöarna med det
färöiska flygbolaget Atlantic Airways. Tidigare hade Widerøe en sommarrutt från
Bergen, men sedan 2007 har rutten lagts ner.



https://sv.wikipedia.org/wiki/Personnummer

Personnummer, med flera namn, är ett nummer som tilldelas personer för att
identifiera dem hos olika myndigheter. I Finland kallas de personbeteckning, och
i en del andra länder ungefär "nationellt identitetnummer". I en del andra
länder kallas de ungefär "(social)försäkringsnummer", eftersom
bidragsmyndigheter ofta varit de som infört numren, varvid de sedan använts av
fler, såsom skattemyndigheter och de som redovisar skatt åt andra, såsom banker
och arbetsgivare.

För juridiska personer finns organisationsnummer, i första hand för
skattemyndigheten.

Personnumren i Danmark kallas officiellt personnummer, men lika ofta CPR-nummer,
där CPR står för myndigheten Det Centrale Personregister. Det infördes 1968.
Numren liknar de svenska numren, men de första sex siffrorna är födelsedatum i
ordningen dag-månad-år. Efter bindestreck följer fyra siffror till, varav tre är
ett löpnummer och den sista är en kontrollsiffra.[förtydliga] Kontrollsiffran är
jämn för kvinnor och udda för män (sista siffran i personnumret).

Den så kallade modulus 11-beräkningen, som är mer avancerad än i Sverige, ger
97-99 % säkerhet. Detta innebar att bara ett fåtal nummer faktiskt stod till
förfogande (cirka 245 nummer pr. dag). Efter 2007 är kontrollsiffran inte
obligatorisk i nya personnummer, och uppdaterad programvara kontrollerar numera
inte kontrollsiffran. Ändringen beror bland annat på att ett stigande antal
invandrare utan säkert födelsedatum registreras under 1 januari eller första
dagen i en månad. De första personnumren utan kontrollsiffra tilldelades alla
till män födda 1 januari.

Löpnumret innehåller ingen säker information om födelseort eller land. Dock har
invandrare och utländskt adopterade ofta mycket höga nummer. Detta beror på att
numren tilldelas i samma ordning som man inskrivs i CPR-registret. De låga
numren är då oftast upptagna av danskfödda barn. Åren 1976-85 tilldelades alla
adopterade barn från utlandet löpnummer i raden 1000-1199, men den här praktiken
övergavs efter kritik.

Personer utan personnummer kan eventuellt tilldelas ersättningspersonnummer som
inte får kunna förväxlas med ett verkligt personnummer. Danska personnummer är
inte offentlig handling, utan ska bara användas av offentliga myndigheter,
hälsovården, banker och arbetsgivare (för skatteinrapportering). De används dock
i stigande grad i privata företags kundregister. Även det danska företagsnumret,
CVR-NUMMER, är uppbyggt av 10 siffror med kontrollsiffra.

Personbeteckningen (finska: henkilötunnus) har elva tecken (DDMMÅÅSNNNK). De
första sex siffrorna är födelsedatum i ordningen dag-månad-år. Sedan har man en
symbol för århundrade, "+" för 1800-talet, "-" för 1900-talet och "A" för
2000-talet. Efter det följer tre siffror (den sista av dem är udda för män och
jämn för kvinnor) samt ett kontrolltecken som kan vara en siffra eller en
bokstav.

Personnumren i Frankrike kallas NIR (franska: numéro d'inscription au
répertoire). De har först en siffra (1 för man, 2 för kvinnor), två siffror för
födelseår, två för födelsemånad, tre för födelsedepartement (län), tre för
födelseorten, tre siffror ordningsnummer, och två kontrollsiffror. Totalt 15
siffror, ibland några bokstäver.

I Kanada finns nummer kallade Social insurance number (SIN). De används av de
flesta myndigheter plus banker och arbetsgivare för skatterapporter, ungefär som
i USA, men lite mer begränsat. De har nio siffror inklusive kontrollsiffra, men
har inget födelsedatum inbyggt. Första siffran baseras på vilken provins som
utfärdade numret. Det står inte på pass eller körkort. Istället står det på ett
särskilt papper man får, eller tidigare ett plastkort (utan foto). Man
rekommenderas undvika bära med sig papperet eller kortet, och hålla numret
hemligt på grund av att det finns problem med identitetsstölder, där folk
använder andras nummer för att t.ex. skaffa kreditkort.

Personnumren i Kroatien kallas för OIB som är en förkortning av Osobni
identifikacijski broj (Personligt identifieringsnummer). De har elva siffror och
tilldelas alla kroatiska medborgare, folkbokförda utlänningar, juridiska
personer och företag. Personnumret skyddar integriteten hos den enskilde
individen och anger inte födelsedatum eller födelseort. De tio första siffrorna
i personnumret skapas slumpmässigt medan den elfte siffran är en kontrollsiffra
som genereras enligt ”Modul 11,10" ISO 7064. I internationella kontakter och i
internationellt informationsutbyte föranleds personnumret av
bokstavskombinationen HR som är landskoden för Kroatien. OIB började tilldelas
alla kroatiska medborgare, folkbokförda utlänningar och juridiska personer den 1
januari 2009 och är en anpassning till Europeiska unionens regelverk rörande
personnummer. Den bytte ut det föråldrade JMBG-numret (Jedinstveni matični broj
građana), ett 13-siffrigt personnummer, som användes i forna Jugoslavien och
sedermera i det självständiga Kroatien under namnet MBG (Matični broj građana).
MBG användes parallellt med OIB fram till den 1 januari 2010 då MBG kommer att
avskaffas helt .

Personnumren i Nederländerna kallas Burger Service Nummer eller BSN. Före 2007
kallades det Sofi-nummer, förkortning för sociaal-fiscaal nummer,
social/skattenummer. Numren har nio siffror. Det finns inget födelsedatum,
födelseplats eller liknande i numret. Den nionde siffran är en kontrollsiffra.

Personnumren i Norge kallas fødselsnummer. De har elva siffror. De första sex
siffrorna är födelsedatum i ordningen dag-månad-år. Sedan kommer tre siffror som
är ett löpnummer, där 0-499 är för de födda på 1900-talet och 500-999 på
1800-talet eller 2000-talet, med vissa avvikelser från det systemet. Den sista
av dessa tre är udda för män och jämn för kvinnor. De två sista siffrorna är
kontrollsiffror, som beräknas på liknande sätt som i Danmark, mer avancerat än i
Sverige. Det finns i Norge även ett nummer som kallas D-nummer, som är liknande
uppbyggt (man adderar 40 till dagen), men som används av de som betalar norsk
skatt (får lön i Norge) men inte ska bosätta sig mer än tillfälligt i Norge.
Många svenska får sådana nummer när de till exempel sommarjobbar i
turistbranschen.

Personnumren i Polen kallas PESEL-nummer. De har elva siffror. De första sex
siffrorna är födelsedatum i ordningen år-månad-dag, där månaden ökats med 80 för
personer födda på 1800-talet och 20 för personer födda på 2000-talet. Följande
fyra siffror är löpnummer, och den sista siffran är kontrollsiffra. Den näst
sista siffran är udda för män och jämn för kvinnor.

Det gamla Jugoslavien hade sedan 1976 personnummer som kallades JMBG,
Jedinstveni matični broj građana ("unikt huvudmedborgarnummer"). De länder som
efterträtt Jugoslavien, utom Kroatien, har kvar detta system. Namnen har dock
ändrats lite eftersom man anpassat namnen till respektive språk. Slovenien
kallar dem EMŠO, Enotna matična številka občana. Serbien har kvar originalnamnet
men skriver oftast med kyrillisk text, Јединствени Матични Број Грађана.

Personnummer tilldelas sedan 1947 alla som är folkbokförda i Sverige.
Personnumret är uppbyggt av 10 siffror och ett skiljetecken (ÅÅMMDD-NNNC). De
sex första siffrorna anger personens födelsedatum i ordningen år-månad-dag.
Skiljetecknet är ett bindestreck (-), men ändras till ett plustecken (+) från
och med det år då innehavaren fyller 100 år. De påföljande tre siffrorna är ett
löpnummer, där tredje siffran beskriver personens juridiska kön – jämn siffra
för kvinnor och udda för män. Sista siffran är en kontrollsiffra som räknas fram
ur de övriga med Luhn-algoritmen. Detta system kallas också för
Modulus-10-systemet. Den sista siffran i personnumret, kontrollsiffran, infördes
1967.

Om det inte är obehövligt, får man i ett register även ta med två siffror till
för årtalet, så att det för någon som är född på 1900-talet således börjar med
19. Detta ingår dock inte egentligen i personnumret och skall inte presenteras
när personnumret visas eller används även om till exempel banker ofta gör så
ändå.

Tillfälliga besökare från utlandet som har myndighetsärenden kan i vissa fall få
ett tillfälligt personnummer, ett så kallat samordningsnummer. Samordningsnumret
ser likadant ut som ett vanligt personnummer förutom att talet 60 läggs till
datumet. Det vill säga en person som är född 3 oktober 1970 får ett
samordningsnummer som börjar på 701063. Företag och organisationer har i Sverige
ett organisationsnummer där "månadsnumret" är minst 20, men det har inget med
något datum att göra.

I USA används Social Security number (socialförsäkringsnummer) i flera
sammanhang som ett de facto personligt ID-nummer, men det finns inget krav att
alla amerikanska medborgare eller personer som har permanent vistelserätt i USA
eller t.ex. går i skola där måste ha det; numret är inte heller direkt länkat
till folkbokföring eller befolkningsregister som i många europeiska länder.
Numret har nio siffror och två bindestreck och är konstruerat enligt modellen
111-11-1111. Vänster grupp har med området där numret utfärdades att göra. De
två andra grupperna betyder inget särskilt. Det finns ingen kontrollsiffra.
Systemet infördes redan 1936 och används av myndigheter i USA som till exempel
skatteverket (IRS), socialförsäkringsmyndigheter och militären.

Vissa länder har ingen motsvarighet till personnummer. Myndigheter kan ha olika
nummer på personer, men inte ett gemensamt och folk förväntas normalt inte komma
ihåg de olika numren, och de står ofta inte på pass eller körkort. I dessa
länder erhålls identitet (matching mellan person och registeruppgifter) genom
namn, födelsedatum, bankkontonummer, skattenummer, passnummer, körkortsnummer,
telefonnummer, kundnummer, adress, signatur, vanligen en kombination av några av
dessa. En databas behöver en primärnyckel, en garanterat unik kod för varje
person, annat blir det risk att blanda ihop olika personers uppgifter. Därför
använder myndigheter och företag egna nummer om inget officiellt finns.

Vad som räknas som tillräckligt för att etablera identitet kommer an på
sammanhangen. Ofta behövs åtminstone styrkt adress och körkortsnummer.
Skattenumret (Tax File Number) som en del räknar som ett personnummer står inte
på någon fotolegitimation och får inte användas av alla myndigheter. Flera
försök att införa nationella id-kort med enhetligt nummer för alla i landet har
fallit på grund av protester.

Storbritannien saknar nationella personnummer. Personer över 16 år tilldelas ett
National Insurance number (sjukförsäkringsnummer, kallat NI number eller ibland
NINO, men det är enbart avsett för skatte- och pensionsmyndigheterna och används
t.ex. av arbetsgivare när de betalar in en anställds skatt och
sjukförsäkringsavgifter. Numret har ingen koppling till folkbokföringen och
förekommer inte på ID-handlingar av typ körkort eller pass. Ett NI-nummer består
av två bokstäver, sex siffror, samt en avslutande bokstav som är ett
kontrolltecken: AB123456C. Den brittiska allmänna sjukvården håller sig med ett
eget system för att identifiera patienter, kallat NHS number, men det används
bara i begränsad omfattning inom allmänna sjukvården och aldrig av den privata
sjukvården.

Det finns flera system för att numrera personer i de tyska myndigheternas
system. Att skapa ett enda system skulle bryta mot vissa lagar. Det finns till
exempel Rentenversicherungsnummer (pensionsförsäkringsnummer),
Krankenversichertennummer (sjukförsäkringsnummer) och
Steuer-Identifikationsnummer (skatteidentifieringsnummer). Det sistnämnda
infördes 1 januari 2009 och ersatte då det gamla Einkommensteuernummer. Till
skillnad från det gamla Einkommensteuernummer, som var kopplat till innehavaren
och vederbörande skattekontor, är det nya numret endast kopplat till
innehavaren, tilldelas redan efter födelsen och förändras inte under personens
livslängd. Det är således tillsammans med det tyska pensionsförsäkringsnumret
det tyska personnummer som kommer det svenska personnumret närmast.



https://sv.wikipedia.org/wiki/Paris

Paris (fr. uttal: pa.ˈʁi, pari) är huvudstaden i Frankrike. Staden är belägen
vid floden Seine och grundades av romarna under namnet Lutetia. Paris utgör ett
eget departement i regionen Île-de-France. Staden delas in i 20 arrondissement.
Paris innerstad har cirka 2,2 miljoner invånare och med förorter över 11
miljoner invånare. Paris är ett av världens viktigaste affärs- och
kulturcentrum. Som en av de mest betydelsefulla globala städerna är Paris även
ett viktigt politiskt, teknologiskt och konstnärligt centrum, samt ansedd som
modets och gastronomins huvudstad. Paris besöks årligen av cirka 30 miljoner
utländska turister, vilket gör staden till en av världens mest besökta städer.

Paris (48°51′N 02°20′Ö﻿ / ﻿48.850°N 2.333°Ö﻿ / 48.850; 2.333) ligger runt floden
Seine och innerstaden delas in i högra stranden (rive droite) och vänstra
stranden (rive gauche). I floden finns det två öar som utgör stadens historiska
kärna: Île de la Cité, där man idag återfinner bland annat Conciergeriet
(justitiepalatset) och katedralen Notre-Dame de Paris, och Île Saint-Louis, som
ligger öster om den förra ön. Det finns fler än 30 broar i Paris.

Det egentliga Paris, det område som har Paris som postort, är cirka 11 kilometer
i diameter som mest, och där bor omkring 2,2 miljoner människor. Till skillnad
från många andra storstäder har Paris kvar sina officiella gränser från 1860. I
storstadsregionen runt Paris bor fler än 11 miljoner människor. Innerstaden är
indelad i tjugo distrikt, så kallade arrondissement. Dessa är numrerade 1er
(premier), 2ème (deuxième) och så vidare till 20ème (vingtième) och numret anges
ofta med romerska siffror. Det första arrondissementet ligger mitt i staden vid
Seine, andra arrondissementet ligger rakt norr om första, och sedan slingrar sig
tredje, fjärde och så vidare som en kanelbulle två och ett halvt varv medurs.
Numreringen avspeglar ungefär hur Paris har vuxit med tiden genom att
utanförliggande byar införlivats.[källa behövs] Paris saknar de stora
bostadsområden som finns i de flesta städer. Eftersom staden är mycket kompakt
och tätbefolkad finns restauranger, kaféer, affärer och kontor på nästan varje
gata.

Arrondissementen är inte enbart en administrativ angelägenhet, utan fungerar
även i informella sammanhang som positionsangivelser. Privata postadresser inom
Paris har 750 XX som postnummer, där XX är arrondissementets nummer, exempelvis
750 02 och 750 14. De centralt belägna arrondissementen anses finare och är
dyrare, medan det arrondissement som hyser flest överdådiga paradvåningar är det
sextonde, beläget i sydvästra Paris mellan Seine och Bois de Boulogne. Söder om
Eiffeltornet ligger det folkrikaste arrondissementet, det femtonde, vilket har
drygt 225 000 invånare, medan det första har knappt 17 000 invånare.
Arrondissementen söder om floden (vänstra stranden) har traditionellt
förknippats med intellektuella, akademiker, konst och film, och där ligger
Latinkvarteren (Quartier Latin), Saint Germain-kvarteren och Montparnasse.
Centrala staden norr om floden (högra stranden) förknippas istället med affärer,
och där ligger Louvren och de stora shoppingboulevarderna, men även Montmartre
och Place de la Bastille.

Parallellt med arrondissementssystemet finns ett antal mer traditionella namn på
stadsdelar, som till exempel Saint Germain, Quartier Latin, Marais, Montmartre,
Montparnasse, Belleville, Menilmontant.

Paris innerstad berikas av flera parker, till exempel Jardin du Luxembourg i
sjätte arrondissementet, Jardin des Tuileries väster om Louvren, Parc des Buttes
Chaumont i nittonde arrondissementet och Parc Montsouris i fjortonde
arrondissementet. Utöver detta finns det en botanisk trädgård, Jardin des
Plantes, gravplatserna Père Lachaise och Montparnassekyrkogården) samt ett antal
öppna fält av symmetrisk paradkaraktär, exempelvis Champs de Mars (Marsfälten)
framför Eiffeltornet.

I utkanten av innerstaden, vid gränsen mot de förorter som i rent juridisk
bemärkelse inte tillhör Paris, finns två större parker, Bois de Boulogne i
väster och Bois de Vincennes i öster.

Paris har ett maritimt klimat med milda och små temperaturskillnader mellan
årstiderna och som sällan har extremt höga eller låga temperaturer.

Den högsta temperaturen som uppmätts i Paris var 40 °C 1947, och den lägsta var
-24 °C 1873. Men under Europeiska värmeböljan 2003 hade Paris temperaturer på
38 °C under flera dygn, vilket orsakade dödsfall bland äldre.

Vid 1999 års folkräkning var befolkningstätheten i Paris stad 20 164 invånare
per kvadratkilometer. Undantaget parkerna Bois de Boulogne och Bois de Vincennes
var befolkningstätheten hela 24 448 invånare per kvadratkilometer. I jämförelse
uppgick befolkningstätheten till 25 846 invånare per kvadratkilometer på
Manhattan vid 2000 års folkräkning i USA, och 8 663 invånare per
kvadratkilometer i centrala London vid 2001 års folkräkning i Storbritannien.
Befolkningstätheten i centrala Paris före den industriella revolutionen var
mellan 75 000 och 100 000 invånare per kvadratkilometer. Idag är det tätast
befolkade arrondissementet i Paris det elfte med en befolkningstäthet på 40 672
invånare per kvadratkilometer (1999). Vissa kvarter i detta arrondissement når
till och med 100 000 invånare per kvadratkilometer.

Staden Paris utgörs av ett av Frankrikes departement, med ett invånarantal på
2 203 817 i början av 2009. Ytan täcker 105,397 km², varav nästan en femtedel
(18,469 km²) upptas av parkerna Bois de Boulogne och Bois de Vincennes.

Paris urbaniserade område, Unité urbaine de Paris, var med sina 10 197 678
invånare i början av 2007 Europas näst folkrikaste, efter Moskva. Området täcker
en yta av 2 723,03 km², vilket omfattar totalt 396 kommuner. De största
förorterna är (i storleksordning) Boulogne-Billancourt, Argenteuil, Montreuil,
Saint-Denis, Versailles, Nanterre, Créteil, Aulnay-sous-Bois, Vitry-sur-Seine
och Colombes.

Paris hela storstadsområde, Aire urbaine de Paris, består av totalt 1 584
kommuner. Med en yta av 14 518,30 km² och 11 836 970 invånare i början av 2007
är Parisområdet ett av Europas folkrikaste storstadsområden, med endast Moskva,
London och Rhen-Ruhr-regionen i samma storleksklass.

Storstadsområdet kring Paris är en av motorerna i den globala ekonomin.
Bruttonationalprodukten i Parisområdet Île-de-France beräknades år 2009 till
552,1 miljarder euro, vilket motsvarade nästan 30% av hela Frankrikes BNP, trots
att stadens befolkning bara utgjorde 18,8% av hela landets befolkning vid denna
tidpunkt. Om Paris hade varit ett land så hade det varit världens femtonde
största ekonomi.[källa behövs]

Enligt siffror från Eurostat stod Paris för 4,5 procent av BNP i EU (med 25
medlemsstater), fastän befolkningen endast var 2,45 procent av EU:s totala vid
den tiden (2002).[källa behövs] Trots att storstadsområdet Paris endast är
världens tjugoförsta största metropol befolkningsmässigt hamnar man på en
femteplats vid jämförelse av dessa metropolers BNP, enligt en studie av PwC.

Vid 1999 års folkräkning var 5 089 170 personer anställda i storstadsområdet
Paris, varav 31,5 procent arbetade i Paris innerstad och 16 procent i
Hauts-de-Seine (92) där affärsdistriktet La Défense ligger, medan de återstående
52,5 procenten arbetade i förorterna.[källa behövs]

Paris ekonomi är mycket diversifierad och har inte specialiserats, som till
exempel Los Angeles med underhållningsindustri och London med finanstjänster.
Turistindustrin upptog till exempel bara 3,6 procent av den totala arbetsstyrkan
i storstadsområdet (1999) och är alltså ingen huvudgren inom ekonomin. Paris
ekonomi är huvudsakligen en serviceekonomi. Tillverkningsindustrin är
fortfarande viktig, storstadsområdet kring Paris är fortfarande ett av Europas
viktigaste, men volymen minskar. Det finns en tydlig trend mot
förädlingstjänster, speciellt affärstjänster.

Efter den omorganisation av Paris-regionen som lagstadgades den 10 juli 1964 och
trädde i kraft den 1 januari 1968 är staden Paris på samma gång ett département
och en commune. Före denna lagändring räknades – sedan 1790 – Paris som huvudort
i departementet Seine.

I motsats till andra franska städer finns ingen intercommunalité, alltså
samarbete mellan kommuner, mellan Paris och stadens förorter. Området för staden
Paris täcker alltså enbart själva stadskärnan, och inte de omkringliggande
områdena.

Departementet Ville de Paris består av en enda kommun, vilken är indelad i 20
stadsarrondissement. Dessa fastställdes vid den sista markutvidgningen av Paris
1860 och ersatte den tidigare indelningen i 12 arrondissement som hade
fastställts den 11 oktober 1795.

Beslutande kommunala organ är borgmästaren (Maire de Paris) och stadsfullmäktige
(Conseil de Paris). Varje stadsarrondissement har också ett kommunalråd
(Officier Municipale), utnämnt av borgmästaren, och ett fullmäktige, valt av de
lokala väljarna.

Polisprefekten i Paris (Préfet de Police) är en prefekt, motsvarande
landshövding, med utvidgade befogenheter i förhållande till de vanliga
prefekterna i landsorten. Polisprefekten har både statliga och kommunala
uppgifter och fungerar jämte borgmästaren som verkställande myndighet för Paris
stadsfullmäktige. Polisprefekten deltar tillsammans med borgmästaren i
stadsfullmäktiges sammanträden och kan begära att stadsfullmäktige eller
stadsarrondissementsfullmäktige sammankallas. Polisprefekt sedan 2012 är Bernard
Boucault.

Paris främsta landmärke idag är Eiffeltornet, som byggdes till
världsutställningen i Paris 1889, då hundraårsminnet av franska revolutionen
firades. Eiffeltornet är sammansatt av cirka 2,5 miljoner nitar och väger cirka
10 000 ton varav 7 300 ton består av smidesjärn.

Andra kända byggnader och monument är Louvren, både dess gamla byggnader och den
nya glaspyramiden på innergården som fungerar som entré till museet, Triumfbågen
- ett minnesmärke med bland annat ”den okände soldatens grav”, avenyn
Champs-Élysées, kulturhuset Centre Georges Pompidou, där arkitekten placerat
alla rör för värme, vatten, avlopp med mera på utsidan och dessutom färgkodat
dem, den moderna ”triumfbågen” bestående av kontor, i nya stadsdelen La Défense,
den lilla frihetsgudinnan i Seine, obelisken vid Place de la Concorde samt Les
Halles.

I konstnärskvarteret Montmartre återfinns kända kyrkan Sacré-Cœur samt
teaterscenen Moulin Rouge. Kända broar är bl.a. Pont Alexandre III samt Pont
Neuf. Till Paris mer kända parker hör Tuilerieträdgården, Luxembourgträdgården,
Champ de Mars samt Bois de Boulogne. Place des Vosges är ett torg som liknar en
park och är välbesökt.

Den tidigare klosterkyrkan Saint-Denis norr om Paris var fram till 700-talet
begravningsplats för nästan alla franska kungar. 1147 påbörjades nybygget av
klosterkyrkan som samtidigt var början av konststilen gotik. Katedralen Notre
Dame på stadsön räknas allmänt som ett av de första exemplen på den tidiga
gotiska byggnadskonsten. Kyrkan byggdes som biskopskyrka under 1100- och
1200-talen med en höjd av 69 meter. Katedralen var hem och arbetsplats för
Victor Hugos romanfigur Quasimodo i Ringaren i Notre Dame. Kyrkan
Sainte-Chapelle ligger mittemot Notre Dame och byggdes omkring år 1240 i gotisk
stil. De användes av kungarna som förvaringsplats för religiösa reliker.

Invaliddomen byggdes under 1600- och 1700-talen. Denna praktfulla kupolkyrka
tjänstgjorde som begravningsplats för betydande franska fältherrar, däribland
Napoleon I, som 1840 överfördes dit. Mellan 1876 och 1914 uppfördes i
romersk-bysantinsk stil kyrkan Sacré-Cœur. Genom sitt läge på kullen Montmartre
är kyrkan synlig vida kring.

I Quartier Latin finns Saint-Séverin-et-Saint-Nicolas, Saint-Julien-le-Pauvre
och Saint-Étienne-du-Mont, i Marais Temple des Filles de la Visitation
Sainte-Marie, Saint-Paul-et-Saint-Louis och Saint-Gervais-et-Saint-Protais och i
stadsdelen Saint-Germain-des-Prés kyrkorna Saint-Germain-des-Prés och
Saint-Sulpice. Andra betydande kyrkor i Paris är Saint-Nicolas-des-Champs,
Saint-Martin-des-Champs, Saint-Eustache, Saint-Germain-l'Auxerrois, Saint-Roch,
Sainte-Marie-Madeleine, Chapelle Éxpiatoire, Saint-Augustin, Sainte-Trinité,
Saint-Nicolas-du-Chardonnet, Notre-Dame-des-Victoires och
Notre-Dame-des-Blancs-Manteaux.

Andra sevärdheter är Chaillotpalatset och Hôtel de ville samt stadsdelen Marais.
Slottet i Versailles ligger cirka två mil sydväst om Paris centrum.

Kollektivtrafiken (pendeltåg, metro, spårvagnar, bussar med mera) drivs av
företaget RATP och kollektivtrafiken i Parisregionen samordnas av Syndicat des
transports d'Île-de-France (STIF), tidigare Syndicat des transports parisiens
(STP).

En studie publicerad år 2015 visade att män hade sexuellt trakasserat nära nog
varje fransyska som regelbundet använder offentliga kommunikationer i Paris.

Paris har ett omfattande pendeltågsnät med RER-tåg. Under centrala Paris går
pendeltågen i långa tunnlar med underjordiska stationer, utanför staden går de i
marknivå. Linjerna är uppkallade efter alfabetet och heter Linje A, B, C etc.
Till Disneyland utanför Paris går pendeltågslinje A (röd på kartan) mot
Marne-la-Vallée. Till storflygplatsen Charles de Gaulle går linje B (blå på
kartan). RER-tågen A-linje besörjer transport mellan centrala staden till
området La Défense.

Paris metro är ett av världens största tunnelbanenät. Metron har tätt med
stationer runt om i Paris och man kan ta sig lätt till de flesta platser med
denna. Metron består av 16 linjer varav linje 14 är den senast när? byggda.
Sammanlagt finns totalt 301 stationer. Några av Metrolinjerna går utomhus,
exempelvis linje 6 mellan stationerna Passy och Bir-Hakeim där en bro leder
tågen över Seine förbi Eiffeltornet. Ett karakteristiskt drag för metron är det
system av gångtunnlar som leder trafikanterna till perronger, utgångar och andra
linjer. En anledning till detta är att rälsen är placerad i mitten av stationen,
med en perrong på vardera sidan, beroende på färdriktning. Att byta färdriktning
innebär att man måste ta trappor över eller under rälsen, något som kan vara
snabbt gjort eller medföra en del omvägar. Att färdas med metro som
rörelsehindrad eller med exempelvis barnvagn är svårt, men vissa stationer är
anpassade för rörelsehindrade och dessa är ibland markerade med en rullstol på
metrokartan.

Paris spårvagnar kallas för tramway och finns enbart ute i Paris ytterområden.
De fyra spårvagnslinjer som finns knyter samtliga samman ett antal
tunnelbanelinjer i utkanten av staden.

Paris med sina sex större järnvägsstationer (Paris Nord, Paris Montparnasse,
Paris Est, Paris Lyon, Paris Austerlitz samt Paris Saint Lazare) är det centrala
navet för de snabba TGV-tågen och de normala Corail-tågen. Järnvägsstationerna
är sammankopplade med tunnelbanenätet ”Métro” och pendeltågsnätet ”RER”.

Paris har tre flygplatser: Le Bourgets flygplats, som är den äldsta och som
används numera bara för flyguppvisningar och affärsjetplan/privatflyg,
Paris-Orly flygplats i de södra förorterna och Paris-Charles de
Gaulle-flygplatsen (som också kallas Roissy) norr om staden.

Paris-Beauvais Tillé flygplats (i folkmun bara ”Beauvais”) ligger 75 kilometer
norr om staden och trafikeras främst av charter- och lågprisflyg. Från Beauvais
går det buss till metrostation Porte Maillot.

Kring Paris går kringfartsleden Périphérique som huvudsakligen följer samma väg
som 1800-talets befästningar kring staden. På- och avfarterna kallas ”Portes”
och motsvarar tidigare portar i befästningen. De flesta av dessa Portes har
parkeringsplatser och icke boende i Paris rekommenderas att lämna bilarna och ta
anslutande metro istället. Trafiken i Paris är tät och det är svårt att hitta
parkeringsplats inne i staden.

Från Paris utgår ett antal viktiga motorvägar som når ut till den största delen
av landet.

Skillnaden mellan Paris och resten av landet ser man särskilt på området
utbildning. De mest ansedda lärosätena i Frankrike finns i Paris. 1257 grundades
Sorbonne, det äldsta franska universitetet. År 1968 delades universitetet i en
reform i tretton oberoende delar som kallas Paris 1 till och med Paris 13. Fem
av dessa ligger utanför staden, till exempel Université Paris-Sud 11 som ligger
i Orsay. Andra högre lärosäten är Collège de France (öppnat 1530), Institut
Catholique (öppnat 1875) och École de Louvre (öppnat 1882). Även
prestigehögskolorna École Polytechnique (öppnad 1794), École normale supérieure
(ENS) och École nationale d'administration (ENA) har säte i Paris. École
Polytechnique flyttade dock 1976 till förorten Palaiseau.

Kung Ludvig XI påbörjade anläggandet av Paris största offentliga bibliotek,
Bibliothèque nationale, vilket rymmer fler än tio miljoner volymer. I slutet av
1996 invigdes nationalbibliotekets nya byggnad av president Jacques Chirac. Den
mycket kända Académie française grundades 1635. Akademin ingår sedan 1803 i
Institut de France.

Paris besöks årligen av över 30 miljoner turister, vilket gör staden till
världens populäraste resmål. Bland de största turistattraktionerna finns
kyrkorna Notre-Dame de Paris och Sacré-Cœur, konstmuseerna Louvren och Musée
d'Orsay, liksom Slottet i Versailles, Eiffeltornet, kyrkogården Père-Lachaise
och Disneyland Resort Paris. 3,6 procent av den totala arbetsstyrkan är
anställda inom turismen. Till de viktigare resmålen i övriga Frankrike hör Nice
och övriga Côte d'Azur, liksom Mont-Saint-Michel, Lyon, Marseille, Bordeaux och
Bretagne.

Paris är känt för sina eleganta hotell av vilka flera ligger vid Tuilerierna och
Place Vendôme. Här finns till exempel Hotel Ritz och ”George V” samt Hotel
Intercontinental.

På 400-talet hölls den första marknaden i Paris, på Île de la Cité. En av de
sedan länge största grossistmarknaderna i världen, Hallarna, ligger i staden.
Under stadssaneringen i slutet av 1960-talet ersattes Hallarna av ett stort
centra, det idag så kallade "Forum des Halles", medan det före detta Hallarna
flyttades utanför stadsmurarna. Det finns planer på att göra om hela Forum des
Halles.

I fråga om museer är Paris enastående. Den 1793 grundade Louvren med över 30 000
utställningsföremål från antiken till slutet av 1800-talet räknas till de
största och viktigaste museerna i världen.

I en tidigare järnvägsbyggnad på vänstra sidan av floden Seine finns sedan 1986
Musée d'Orsay, som visar målningar och skulpturer från mitten av 1800-talet till
början av första världskriget. Flera av impressionismens främsta verk finns att
beskåda.

1977 grundades Centre National d’Art et de Culture Georges-Pompidou (Centre
Pompidou), som är en mycket känd turistattraktion i staden.

År 1985 öppnades Picassomuseet som är världens största samling av konstverk av
denna konstnär. Museet ligger i Hôtel Salé. I början av år 1997 öppnades Musée
de la Musique.

Andra museer är Musée Rodin och Musée des arts et métiers ett museum för
hantverk och yrken, där bland annat Foucaults pendel finns att se.

De viktigaste musikal- och teaterensemblerna i Frankrike har sitt säte i Paris.
Teatern Comédie-Française eller Théâtre français är nationalteatern som
huvudsakligen spelar klassiska pjäser i Molières tradition. Den grundades 1680
och mycket kända skådespelare som Sarah Bernhardt och Jean-Louis Barrault har
varit verksamma vid teatern. Andra teatrar är Moulin Rouge, Théâtre des
Bouffes-Parisiens, Théâtre des Champs-Elysées och Théâtre Feydeau.

Musik- och multimediakedjan Fnac ger varje vecka ut det lilla häftet Lylo
gratis, vari man listar olika konserter i olika kategorier som pop, rock och
jazz, tillsammans med praktisk information om inträde, köptvång av öl och
adress. De listade evenemangen kan vara allt från små spelningar längst bak i
ett kafé till stora konserter av världsartister.

En gång om året anordnas i hela landet den breda musikfestivalen Fête de la
musique. Under en dag uppträder tusentals artister samtidigt som amatörer
uppmuntras att spela på ute på gatorna. Barer och pubar har ofta någon artist på
plats. I Paris innebär denna dag, förutom ett överflöd av musik i näst intill
varje kvarter och förort, ett enormt tryck på stadens gator och kollektivtrafik,
som för 2005 års upplaga exceptionellt lät vissa utvalda metrolinjer rulla under
natten. Evenemanget kan även leda till oroligheter, särskilt kring större torg
och samlingsplatser, och kravallpoliser är en vanlig syn.

Vill man veta vad som finns att göra i Paris kan man köpa l'Officiel des
Spectacles eller Pariscope. Här finns veckans bio- och teaterprogram, konserter
och utställningar med mera. De kommer ut en gång i veckan, på onsdagar.

Paris har två gånger varit värd för de olympiska sommarspelen. Första gången var
1900, då spelen hölls tillsammans med en stor världsutställning och ansågs
dåligt arrangerat. Andra gången, 1924, blev det ett betydligt bättre
arrangemang.

De populäraste klubbarna i Paris är fotbollslaget Paris Saint-Germain (PSG),
basketlaget Paris-Levallois Basket samt rugbylaget Stade Français. Det finns
fler fotbollsklubbar i Paris än Paris Saint-Germain bland annat finns Paris FC,
Red Star, RCF Paris och Stade Français Paris. Den sistnämnda klubben är mest
känd för rugbylaget med samma namn.

Arenan Stade de France byggdes inför fotbolls-VM 1998 och rymmer 80 000
åskådare. På Stade de France spelades även finalen i Champions League 2005/2006
mellan Arsenal och FC Barcelona.

I Paris går även cykelloppet Tour de France i mål. Sedan 1975 avslutar man det
alltid på Champs-Élysées.

Många som besöker Paris passar på att handla eller bara ströva runt och titta på
kläderna i de olika modevaruhusen, bland de stora märks Galeries Lafayette, Le
Bon Marché, Bazar de l'Hôtel de Ville (BHV), La Samaritaine och Printemps.



https://sv.wikipedia.org/wiki/Leif_Axmyr

Leif Axmyr, född 11 juni 1938 i Göteborg, är en svensk brottsling och var till
sitt frigivande 2016 den av Sveriges livstidsfångar som oavbrutet suttit längst
tid i fängelse. Redan 1997 angav Svenska Dagbladet att Axmyr var den fånge av
dem som då var fängslade som oavbrutet suttit längst i fängelse. Örebro
tingsrätt tidsbestämde Axmyrs straff till 51 år. Den 2 juni 2016 frigavs han
villkorligt, efter drygt 34 år i fängelse.

Axmyr berättade i en radiodokumentär (2008) att han är "horunge" och
tillbringade sina första sju år på barnhem. Först bodde han på Kustens barnhem
(Ekedalens barnhem) och därefter på Vidkärrs barnhem, båda i Göteborg.
Förhållandena på barnhemmen var enligt Axmyr hårda, och aga vanligt
förekommande. Redan som ung begick han våldsbrott: "När han var 17 åkte han hem
till styvpappan och slog tillbaka. – Det är nog enda gången som jag njutit av
att det krasade när jag slog. Jag hade slagit ihjäl honom om inte kompisarna
gått emellan." Axmyr dömdes första gången till fängelse 1958 (för rån), och har
med korta avbrott totalt tillbringat närmare 50 år i svenska fängelser. När han
var yngre ansågs han ha en 'sällsynt dålig anpassning till kriminalvården'. Leif
Axmyr har under lång tid ansetts vara en ledargestalt inom fängelsevärlden med
många noteringar om våld eller hot. Två gånger har han genomgått
rättspsykiatriska undersökningar; 1963 och 1982. Han bedömdes då ha en
personlighetsstörning och uppfyllt kriterierna för psykopati. 1998 fick han
diagnosen narcissistisk personlighetsstörning. Han sägs ha dålig ångestkontroll
och bristande impulskontroll.

Axmyr skulle friges i maj 1982 efter att ha avtjänat ett längre fängelsestraff
för olika våldsbrott, det sista i en serie straff som började 1958 för olika
grova brott. Under en permission den 29 maj 1982 slog Axmyr ihjäl sin före detta
flickvän, Kerstin Ulla-Britt Jakobsson (född 6 juni 1962) och hennes manlige
vän, Hans Tommy Larsson (född 1 juni 1958), på Tredje Tvärgatan 47 i Gävle. Vid
mordtillfället visste inte Axmyr vem den unge mannen var, men mannen var styvson
till journalisten och politikern Allan Larsson (som 1990-1991 var Sveriges
finansminister). Innan han lämnade lägenheten tände han eld på tre olika
ställen. Han greps strax efteråt i Skutskär av polisen. Axmyr dömdes 1982 till
livstids fängelse för hemfridsbrott, grov mordbrand och dubbelmord. Den
rättspsykiatriska utredningen visade att Axmyr inte var sinnessjuk. Vid
rättegången erkände Axmyr endast att han använt kofoten mot den ena av
personerna. Rätten ansåg att det var Axmyr som mördat båda personerna och att
han visat total hänsynslöshet.

Kriminalvårdsstyrelsen avstyrkte Axmyrs nådeansökningar mellan 1999 och 2001 och
han fick avslag på 11 nådeansökningar under den perioden regeringen handlade
dessa ärenden.

Från 1 november 2006 handlägger Örebro tingsrätt dessa frågor. I november 2006
begärde Axmyr att få livstidsstraffet omvandlat till ett tidsbegränsat straff. I
hans ärende beslutade tingsrätten fredagen den 23 november 2007 att inhämta
yttrande från Socialstyrelsens vetenskapliga råd, men efter att ha tagit del av
detta avslog tingsrätten ansökan.

Sedan Örebro tingsrätt övertagit handläggningen av ärenden om straffomvandling
(tidigare nåd) fick Axmyr avslag på en ansökan om straffomvandling, 23 maj 2008.
Beslutet överklagades till Göta hovrätt som också avslog ansökan om
straffomvandling 20 november 2008. I december 2009 lämnade han in en ny ansökan
om straffomvandling till Örebro tingsrätt. En starkt bidragande orsak till
avslagen på nådeansökningarna och ansökan om straffomvandling har varit att
Axmyr begått nya brott under hela fängelsetiden. Några av de viktigaste kraven
för att rätten ska kunna besluta om straffomvandling har därför inte ansetts
vara uppfyllda: "Vid prövning av omvandling skall särskilt beaktas ... om det
finns risk för att den dömde återfaller i brottslighet av allvarligt slag, om
den dömde har åsidosatt vad som gäller för verkställigheten och om den dömde har
medverkat till att främja sin anpassning i samhället." (SFS 2006:45)

Den 7 maj 2010 meddelade Örebro tingsrätt att Axmyrs straff tidsbestämts och att
han skulle släppas fri 2013. Straffet tidsbestämdes då till 46 år och 6 månader
vilket är det längsta tidsbestämda straffet som utdömts i Sverige. Göta Hovrätt
upphävde emellertid i december 2010 tingsrättens beslut och avslog hans begäran
att få straffen tidsbestämt. Axmyr vände sig då till Högsta domstolen som den 17
mars 2011 sade nej till att ta upp överklagandet.

Axmyrs permissioner drogs in 2006 efter att han konsekvent brutit mot alla
regler för permissioner. Först våren 2013 har Axmyr åter fått permissioner
beviljade.

Den 10 juni 2013 beslutade Örebro tingsrätt att Axmyr skulle få sitt straff
tidsbestämt. Axmyr har i och med beslutet dömts till 51 års fängelse och han
släpptes, enligt praxis, efter att ha avtjänat två tredjedelar av straffet.
Axmyr försattes på fri fot i juni 2016 efter att ha suttit i fängelse sedan
1982, sammanlagt 34 år. Rätten ansåg att det finns en viss risk för återfall i
brottslighet, samtidigt som, "hans personlighetsstörningar med narcissistiska
och psykopatiska drag, hans missbruksbakgrund samt hans explosiva humör", kan
anses som problematiskt. Örebro tingsrätt valde att tidsbestämma straffet,
riskerna till trots och av hänsyn till hans höga ålder. Leif Axmyr var nästan 78
år gammal vid sitt frisläppande 2 juni 2016.



https://sv.wikipedia.org/wiki/Stephen_King

Stephen Edwin, född 21 september 1947 i Portland i Maine, är en amerikansk
författare, som skrivit många böcker som har legat på bästsäljarlistorna. Han är
framförallt verksam inom skräckgenren. Flera av hans böcker har filmatiserats.
Han är också känd under pseudonymen Richard Bachman.

Kings böcker handlar ofta om vanliga människor som råkar ut för något otäckt,
och följer inte traditionella ramar. King har också skrivit annat än skräck, och
har vunnit respekt särskilt för sina ungdomsskildringar. En del romaner har
skrivits under pseudonym. Det som King ser som sitt främsta verk är romanen
Lisey's Story .

Stephen King föddes i staden Portland i delstaten Maine i New England. Många av
hans berättelser utspelar sig i Maine. Han var som liten intresserad av att
skriva vampyrhistorier.

King var ett överviktigt och klumpigt barn som kände sig bortstött av sina
jämnåriga. Han hade mardrömmar om att göra bort sig offentligt och var alltid
den som blev sist vald när de skulle spela baseboll. För att koppla bort
verkligheten fantiserade han ihop ett alter ego, en superhjälte vid namn
Cannonball Cannon. Fantasiförmågan ihop med den osäkerhet och ångest han kände
blev betydande, då han började fundera mycket. Under en period befarade han att
han skulle bli sinnessjuk. I en TV-intervju berättade han att han brukade läsa
dödsannonserna i lokaltidningar, och därefter strök över namnen i
telefonkatalogen hemma.

Lite senare blev King mycket upptagen av döden, och speciellt sin egen död, då
han var övertygad om att han inte skulle bli 20 år. Han fantiserade om mörka,
övergivna gator där märkliga figurer grep efter honom i mörkret. I samband med
dessa tankar samlade han ihop information om en massmördare från 1950-talet,
Charles Starkweather, och samlade detta material i en klippbok i hopp om att
förstå sig på personen bakom skräcken.

Skräckintresset växte sig allt större och King konsumerade allt vad han kunde:
radioprogram, serietidningar och filmer. Ett betydande ögonblick är från 1957 då
han satt i en biosal och såg "The Earth vs The Flying Saucers" när filmen
plötsligt bröts och biografägaren tillkännagav att Sovjetunionen sänt upp sin
första Sputnik i rymden. King kopplade på en gång ihop filmen med fiendens
rymdsond som cirkulerade runt jorden kanske lastad med atombomber. Den fiktiva
skräcken slogs ihop med den verkliga skräcken om att när som helst bli utplånad
och King satt skräckslagen under resten av filmen.

En av de mest kända händelserna från Kings barndom är den om hur hans pappa
försvann från familjen. Donald King var en rumlare med smak för både sprit och
kvinnor. Han började som dammsugarförsäljare som glatt hälsade på unga änkor
mitt i nätterna för demonstrationer. Han var senare i livet sjöman i den
amerikanska handelsflottan, vilket bland annat resulterade i att King har en
brasiliansk halvsyster. En detalj i sammanhanget är att i den oavkortade
versionen av "Pestens tid", minns Mother Abagail en trevlig dammsugarförsäljare
vid namn Donald King… (kapitel 50, andra segmentet).

Donald King lämnade dock ett inofficiellt arv till sin unge son. Fadern delade
sonens intresse för skräck och hade en samling pocketböcker av bland annat H P
Lovecraft som King genast slukade, innan de plötsligt försvann. King misstänker
att hans moster tog böckerna.

King blev givetvis förvånad över faderns skräckintresse, men blev om än ännu mer
förvånad när han upptäckte att fadern även skrivit egna skräck- och science
fiction-historier som han försökte få publicerade i dåtida tidningar som
Bluebook och Argosy. Ingen berättelse blev dock antagen och finns ej kvar idag.

Som färsk utexaminerad student jobbade han på en bensinstation och även i ett
tvätteri. Han gifte sig med Tabitha Spruce den 2 januari 1971 och fick dottern
Naomi och senare sönerna Joe Hill och Owen. Till slut fick han ett jobb som
engelsklärare på Hampden Academy High School, men efter varje arbetsdag satte
han sig i skolans pannrum och gjorde det han älskade - skrev.

King använde också pseudonymen Richard Bachman. Böcker med Bachman angiven som
författare gavs ut på många olika språk. När den fjärde släpptes i USA 1985
hittade en bibliotekarie bevis för att det egentligen var King som skrev (hans
namn fanns på copyrighthandlingar för en av Bachmans böcker) under pseudonym för
att se om han kunde slå igenom igen. En av hans böcker som Bachman hade sålts i
28 000 exemplar, men när det uppdagades att det var King som skrivit boken steg
försäljningen till 280 000 exemplar. Efter att Bachmanns riktiga identitet hade
avslöjats, meddelade hans förlag att Bachmann hastigt avlidit efter att ha
drabbats av "cancer i pseudonymen, en sällsynt form av schizonomi"



https://sv.wikipedia.org/wiki/Friends_Arena

Friends Arena är en multiarena i området Arenastaden i Solna strax norr om
Stockholm, som är Sveriges nationalarena för herrlandslaget i fotboll med plats
för 50 000 sittande åskådare under sportevenemang och 65 000 platser (inklusive
ståplatser) vid konsertarrangemang. Arenan byggdes av Arenabolaget AB drygt 500
meter nordnordväst om Solna station, cirka sex kilometer från Stockholms
centralstation i nordvästlig riktning. Den 7 december 2009 togs det första
spadtaget och etapp 1 av Arenastaden med själva arenan öppnades den 27 oktober
2012. Kostnaden angavs till cirka 1,9 miljarder svenska kronor, en siffra som
dock stigit och senare uppskattats till 2,8 miljarder kronor. I anslutning till
arenan ligger Mall of Scandinavia, som invigdes den 12 november 2015, med plats
för 250 butiker på tre våningar.

Till en början fanns funderingar på att lägga den nya nationalarenan för fotboll
vid Globen. Den 1 april 2006 tog Svenska Fotbollförbundet beslut att bygga en ny
nationalarena för herrfotboll på annan plats än Råsunda. Marken ligger i Solna
och föreslogs av byggbolag som ville exploatera industrimark.

Byggkostnaden beräknades till 2,4 miljarder kronor exklusive kringliggande
infrastruktur, som skulle betalas av Svenska Fotbollförbundet och dess
samarbetspartners Solna stad, PEAB, Fabege och Jernhusen. I anslutning till
bygget blev den förre stadsdirektören Sune Reinhold för mutbrott till villkorlig
dom och dagsböter i maj 2012 i Solna tingsrätt.

När den nya arenan stod färdigbyggd började Råsundastadion, invigd 1937 och
bland annat värd för VM-finalen i fotboll 1958, att rivas. Detaljplan för 700
lägenheter på området vann laga kraft den 27 mars 2012 .

Ett namnsponsringsavtal ingicks mellan Svenska Fotbollförbundet och Swedbank.
Swedbanks och sparbanksstiftelsernas investering låg på totalt 153 miljoner. Det
är den största namnsponsringsaffären hittills i Sverige.

Den 28 mars 2012 bytte arenan namn från Swedbank Arena till Friends Arena.
Anledningen var att Swedbank, som sedan 2007 är namnsponsor, gav bort namnrätten
till organisationen Stiftelsen Friends. Swedbank är sedan många år engagerad i
Friends arbete mot mobbning i skolor, inom idrott och annan ungdomsverksamhet.

Vid eventuellt EM- eller VM-slutspel, alternativt finalmatch i Uefa Champions
League eller Europa League, måste anläggningens namn tillfälligt ändras, precis
som då Allianz Arena i München under VM i fotboll 2006 gick under namnet Fifa
World Cup Stadium München . Dessutom måste butiker och restauranger i arenans
omedelbara närhet stänga under sådana evenemang, om en konkurrent till dem
sponsrar evenemanget, såsom under U21-EM. Arenan skriver in detta krav i
hyresavtalen med butikerna och restaurangerna, för att undvika samma problem som
på Borås Arena där hamburgerkedjan Max inte fick ha sina restauranger öppna på
arenan då de inte var en officiell sponsor under U21-EM.

Friends Arena uppfyller Fifa:s och Uefa:s högsta tekniska rekommendationer för
fotbollsarenor, vilket betyder att man bland annat kan arrangera finaler i Uefa
Champions League samt EM-slutspel. Planstorleken är 105 x 68 meter och takhöjden
på arenan är 33 meter. Det öppningsbara taket är något större än planen (107 x
80 meter) och är levererat av den nederländska tillverkaren Hollandia BV. Taket
rör sig över de åtta takbalkarna med hjälp av hjul som är utrustade med tätade
sfäriska rullager från SKF.

Arenaprojektet ägs av Svenska Fotbollförbundet, Solna kommun, Peab, Fabege och
Jernhusen. Publikkapaciteten för fotbollsmatcher är 50 000 sittplatser, medan
man vid konserter kan få in upp till 65 000 personer, beroende på hur stor del
av planen som används för åskådare. Hela arenan är uppvärmd och har öppningsbart
tak, eftersom den används året runt. Byggkostnaden för hela Arenastaden
inklusive arenan är cirka 15 miljarder kronor. Swedbank betalar 153 miljoner SEK
fram till 2023 för att det som först kallades Solna fotbollstadion ska heta
Swedbank Arena. Den 25 mars 2012 presenterade Swedbank ett nytt namnförslag:
Friends Arena, efter antimobbnings-organisationen Stiftelsen Friends.. Den 28
mars blev namnbytet officiellt och Swedbank Arena bytte namn till Friends Arena.
Under 2013 har SvFF och Jernhusen minskat sitt ägande.

Integrerat med Friends Arena byggs en helt ny stadsdel i Solna, Arenastaden, i
området vid Solna station och Råstasjön. Det är tänkt att bli ett stort område
för evenemang, shopping, arbete, boende och rekreation. I arenaområdet finns
även ett hotell, Quality Hotel Friends, med 400 dubbelrum och två bankettsalar
med sammanlagd kapacitet på 2 200 personer. Utöver det finns även ett tiotal
kongress- och konferenslokaler. På 90 meters höjd finns på hotellets högsta
våning en restaurang- och skybar med utsikt över Stockholm. Hotellet invigdes i
september 2013.. Intill arenan byggs också ett shoppingcenter, Mall of
Scandinavia. Arenastaden kommer att ha mer än 10 000 arbetsplatser och 5 000
boende i cirka 2 000 lägenheter.

Svenska mästerskapsfinalen i bandy spelades på arenan 2013 och 2014. Första året
möttes Hammarby IF och Sandvikens AIK och matchen sågs av en publik om 38 474
personer, vilket är rekord för SM-finalen.

Sveriges herrlandslag i fotboll spelade sin invigningsmatch på arenan den 14
november 2012 då de besegrade England med 4-2 inför 49 967 åskådare. Samtliga
svenska mål gjordes av Zlatan Ibrahimović som också gjorde första målet på
arenan. Det var dock Zlatans fjärde mål som uppmärksammades mest, en cykelspark
från cirka 30 meters håll. Sveriges första tävlingsmatch på Friends Arena
spelades den 22 mars 2013 då man mötte Irland i VM-kvalet, en match som slutade
0-0. Första allsvenska målet sköts in av Malmö FF 17 April 2013, matchen AIK -
Malmö FF slutade 0-1.

AIK Fotbolls herrlag spelar sina hemmamatcher i fotboll på Friends Arena från
och med Fotbollsallsvenskan 2013.

24 mars 2013 spelade AIK sin första match på arenan. De mötte finska HJK
Helsingfors i en träningsmatch som slutade i vinst för AIK, 2–1. Det första
målet som gjordes på arenan i en match som AIK deltog i gjordes av Helsingfors
anfallare Erfan Zeneli i den 21:a spelminuten. AIK:s första mål på arenan
gjordes av Nabil Bahoui i den 26:e minuten.

Den 7 april 2013 spelade AIK sin första tävlingsmatch på arenan, detta i
Allsvenskans andra omgång mot Syrianska FC. Matchen slutade 0–0 och klubben
satte publikrekord på hemmaplan med 43 463 åskådare. Den 7 mars 2015 spelades
det första Stockholmsderbyt mellan AIK och Hammarby IF på arenan, matchen
noterade 41 063 åskådare vilket betydde publikrekord i Svenska cupen. Matchen
slutade med vinst för Hammarby med 1-2.

Storstockholms lokaltrafik betjänar arenan med pendeltåg och lokalbussar till
Solna station. Hösten 2014 fick Tvärbanan en hållplats vid Solna station. Det är
nästan en kilometer att gå därifrån till arenan. Man kan också åka till Solna
centrum på tunnelbanans blå linje, men det är drygt 1,5 kilometer att gå
därifrån. Det går även en nystartad busslinje (linje 101) från Mörby, via
Bergshamra till Arenan de dagar det sker evenemang. Området kommer, tidigast
2024, att få en egen tunnelbanestation med namn Arenastaden och med tågavgångar
från Odenplan i Stockholms innerstad.



https://sv.wikipedia.org/wiki/Carl_Bildt

Nils Daniel Carl Bildt (info), född 15 juli 1949 i Halmstad, är en svensk
politiker (moderat) och diplomat. Han var riksdagsledamot 1979–2001, partiledare
för Moderata samlingspartiet 1986–1999, statsminister 1991–1994 samt
utrikesminister 2006–2014.

Carl Bildt föddes i Halmstad i Hallands län. Han är son till byrådirektör Daniel
Bildt (1920–2010) och förbundssekreterare Kerstin Andersson-Alwå. Hans enda
syskon, Nils Daniel Anders Bildt, är född den 29 april 1952. Bildt tillhör en
uradlig ätt med rötter i norsk och dansk medeltid. Carl Bildt är sonson till
överste Nils Bildt, sonsons son till general Knut Bildt och sonsons sonson till
tidigare statsministern och riksmarskalken, friherre Gillis Bildt.

Bildt gifte sig 1974 med Kerstin Zetterberg men äktenskapet blev kortvarigt. Han
var 1984–1997 gift med Mia Bohman, dotter till den tidigare moderatledaren Gösta
Bohman. Sedan den 18 oktober 1998 är han gift med Anna Maria Corazza Bildt. Han
har tre barn: Gunnel (född 1989), Nils (född 1991) samt Gustaf (född 2004).

Under skoltiden var Bildt klasskamrat med Staffan Hildebrand och Robert Collin.
Bildt studerade under gymnasietiden på Östra Real i Stockholm. I samband med en
landsomfattande lärarstrejk 1966 gjorde han sitt första TV-framträdande. Bildt,
som var ordförande i skolans elevråd, bidrog till att elevledd undervisning
kunde organiseras under delar av strejken. Bildt var under samma tid
styrelseledamot i Sveriges Elevråds Centralorganisation, numera Sveriges
Elevkårer.

Bildt tog studentexamen 1968 på Östra Real och blev samma år medlem i
Moderaterna. Han gjorde värnplikt som handräckningsvärnpliktig personalassistent
vid Försvarsstaben. Under universitetstiden var han politisk sekreterare i
föreningen Högerstudenterna och aktiv i studentkårspartiet Opposition '68. Han
blev vice ordförande i Fria Moderata Studentförbundet 1971 och ordförande 1973.
Bildt fullföljde aldrig sina universitetsstudier till en akademisk examen. Åren
1973–76 var han redaktör för tidningen Svensk Linje.

Bildt var 1973–76 även politisk sekreterare i Moderata samlingspartiet och
arbetade nära partiledaren Gösta Bohman. Han nämndes redan vid denna tid som en
möjlig blivande partiledare och deltog i arbetet med att forma programmet för
den nya regeringen hösten 1976. Åren 1976–78 var han regeringens sakkunnige i
frågor för samordningsuppgifter och 1979-81 statssekreterare i regeringens
samordningskanslier. I riksdagen var Bildt sitt partis utrikes- och
säkerhetspolitiske expert.

Under en resa till USA 1983 kom Bildt att diskutera säkerhetspolitiska frågor
med bland andra företrädare för CIA. Detta ledde till hård kritik från
statsminister Olof Palme eftersom Sverige var involverat i en diplomatisk
notväxling med Sovjetunionen angående den dåvarande Ubåtsskyddskommissionens
slutsatser. Bildt ansåg att hans handlande var korrekt och försvarade sitt
agerande med stöd av sitt parti. Händelsen fick stor publicitet och medförde att
Bildt för första gången hamnade i offentlighetens ljus.

Bildt utnämndes till partiledare för Moderata samlingspartiet 1986. Under den
första tiden som partiledare var han ifrågasatt och i sitt första val, 1988,
åtnjöt han inte något större förtroende. Centerpartiets nedgång innebar trots
detta att Bildt kunde befästa Moderaternas ställning som största borgerliga
parti. Under oppositionsåren 1986 till 1991 var han även moderaternas
gruppledare i riksdagen. Mot slutet av partiledartiden blev han dock populär och
ansågs, av såväl meningsmotståndare som partikamrater, vara en skicklig strateg.

Bildt kunde 1991 bilda en fyrpartiregering tillsammans med Centerpartiet,
Folkpartiet och Kristdemokraterna. Regeringen liberaliserade regelverk, sålde ut
statliga företag, inledde och slutförde förhandlingarna om Sveriges medlemskap i
Europeiska unionen och startade byggandet av Öresundsbron. Bildt var själv
ordförande i den it-kommission, som regeringen bildade för att stimulera den nya
informationstekniken.

Den ekonomiska krisen, som till största del berodde på avskaffade
kreditmarknadsregler för bostadsmarknaden vållade svåra problem. Hösten 1992
förhandlade regeringen Bildt fram flera krispaket tillsammans med det största
oppositionspartiet, socialdemokraterna, men trots detta tvingades man att överge
den fasta kronkursen. Efter det borgerliga valnederlaget 1994 avgick hans
regering.

Bildt verkade energiskt för svensk anslutning till EU, och undertecknade vid det
europeiska toppmötet på Korfu i Grekland den 23 juni 1994 fördraget om Sveriges
anslutning till Europeiska unionen. Hans utrikespolitiska erfarenhet har senare
lett fram till prestigefyllda internationella uppdrag.

Efter valnederlaget 1994 arbetade Bildt internationellt som EU:s medlare
samtidigt som han stannade kvar på sin post som moderaternas partiledare.
Partiledarskapet sköttes i praktiken av bl.a 1:e vice partiledaren tillika
gruppledaren i riksdagen Lars Tobisson, partisekreteraren Gunnar Hökmark och 2:e
vice partiledaren Gun Hellsvik. Efter ytterligare ett nederlag i valet 1998
avgick Bildt som partiledare i augusti 1999. Han efterträddes av den tidigare
skatteministern Bo Lundgren.

I juni 1995 utsågs han till EU:s medlare i jugoslaviska krigen och delade i den
egenskapen ordförandeskapet i fredskonferensen för Bosnien-Hercegovina på
flygbasen Wright-Patterson i Dayton, Ohio den 1–21 november 1995 (hans
med-ordförande var Richard Holbrooke som representerade USA och Igor Ivanov från
Ryssland).

Efter fredsavtalets formella undertecknande i Paris den 14 december 1995 utsågs
Bildt till den förste innehavaren av posten som hög representant, High
Representative, och chef för Office of the High Representative, den
internationella myndighet som inrättades i Bosnien för att leda det politiska
och civila genomförandet av avtalet. Han återkom 1997 till Sverige för att driva
valrörelse 1998, men då de borgerliga inte lyckades återta regeringsmakten
avgick han som partiordförande i augusti 1999. Han hade då utsetts till FN:s
generalsekreterare Kofi Annans särskilda ombud (special representative) på
Balkan och fortsatte i den befattningen till och med 2001. I egenskap av
internationell diplomat blev han erbjuden att hålla The Tanner Lecture on Human
Values, vilken han gav vid Cambridge University i mars 2005: Peace after War:
our Experience, där han presenterade sju ”läxor” om hur man bygger upp en stat
efter en väpnad konflikt. År 1998 utkom han med en bok om sina erfarenheter i
Balkan: Peace Journey: The Struggle for Peace in Bosnia.

Carl Bildt har kritiserats för sin roll som medlare i bosnienkriget. Bland annat
har han som statsminister anklagats för likgiltighet inför den etniska rensning
och folkmord som begåtts av bosnienserbiska styrkor mot muslimska och kroatiska
civila. Bildt motsatte sig varje militär intervention och kritiserade den
tidigare brittiska premiärministern Margaret Thatcher år 1993 för att hon krävde
Nato-ingripande mot de bosnienserbiska styrkorna. Sunday Times kallade Bildts
och andra EU-ledares handfallenhet inför det pågående folkmordet för "skamligt".

Efter Bildts utnämning till EU:s särskilda sändebud till Jugoslavien gick Tom
Warrick från Coalition for International Justice till skarp kritik mot Bildt som
beskrevs som "farligt felunderrättad om sin egen arbetsbeskrivning" och i stort
sett okunnig om regionen. The New York Times kritiserade Bildt för en nonchalant
inställning till massakern i Srebrenica där över 8 000 bosniaker dödades, och
beskrev honom som att vara belastad med ett rykte om att acceptera serbiska
påståenden om gott uppförande utan bevis och se mellan fingrarna gällande
angrepp mot civila. Flera länder kritiserade Bildt för att ha varit ineffektiv
och alltför nära knuten till serberna i Bosnien och Serbien. Brittiske
historikern Marko Attila Hoare anklagade Bildt för att ha tonat ner antalet
dödsoffer för massakern i Srebrenica och ignorerat serbiska krigsbrott. Bildt
kritiserades också för att inte ha nämnt massakern i Srebrenica under ett
lunchmöte den 15 juli 1995 i Belgrad med den serbiske presidenten Slobodan
Milosevic och befälhavaren för den bosnienserbiska armén, Ratko Mladić, trots
att han hade fått rapporter om den pågående massakern.

Efter den förtida frigivningen av dömda krigsförbrytaren Biljana Plavšić från
svenskt fängelse under 2009 anmäldes Bildt till konstitutionsutskottet för att
vara jävig att delta i ett sådant beslut. Bildt anklagades för att vara
personligen involverad i fallet och att ha personliga band till Plavšić. Bildt
vittnade på Plavšićs rättegång år 2002 i Haag och berömde då hennes
efterkrigsinsatser som "modiga".

Bildt har sedan medlaruppdraget i Bosnien haft olika internationella uppdrag för
bland annat ESA (Europeiska rymdorganisationen), Europakommissionen och ICANN.
Förutom uppdrag i olika företagsstyrelser är han bland annat styrelseledamot i
International Institute for Strategic Studies i London, European Policy Center i
Bryssel, Apen Italia i Rom, Centre for European Reform i London och RAND
Corporation i Arlington County i Virginia och Santa Monica. Han var även
ordförande för International Democrat Union 1992–99.

Bildt är medlem i Trilateral Commission (grundad av David Rockefeller),
tillsammans med bland andra Urban Ahlin och Marcus Wallenberg. Han är
hedersdoktor vid University of St. Andrews i Skottland, där han är medlem av
rådet för Center for the study of Terrorism and Political Violence. Han har
också ett långvarigt engagemang i det slutna elitsällskapet Bilderberggruppen
och var med 1992, 1993, 1996, 1997, 1999, 2000, 2006, 2007, 2008 2009, 2010,
2013 och 2014. Han har även mottagit många dekorationer och hedersutmärkelser
från flera länder.

Bildt var även programledare för tv-programmet Middag med Bildt som visades i
TV8 2004–05.

Bildt inträdde i regeringen Reinfeldt som utrikesminister den 6 oktober 2006.
Han har kritiserats av oppositionen, som menat att Bildts handlande som
utrikesminister skulle styras av hans privata affärsintressen, intressen i
Ryssland och Sudan via aktier och optioner i företagen Lundin Petroleum och
Vostok Nafta. Bildt har tillbakavisat kritiken och har även sålt sina aktier i
företagen. Optionsinnehavet i Vostok Nafta medförde att han blev KU-anmäld.
Bildt har också kritiserats för sin medverkan i styrelsen för Committee for the
Liberation of Iraq, en internationell organisation som förespråkade invasionen
av Irak 2003.

Bildt har stöttat Israels självständighet och rätt att försvara sig mot angrepp,
samtidigt som han har kritiserat landets ockupations- och bosättningspolitik och
försvarat palestiniernas rätt till ett internationellt erkänt hemland. Han har
också upprepade gånger framfört att isoleringspolitiken mot Gazaremsan måste
brytas så att området kan överleva på handel och normal affärsverksamhet i
stället för bistånd. Han har fördömt både palestinska raketangrepp mot Israel
från Gaza samt israeliska bombningar av Gazas civila näringsliv och det
israeliska förbudet mot civil import till området.

Under Bildts tid som utrikesminister har Sverige stått som värd för en
FN-konferens om Iraks återuppbyggnad. Under hans ledning har departementet också
beslutat att upprätta ambassader i Afghanistan och Vitryssland för att Sverige
skall kunna följa den inrikes- och säkerhetspolitiska utvecklingen inom dessa
länder. Han har kritiserat kränkningar av mänskliga rättigheter i länder som
Ryssland, Iran, Kina och Kuba. Bildt har kritiserat den ryska invasionen av
Georgien samt dess annekteringar av Abchazien och Sydossetien. Bildts kritik av
Ryssland föranledde de ryska ledarna att ställa in möten med Bildt och andra
svenska representanter. Sverige har beslutat att delta i FN-insatser i Tchad och
Centralafrikanska republiken. Man har även beslutat om svensk militär insats i
Darfur.

Inom Europa- och säkerhetspolitik har utrikesministern förespråkat europeisk
enighet samt kärnvapennedrustning och rustningskontroll. I riksdagen har han
betonat vikten av att inte lämna över hotet från kärnvapen till efterkommande
generationer. Utrikesdepartementet har även beslutat att erkänna republiken
Kosovo trots protester från Serbien och Ryssland.

I juli 2009 beslöts det att ambassaden i Sri Lanka samt generalkonsulaten i
Kaliningrad, Kanton, Los Angeles och New York skulle läggas ner. Särskilt
förslaget rörande generalkonsulatet i New York möttes av kritik. Samtidigt
förordnades förre Bildtmedarbetaren Peter Egardt som utredare med direktiv att
lägga fram förslag om reformer inom utrikesförvaltningen, särskilt för struktur
och kompetensförsörjning samt samverkan i och utanför regeringskansliet.

Under sin tid som utrikesminister kritiserade Bildt offentligt Egyptens svar på
landsomfattande demonstrationer och uttryckte sig följande: "Jag är förfärad
över det stora dödstalet under demonstrationerna i Egypten. Säkerhetsstyrkorna
kan inte undkomma ansvar" vilket resulterade i en strid mellan Bildt och
Egyptens ambassadör i Sverige. Bildt har även hårt kritiserat Ryssland
antihomolagar och den förföljelse och misshandel som pågår av homosexuella i
Ryssland för vilket han fick mothugg från den Ryska ambassaden. Bildt hyllades
av HBT-rörelser efter kritiken.

I november 2014 blev Bildt styrelseledamot i International Crisis Group i
Bryssel.

Oppositionspartier, borgerliga politiker och politiska kommentatorer har
ifrågasatt Carl Bildts lämplighet som Sveriges utrikesminister på grund av hans
hållning i internationella frågor liksom hans privata affärsintressen i den
ryska gasjätten Gazprom och Lundin Petroleum, ett oljeföretag med verksamhet i
det krigshärjade Sudan.

Carl Bildt gick med i styrelsen för Lundin Oil AB år 2000, efter anklagelser om
att oljeföretagen förvärrat kriget i Sudan. Lundin Oil var den ledande
operatören av ett konsortium som arbetade i ett område i centrum för Sudans
inbördeskrig. Trots att anklagelserna bekräftats av särskilda FN-rapportörer och
den kanadensiska regeringens utredning, lyckades Bildt överleva den offentliga
kontroversen i Sverige, och Lundin Oil kunde fortsätta bedriva verksamhet i
Sudan. I juni 2010 offentliggjorde European Coalition on Oil in Sudan ECOS
rapporten ”Unpaid debt”, där Lundin pekas ut som delaktigt i krigsförbrytelser
och brott mot mänskligheten. Företaget förnekade brott, men efter att ha
studerat rapporten, öppnade den svenska åklagarmyndigheten en brottsutredning.
Efter åklagarens beslut krävde flera riksdagsledamöter att Bildt skulle avgå,
något han vägrade att göra.

Efter att ha avgått som ledare för Moderaterna 1999 engagerade sig Bildt i flera
uppdrag inom näringslivet samt i internationella tankesmedjor. Till den senare
kategorin hör medlemskap i styrelsen för tankesmedjan RAND Corporation, som står
nära det amerikanska försvaret. Han var också medlem i styrelsen för European
Policy Center (Bryssel) samt International Institute for Strategic Studies
(London) och International Advisory Board of the Council on Foreign Affairs (New
York). Han satt också i styrelsen för det amerikanska investmentbolaget Legg
Mason, som bland annat investerat i försvarsindustrin.

År 2002 gick Bildt med i styrelsen för Vostok Nafta, ett investmentbolag med
innehav i första hand i statliga ryska gasbolaget Gazprom. Bildt var också
styrelsemedlem i oljebolaget Lundin Petroleum och medlem i fondförvaltaren East
Capitals rådgivningskommitté. Han lämnade dessa uppdrag i samband med att han
blev utrikesminister i oktober 2006.

Bildt har kritiserats för möjliga intressekonflikter på grund av hans tidigare
position i Vostok Nafta och hans aktieinnehav i företaget. Gazprom är nämligen
det företag som bygger den omstridda naturgasledningen mellan Ryssland och
Tyskland som går förbi Gotland, ett bygge som godkänts av den svenska
regeringen. Denna intressekonflikt anses också kunna påverka relationerna mellan
Sverige och andra EU-länder samt Ryssland, då många EU-länder är beroende av
rysk olja och gas för sina energibehov. Det har också kommit fram att svenska
staten satsat nära en miljard svenska kronor (140 miljoner US-dollar) i Vostok
Nafta via de svenska AP-fonderna. Bildts aktieinnehav i Vostok Nafta KU-anmäldes
av Miljöpartiets Ulf Holm i oktober 2006, två månader senare i december 2006
avyttrade utrikesministern sitt aktieinnehav i Vostok Nafta.

Carl Söderbergh, generalsekreterare för svenska sektionen av Amnesty
International, kritiserade också utrikesministerns intressen i ryska gasjätten
Gazprom, på grund av Rysslands människorättsproblematik som är en fråga för
svensk utrikespolitik. Men kritiken avtog efter att Bildt meddelat sina avsikter
att avyttra sig alla finansiella band med bolaget så snart som möjligt.
Konstitutionsutskottet kunde inte hitta någon grund för att ifrågasätta Bildts
verksamhet i dessa avseenden.

Bildt gav sitt stöd for demonstrationen Euromajdan, som han även besökte under
ett besök i Kiev 2013. En av de tre oppositionsledare som stod i spetsen för i
demonstrationen var Oleh Tiahnybok partiledare för det högerextrema
nationalistpartiet Svoboda. När Svoboda sedan fick flera betydelsefulla
ministerposter i regeringen Jatsenjuk, kritiserades Carl Bildt i Riksdagen för
att han inte tydligt tagit avstånd från Svoboda, Bildts svar på kritiken var att
kritikerna spelar den ryska propagandan i händerna. Han uttalade att "Jag avstår
från att beskriva det partiet. Vi accepterar den regering som har bildats, med
många olika personer. Det är en rimlig och demokratisk regering och jag vill
inte spela med i den ryska propagandan".

Bildts "twitterdiplomati" fick kritik både i Sverige och Norge efter han i en
tweet skrev: "Så har då Ukraina fått sin egen Quisling, sittande på främmande
mark där han vädjar om att en utländsk armé ska ge honom hans land tillbaka".
Detta var en kommentar till Viktor Janukovytjs begäran om rysk militär hjälp i
Ukraina.

Bildt har också ifrågasatts för sin roll som medlem i Kommittén för befrielsen
av Irak (CLI), en grupp med nära band till Bush-administrationen som verkade för
invasionen av Irak 2003.

Efter det sydossetiska kriget 2008, skrev Bildt på sin blogg att det ryska
agerandet hade vissa likheter med Nazitysklands annektering av Sudetlandet 1939.
Den ryska reaktionen var stark, och det ryska utrikesministeriet meddelade att
Bildt inte längre är välkommen i Moskva.

I USA:s sekretessbelagda diplomatdokument som publicerades av Wikileaks 2010
beskrevs Carl Bildt som en respekterad person i Sverige som har mycket kunskap
om omvärlden och ett imponerande kontaktnät. Samtidigt är omdömet att Bildt har
"begränsad politisk förmåga". Bildt beskrevs också som någon som tror att han
har mer makt och inflytande än han egentligen har, en ”medium size dog with big
dog attitude”. USA:s president George W Bush fick inför ett möte med Bildt rådet
att spela på Bildts önskan ”att operera på hög nivå” och att låtsas vara
imponerad av hans tidigare internationella uppdrag. Andra diplomater i USA och
politiker fick också rådet att spela på Bildts självbild för att ”hålla honom på
gott humör”.



https://sv.wikipedia.org/wiki/Beyonc%C3%A9_Knowles

Beyoncé Giselle Knowles-Carter, mer känd under artistnamnet Beyoncé född 4
september 1981 i Houston i Texas, är en amerikansk artist verksam inom musik,
dans, film och mode. Beyoncés karriär som sångare började i slutet av 1990-talet
med musikgruppen Destiny's Child, som har sålt mer än 50 miljoner skivor världen
över. Beyoncé har som sångare i grupper och som soloartist medverkat på skivor
som har sålts i 75 miljoner exemplar. Hon debuterade som soloartist i juni 2003
med albumet Dangerously in Love, som blev en av musikårets stora kommersiella
och kritiska framgångar och vann fem Grammys 2004. Albumet innehåller hitlåtarna
"Crazy in Love" och "Baby Boy". Efter att gruppen Destiny's Child upplösts gav
Beyoncé ut sitt andra soloalbum B'Day (2006) som direkt nådde första platsen på
listan Billboard 200. Albumet innehåller hitlåtarna "Déjà Vu", "Irreplaceable"
och "Beautiful Liar". Beyoncés tredje album, I Am… Sasha Fierce, släpptes i
november 2008 och innehöll hitlåtarna "If I Were a Boy", "Single Ladies (Put a
Ring on It)" och "Halo".

Beyoncé har haft fem singlar på listan Billboard Hot 100:s förstaplats. Bara en
annan kvinnlig artist har nått samma positioner under 2000-talet. Hon är också
den kvinnliga artist som har flest antal veckor med låtar på förstaplats detta
årtionde – totalt 37 veckor. På samma lista har hon även haft flest låtar inom
topp fem och topp tio på 2000-talet och de flesta topp 40-hitlåtarna samma
decennium – totalt 17 av 40.

Beyoncés karriär som skådespelare började år 2001 i musikalfilmen Carmen: A Hip
Hopera. År 2006 spelade hon huvudrollen i filmen Dreamgirls, som är baserad på
broadwaymusikalen från 1981 med samma namn. Hon nominerades till två Golden
Globe för sin roll.

Beyoncé Knowles lanserade år 2004 sin egen modekollektion House of Deréon.
Affärsmagasinet Forbes har placerat Knowles på fjärde plats bland de 100
mäktigaste och inflytelserika kändisarna i världen, tredje bland musiker som
tjänar mest och etta bland kändisar under 30 som tjänar mest, med mer än 87
miljoner dollar i inkomster mellan 2008 och 2009.

Beyoncé Knowles är född och uppvuxen i Houston i Texas. Som barn var hon med i
många olika shower i skolan och i sång- och danstävlingar. Hon har en
lillasyster, Solange, som också är sångerska och skådespelare. Beyoncé har
samarbetat mycket med sin pappa Matthew Knowles som tidigare var Destiny's
Childs manager. Sedan den 4 april 2008 är Beyoncé gift med hip hop-artisten
Jay-Z. Paret bor i Los Angeles. På 2011 års MTV Video Music Awards uppträdde
Beyoncé med en singel från det senaste albumet 4. Efter numret tillkännagav hon
att hon väntade barn med maken Jay-Z. Den 7 januari 2012 föddes dottern Blue Ivy
Carter. Den 1 februari 2017 tillkännagav hon att paret väntar tvillingar.

Beyoncé har berättat att hon i december 2006 var allvarligt deprimerad under två
år och att hon då isolerade sig i sovrummet och var oförmögen att äta.
Oroligheter med bandet Destiny's Child ska ha varit en bidragande orsak. Beyoncé
undvek att tala om depressionen eftersom gruppen just hade vunnit sin första
Grammy och för att hon befarade att ingen skulle ta henne på allvar.

Dangerously in Love belönades bland annat för bästa moderna R&B-album och för
bästa kvinnliga R&B-framträdande. Trots att Beyoncé bara var 21 år då albumet
släpptes kunde hon redan räkna sig som en av popmusikens veteraner (med ett
flertal år tillsammans med Destiny's Child på nacken). Destiny's Child skapades
och drevs av Beyoncés far, Mathew Knowles. År 2001 utnämndes hon av ASCAP till
årets låtskrivare 2001, och blev den första färgade kvinnan att motta titeln.

Solokarriären började Beyoncé under 2002 i samband med att Destiny's Child
gjorde ett uppehåll. Hon syntes då som den sexiga hemliga agenten Foxxy
Cleopatra i Austin Powers in Goldmember. På soundtracket till filmen fanns även
Beyoncés hitlåt "Work It Out". År 2003 kom hitlåten "Crazy in Love" (med
rapparen Jay-Z). Senare samma år fortsatte filmkarriären med filmen The Fighting
Temptations (där Cuba Gooding Jr. medverkade). Destiny's Child återförenades
2004 för att spela in albumet Destiny Fulfilled för att återigen splittras under
2005. Året därpå släppte Beyoncé och pojkvännen Jay-Z singeln Déjà Vu från
soloalbumet B'Day där "Irreplaceable" blev en hit. Senare samma år framträdde
hon som Deena i det musikaliska dramat Dreamgirls (med Eddie Murphy).

Beyoncé blev även personligen tillfrågad om att uppträda för Barack Obamas och
Michelle Obamas första dans som president och First Lady. Där uppträdde hon med
låten "At Last", en cover av Etta James. Låten kommer från filmen Cadillac
Records som Beyoncé var med i 2008 där hon spelade Etta James och för vilken hon
även var exekutiv producent.

Albumet I am... Sasha Fierce (2008) har sålts i flera miljoner exemplar. Vid
Grammy Awards-galan 2010 var Beyoncé nominerad i tio kategorier och vann sex av
dessa priser.

Den 6 februari 2016 släpptes singeln "Formation" vilken hon framförde live för
första gången nästföljande dag under halvtidsshowen i Super Bowl 50.



