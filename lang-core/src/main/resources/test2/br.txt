https://br.wikipedia.org/wiki/Elvis_Presley

Elvis Aaron Presley, lesanvet « The King » ("ar Roue"), (8 a viz Genver 1935 e
Tupelo, Mississippi - 16 a viz Eost 1977 e Memphis, Tennessee) a oa ur c'haner
rock hag un aktour amerikan. Bet en deus ul levezon vras war ar sonerezh er bed
a-bezh.

En e vev en deus gwerzhet war-dro 700 milion a bladennoù, c’hoariet e 31 film,
graet 1054 sonadeg er Stadoù-Unanet ha teir e Kanada, kemeret perzh e 525 arvest
e Las Vegas. Bet eo ar c’hentañ arzour oc’h ober ur sonadeg skignet dre loarell.
D’ar 14 a viz Genver 1973 e oa, e Hawaii hag ur miliard a arvesterien a sellas
outañ war ar memes tro e 43 bro. Gwelet eo bet e seizh abadenn skinwel. Pa
varvas, e voujedenn dezhañ e-unan a dizhe 100 milion a z-dollaroù.

Adalek e varv e 1977 betek 1980 e oa bet gwerzhet 400 milion eus e bladennoù.
E-doug ar 4 bloavezh da-heul e voe an oberenn savet gant un arzour marv a
zastumas ar muiañ a arc’hant.

Hervez ar gelaouenn amerikan Forbes, e 2004, Elvis a oa an arzour marv renket en
Top 10 a oa bet dastumet ar muiañ a arc’hant gant e hêred. Da lâret eo 31 milion
a euroioù pe 47 milion a zollaroù kanadian.

A-orin kembreat e oa moarvat ar c'haner Rock hollvrudet (keñveriañ gant anv ar
gêriadenn Preseli e Bro-Gembre). Ur pennad savet gant ur C'hembread diwar-benn
orin kembreat Elvis Presley a vije bet savet, met nac'het o dije ar
c'helaouennoù saoz embann ar pennad.

Ganet en un tiegezh paour eus Tupelo er Mississippi, Elvis Aaron Presley a oa
mab nemetañ Gladys Love Smith ha Vernon Elvis Presley. Bet en doa ur breur a oa
bet ganet marv : Jesse Garon Presley. Maget e oa bet Elvis e Tupelo betek an oad
a drizek vloaz. E dud, dilabour hag hep tamm arc'hant, a ziannezas neuze da
Vemphis, ur gêr vras eus an Tennessee. Bevañ a rae ar familh en un daou-gombod
sokial. Labourat a rae ar vamm, Gladys, diouzh an noz en un ospital, mont a rae
da gempenn tier ivez, ha Vernon ha laboure amañ hag ahont. Buan e krogas Elvis
da labourat ivez : troc'hañ a rae al letonennoù, gwalc'hiñ ar c'hirri ha
gwerzhañ skornennoù pa veze echu ar skol. Goude ar skol eil-derez e kavas buan
ul labour en un embregerezh benvegoù, met hunvreal a rae e bleniañ ur
c'harr-samm hag e teuas a-benn da gaout fred er c'h-"Crown electric company"
evel bleiner-kaser, ul labour a gave diouzh e c'hrad.

Plijout a rae dezhañ ar sonerezh du, ar gospel hag ar blues. Divizout a reas
ober un taol esae hag e-pad an hañv 1953 ez eas d'ur studio enrollañ arbennikaet
war ar sonerezh du, ar Studio Sun Records e Memphis. Degemeret e voe gant ar
sekretourez, Marion Keisker, hag enrollañ a reas div enrolladenn war e vizoù (3
$ 25) : My Happiness ha That's When Your Heartaches Begin. Hag eñ ha distreiñ
d'ar gêr gant e bladennoù a brofas d'e vamm, ar pezh a oa an abeg nemetañ dezhañ
da vezañ graet an enrolladenn-se. Keisker, a ouie edo he fatron, Sam Phillips, o
klask kanerien yaouank, a skrivas niverenn bellgomz ar paotr yaouank. Daoust
dezhi da soñjal e oa un tamm drol e c'hiz da ganañ e kave dezhi en doa ur vouezh
vrav. Skrivañ a reas war he fichenn « EP : Mouezh da selaou, kaner gwerzioù
mat».

Mont a reas Phillips e darempred gant Elvis evit goulenn ma vije aozet un
taol-esae. A-boan ma oa echu ar bellgomzadenn ma'n em gave Elvis er studio dirak
Phillips. Goude un nebeud taolioù-esae dipitus a-walc'h ez eo souezhet Sam
Phillips koulskoude gant eñvor bras ar paotr yaouank . Disklêriañ a raio
diwezhatoc'h : "Digredus e oa, Elvis a anaveze dindan eñvor an holl ganaouennoù
a venegen. Ma ne oa ket just alies e vouezh, diouzh an tu all e rankan lavaret
he doa ul lusk ispisial a-walc'h. Siwazh, ne'm boa ket amzer da gelenn dezhañ
penaos lec'hiañ e vouezh, met dalc'hus e oa Elvis hag an aotre a rois dezhañ da
zont en-dro antronoz".

Goulenn a reas Phillips digant ur strollad sonerien dont d'un abadenn all evit
harpañ Elvis gant o sonerezh. : Scotty Moore a sone ar gitar ha Bill Black a
sone ar gourrebed. P'eo fromet Moore mui pe vui, Black avat n'eo ket kement-se

D'ar 5 a viz Gouere, emaint er studio. Pa ne zeu netra vat gante, emañ Phillips,
dipitet-kenañ, war-nes serriñ ar studio, pa grogas Elvis da ganañ notennoù
kentañ ur ganaouenn gozh, That's All Right Mama. Setu amañ komzoù Phillips : Ar
pezh a oa Elvis o paouez ober gant That's All Right a lakas kridiennoù da redek
em c'hein. Gouzout a raen e oamp disoc'h gant un dra bennak a dalvoudegezh. Ne
oa ket ar ganaouenn, kement se, met ar pezh a rae Elvis ganti. Ur blues e oa ar
ganaouenn orin hag Elvis en deus graet ur ganaouenn rock and roll anezhi.
E-leal, ur souezhadenn e voe evidon. Divizout a ris e oa da vezañ enrollet.
Berzh a reas Elvis gant ar ganaouenn-mañ e Memphis evit ar wezh kentañ.

Enrollañ a reas Elvis pemp pladenn 45 tro evit Sun Records ha Phillips a gasas
anezhañ d'ober un droiadenn e kreisteiz ar Stadoù-Unanet. Amparfal a-walc'h eo
« King » da zont ar rock and roll war al leurenn en deroù, met evit abaf n'eo
ket tamm ebet. Luskoù trumm divlez ar paotr yaouank, un nevezter atizus d'ar
mare-se, a dalvez dezhañ al lesanv « Pelvis » hag e roont brud dezhañ.

Degemeret mat eo Elvis gant ar re yaouank diouzhtu. Feuket eo o c'herent avat
gant digorglun atizusoc'h-atizusañ Elvis, hag e klaskont lakaat difenn dezhañ
mont war al leurenn. Da heul kement-se e vo nullet lod eus e sonadegoù ken plaen
ha tra hag e bladennoù voe devet dirak an holl. Ne c'hell den chom diseblant en
e geñver : hegaziñ a ra an Amerikaned puritanha e teu da vezañ un idol evit
milionoù a grennarded yaouank war ar memes tro.

E Florida, emañ ar c'haner yaouank war-nes mont war al leurenn dirak 22 000
arvester en alfo pa lârer dezhañ emañ ar polis er sal evit filmañ an digorlun
brudet. Divizout a ra Elvis ne fiñvo ken e viz bihan e-tro ar sonadeg, ha sevel
a ra an histeriezh en he barr. An hini diwezhañ eus e bladennoù 45 tro, I Forgot
to Remember to Forget, gant Mystery Train, a gemeras ar c'hentañ plas e renkadur
ar gwerzhioù « singles ».

D'ar c'houlz-se, Elvis ne baoueze ket d'ober sonadegoù er Su hag e Mervent ar
vro. Gwelet e voe 50 gwezh diouzh renk en abadenn rannvroel Louisiana Hayride.
Saver ha produer Hayride, Horace Logan, en doa bet ar soñj mat da lakaat Elvis
da sinañ evit kemer perzh pep sizhun en abadenn pa ne oa ket brudet bras
c'hoazh. Pa gemeras Elvis perzh en abadenn evit ar wezh diwezhañ, Logan a
embannas e oa bet kuitaet ar savadur gant Elvis evit sioulaat ar c'hrennardezed
a oa da vat o klask spurmantiñ ar c'haner goude an abadenn. Ne ouie ket c'hoazh
e oa ar frazenn-se da vezañ ul lid brudet e diwezh pep sonadeg : Elvis has left
the building. (adkemeret e vo ar bomm brudet gant Al Dvorin er bloavezhioù
1970.).

E diwezh ur sonadeg, Elvis, anavezet neuze e su hag e mervent ar Stadoù-Unanet,
en em gavas gant un den a oa un tamm impresario, met a oa anavezetoc'h evel
"hucher" er sirk. Thomas Andrew Parker, lesanvet « ar c'horonal », zo un den en
deus gwad dindan e ivinoù. Bet eo bet impresario ar c'haner yaouank Eddy Arnold,
met gant Elvis an hini emañ o vont da dizhout barr e vicher er « show
business ». Sinañ a reas e 1955 ur gevrat diforc'had gant Elvis evit ugent
vloaz, a zegase dezhañ 15 % eus holl c'hounidoù Presley. (Er bloavezhioù 1970, e
kreskas al lodenn-se da 50 %). Skoet eo spered Elvis gant ar « c'horonal ».
Hemañ zo un den aotrouniek hag a wel pep tra. Lavaret en deus evit tostaat da
Elvis : "Den yaouank, evit ar mare e talvezit ur milion a zollarioù, hepdale o
po anezhe en arc'hant dizolo. Ar frazennoù-se an hini a sko spered Elvis yaouank
a huñvre eus berzh hag eus dollarioù kement ha Parker e-unan.

O c'henlabour, a bado betek marv Elvis, a zeuio unan eus ar frouezhusañ anavet
er « show business », Met ivez ar c'hevrinusañ. Parker a ro urzhioù, sentiñ a ra
Presley. Pa grog o c'hevrat e tegas Parker tri frof da Bresley. Ar c'hentañ zo
ur gevrat gant an ti-embann pladennoù galloudusañ er bed, An RCA. Pariañ a raio
war Elvis ha reiñ a raio ar milionoù a zollarioù ret evit brudañ anezhañ er bed
a-bezh. Ur bladenn aour eo a eil prof gant Heartbreak Hotel; ugent vloaz eo
Elvis. An trede hag an hini diwezhañ eus ar profoù d'ar c'haner yaouank zo
lakaat anezhañ da dremen war ar skinwel dirak milionoù a dud. An noz-se e sell
muioc'h evit 50 milion a arvesterien ouzh an abadenn skinwel, ar pezh a dalvez
80 % eus an holl. Da vare e eil abadenn war ar skramm en Ed Sullivan Show (d'an
28 a viz Here), e liv e vlev e du, a oa gell-kistin sklaer betek-henn. Ganet eo
« King ar rock 'n roll ».



https://br.wikipedia.org/wiki/Diamant

E skiant ar vineralogiezh, ez eo an diamant (diwar ar ger gresianeg kozh αδάμας
– adámas "didorrus") un allotropenn vetastabil,pe un adstumm eus ur mineral
glaouek dreiststabil, e-lec'h ez eo renket an atomoù karbon e meur a urzh
e-kreiz tal un diñs anvet frammadur an diamant. N'eo ket ken stabil an diamant
hag ar grafit evelkent, daoust ma 'z eo ral ez afe an diamant da c'hrafit pa vez
kerreizh pe ordinal ar stad fizikel. Perzhioù dibar en deus an diamant, an
digarez o vezañ ma 'z eo kovalant al liammoù etre an atomoù. Da skouer, ez eo ar
mineral kaletañ a zo, kaleted 10 ouzh skeul Moh, ha bez' en deus ivez ar
gonduktivelezh vrasañ e-touez ar materi a-vras. Implijet e vez an diamantoù
neuze evit troc'hañ ha lufrañ ostilhoù hag ivez ez a da ober kontilli diamant
hag en annevioù diamant, ur benvegig a vez implijet e taolioù-arnod 'zo.

Doareennoù optikel dibar en deus an diamant. Dre m'eo paot ha fetis e frammadur
e vez diaes-kenañ d'an ampurentez pe da goc'hennoù evel ar bor pe an nitrogen pe
azot da vont d'en em silañ ennañ. Ouzhpenn dre m'eo bras treuzweluster an
diamantoù, e vezont boull ha hep liv ebet. A-wechoù e vez ampurentezioù, gant ar
feur a ul lodenn evit ur milion a lodennoù er frammadur, evit d'ar bor da livañ
ar stinkennoù e glas, d'an nitrogen e melen, da fazioù er frammadur d'e livañ e
gell, pe da livioù all, al liv glas-gwer, glas-ruz, ruwenn, melenruz pe ruz, da
vezañ deuet da heul skinadurioù. Bez' en deus an diamant ivez ar perzh da
zistrewiñ ar gouloù a veur a liv, ar pezh a ro ul lufr dibar dezhañ. Ar perzhioù
dreist-mañ holl, kaleted, lufr, lintr, distrewusted hag all, eo a lak an diamant
da vezañ priziet bras evel maen-prizius.

An darn vrasañ eus an diamantoù naturel a zo bet krouet e-lec'h ma oa uhel-kenañ
an temperadur hag ar gwask, moarvat e donderioù etre 140 ha 190 kilometr (87 ha
120 mil-saoz), e donder mantell an Douar. Evit a sell ouzh an atomoù karbon, e
teuont eus mineraloù all karbon enne, o kozhañ hep mar e-pad ur miliard a
vloavezhioù pe ouzhpenn ha betek 3,3 miliard a vloavezhioù, pe c'hoazh e-pad
etre 25% ha 75% eus oad hon flanedenn. Degaset e vez an diamantoù war c'horre an
Douar dre zislonkadurioù menezioù-tan, a zeu da galediñ ha da ober mein anvet
kimberlit pe lamproit. Gallout a ra an den krouiñ diamantoù ivez en un doare
sintetek o terevell metoù gant temperadurioù ha gwask uhel heñvel ouzh ar pezh a
c'hoarvez e-barzh mantell an Douar. Bez' ez eus un doare all da lakaat ar
strinkennoù diamant da greskiñ a zo dre ouelezennadur diwar aezhennoù kimiel.
Bez' ez eus materi 'zo evel ar zirkon diñsek pe gubek hag ar garbidenn silikon
hag a vez lavaret a zo heñvel ouzh an diamant ha gant kalz a zoareennoù heñvel
ivez, an neuz da skouer. Doareoù labour ispisial a zo bet savet evit diforc'hañ,
just a-walc'h ar gwir ziamant diouzh an hini krouet pe diouzh ar mineraloù
heñvel outañ.



https://br.wikipedia.org/wiki/Brezel_Tregont_Vloaz

Ar Brezel Tregont Vloaz a zo un heuliad brezelioù hag a c’hoarvezas en Europa
etre 1618 ha 1648.

Emgannoù lodenn gentañ ar brezel a c’hoarvezas e kreiz Europa, e douaroù an
Impalaeriezh Santel German, hag enno e kemeras perzh al lod brasañ eus stadoù
Europa, war-bouez Rusia ha Bro-Saoz. E-pad eil lodenn ar brezel e voe ivez
emgannoù e Bro-C'hall, en Izelvroioù, e norzh Italia hag e Katalonia. E-pad an
tregont vloaz ma padas ar brezel e kemmas ivez neuz ar brezel: eus ar brezel
relijiel ma oa er penn-kentañ e troas er fin d'ur brezel etre Bro-C’hall hag
Aostria.

Ma’z eo liesseurt abegoù ar brezel eo dav menegiñ an enebiezh a savas etre
katoliked ha protestanted (doare Luther pe giz Calvin) a-fet politikerezh ha
relijion. Ouzhpenn e voe abegoù a denne d’ar vestroniezh, d’an dieubidigezh,
kevezerezh a-fet kenwerzh, gwarizi diabarzh familhoù ha skloufoni hiniennel. Ma
voe difrenestriñ Praha abeg kentañ ar brezel, eo ret anzav ez eo un darvoud
dister pa seller ouzh pegeit e padas ar brezel ha pegen spontus e voe. Abegoù
all, kalz donoc’h, a voe.

Goude prezegerezh Martin Luther e voe gounezet tachenn buan a-walc’h gant
difennerien an Disivoud protestant. Kalz priñselezhioù alaman a gemmas kredenn
hag a zegemeras ar brotestantiezh, ar pezh a lakaas an Impalaeriezh Santel
German da vezañ rannet. An Enep-Disivoud a voe aozet gant ar familh Habsburg,
gant ar pal diazezañ ar gatolikiezh en-dro.

Peoc’h Augsburg a voe sinet e (1555). Dre an emglev-se e voe kadarnaet ar pezh a
oa bet embannet gant dael Spir: an emgannoù etre katoliked ha protestanted
luterian a baouezas er Stadoù alaman.

Mont a reas war washaat an darempredoù etre stadoù Europa e penn-kentañ ar
XVIIvet kantved. Dedennet e voe roue Spagn gant aferioù diabarzh Alamagn dre ma
oa Fulup III Spagn a orin eus familh Habsburg, ha dre ma oa perc’henn war
douaroù tost ouzh harzoù kornôg Stadoù alaman zo. Ken liammet e oa daou skourr
ar familh Habsburg ken e oa boutin o folitikerezh diavaez. Roue Spagn an hini eo
a rene war pep tra e gwirionez. Pennoù Bro-C’hall a voe dedennet ivez gant
aferioù Alamagn, rak gwelout a raent e oant kelc’hiet gant douaroù dindan beli
ar familh Habsburg. Gwall iskis e voe politikerezh Bro-C’hall d’ar mare-se: a-du
e savas Richelieu gant ar briñsed protestant a-benn talañ ouzh familh Aostria
(hag a oa e penn ar stourm katolik a-enep d’an Durked) padal e kendalc’he da
flastrañ ar brotestanted e Bro-C’hall. Sveden ha Danmark a voe dedennet ivez
gant norzh Alamagn, met dreist-holl abalamour d’o interestoù armerzh, memes ma
oa ivez prederiadennoù a-fet politikerezh.

Evit a sell ouzh ar relijion ez eas an traoù war washaat e-pad eil lodenn ar
XVIvet kantved. Ne voe ket doujet da beoc’h Augsburg, rak eskibien zo, daoust
m’o doa kemmet kredenn, a nac’has en em zizober diouzh o douaroù. Ouzhpenn da se
e tiorroas ar galviniezh en Alamagn, da lavaret eo e voe ur gredenn ouzhpenn.
Padal e felle da gatoliked reter Europa (Aostria, Polonia) ma vije dalc’het ar
gatolikiezh da relijion bennañ.

Chom a reas ar brezel a-sav ur wech sinet feurioù-emglev Westfalia. War un dro e
paouezas ivez Brezel Pevar-Ugent Vloaz, d’ar 24 a viz Here 1648. E-pad meur a
vloaz e voe marc’hataet danvez ar feurioù-emglev, ha sinet e voent e daou lec’h
disheñvel (kudennoù gwir-renk ha relijion) :



https://br.wikipedia.org/wiki/Bremen

Land Bremen (alamaneg: Freie Hansestadt Bremen pe Land Bremen) a zo ur gêr hag
ur stad war un dro. Unan eus ar 16 land a ya d'ober Alamagn eo, hag an hini
nemetañ diazezet war daou diriad n'int ket stok an eil ouzh egile: kêr Bremen
(Stadtgemeinde Bremen) ha Bremerhaven, ur gêr bet savet e 1924 pa voe kendeuzet
div gêr krouet en XIXvet kantved, hag anvet "Wesermünde" betek ma vefe staget
ouzh al land e 1947. War-dro 60 km a zo etre an div gêr, etrezo emañ land
Saks-Izel. Ur gêr dizalc'h eus kevre an Hanse eo bet Bremen, sed orin an anv
Freie Hansestadt.

Gant Bürgerschaft Bremen (Bremische Bürgerschaft en alamaneg) emañ ar galloud
seveniñ, hag enni ez eus 83 ezel. Uv vodadeg kêr a zo e Bremerhaven hag e Bremen
ez eus unan ivez anvet "Stadtbürgerschaft".

E Bremen ez eus ur skol-veur hag ur skol-veur arzoù (Hochschule für Künste
Bremen, HfK Bremen). Ur skol-veur skiantoù pleustrek a zo e Bremen hag e
Bremerhaven hag ivez ur skol-veur brevez anvet Jacobs University Bremen.



https://br.wikipedia.org/wiki/Barrez

Ar varrez zo ur seurt koroll akademek a vez kelennet e skolioù barrez. Graet e
vez barrez ivez eus korollarvestoù e lec'h ma vez implijet ar seurt dañs-se. Er
barrezioù e vez danevellet un istor war al leurenn war-bouez dañs, mimerezh, ha
sonerezh (gant lazoù-seniñ peurliesañ met ivez a-wezhioù gant kan).

Evel an Opera, e c'hall bezañ aozet an arvestoù e daou zoare : pe gant un
heuliad abadennoù, pe hep troc'h. Framm ar barrezioù « dre abadennoù » eo an
hini koshañ : dañsoù a deu an eil da-heul egileall evel kement a dammoù
disheñvel.

Savet e vez arvestoù barrez penn-da-benn met gallout a reer lakaat abadennoù
barrez etre arvestoù un opera pe re ur pezh-c'hoari, evel diduamant. Emañ
kempred ar barrezioù lez gall, war un dro war gan ha gant sonerezh, gant ar
c'hentañ taolioù esae monodiezh dramatek e Firenze (e diwezh ar XVIvet kantved).
Diwar hengoun ar barrezioù lez ez eo diwanet an operaioù-barrez hag ar
komediennoù-barrez savet gant Lully ha Molière.

Ar barrezioù lakaet etre arvestoù opera zo deuet da vezañ goude unan eus
perzhioù an arz lirek gall. Gallout a reer en em rentañ kont eus kement se pa
arvester ouzh trajediennoù lirek Lully ha Rameau. Miret eo bet ar boaz-se gant
adreizhadenn Noverre (barrezioù birvidik) hag hini Gluck. En XIXvet kantved e
veze atav engortoz an arvesterien c'hall hag italian da welet meur a abadenn
koroll pa'z aent d'an opera.

Er barrezioù a vremañ e weler un heuliad pennadoù o tont an eil war lerc'h egile
hep ehan. Diorren a reas ar seurt barrezioù e diwezh an XIXvet kantved en un
doare dizalc'h eus stummoù arz all. Mennozhioù Richard Wagner eo a lakaas boaz
ar barrezioù lakaet etre an arvestoù da vont diwar ar c'hiz.

En XXvet kantved e voe a bep seurt taolioù arnod er barrezioù. Evel se, d'an 29
a viz Mae 1913, Kurunidigezh an nevezamzer gant Igor Stravinsky, gant ur
goregrafienn eus Vaslav Nijinsky, a lakaas da sevel unan eus ar rendaelioù
brasañ eus istor an dañs hag ar sonerezh.

Edgar Degas en deus livet kalz taolennoù diwar-benn korollerezed al
lazoù-koroll.



https://br.wikipedia.org/wiki/Backgammon

Unan eus ar c'hoarioù stroll koshañ evit daou zen eo ar backgammon (distaget
/'bæk,gæmən/ pe /bæk'gæmən/ e saozneg). Hervez disoc'h bannadennoù diñsoù e vez
c'hoariet, ha trec'h eo an den kentañ a zeu a-benn da dennañ e holl jedoueroù
a-ziwar an tablez. Un ezel kozh eus familh koshoc'h c'hoazh ar c'hoarioù tablez
eo ar backgammon.

Daoust da berzh ar chañs e red hag e disoc'h un taol ez eo pouezusoc'h hini ar
strategiezh war hirdemen. Da bep bannadenn an diñsoù e rank pep den diuzañ
a-douez meur a zibab evit dilec'hiañ e jedoueroù ha rakjediñ enepfiñvoù a-berzh
an den arall. Bez' ez eus eus ul listennad eus ar c'haderezhioù hag an
degouezhioù a c'hoarvez an aliesañ.

Evel an echedoù ez eo bet studiet-pizh ar backgammon gant ar stlennegourion, ha
da zisoc'h o enklaskoù ez eus bet embannet meziantoù galloudusoc'h-galloudusañ,
betek bout trec'h war gwellañ c'hoarierion ar bed.

E lec'hienn hengêr bersan Shahr-e Sukhteh (شهر سوخته, "Ar Geoded Devet") en Iran
ez eus bet kavet ur c'hoari backgammon ken kozh ha 3 000 bloavezh : un tablez
kinklet gant skant naeron, kevret gant daou ziñs ha 60 jedouer ; 100 pe 200
vloaz koshoc'h eget ar c'hoarioù a zo bet kavet en hengêr Ur (Mezopotamia) eo
neuze. En India e kaver ar meneg kentañ eus ar c'hoari, er skrid Vairāgya
śatakam "Ar c'hant gwerzenn war divoud an dizalc'h" bet aozet e dibenn ar VIvet
kantved pe e deroù ar VIIvet kantved gant ar barzh Bhartrihari Bhartrihari, ar
pezh a glot gant arver an diñsoù, a veze diouzh ar c'hiz en hen India. En ur
skrid krennbersek avat e kaver ar meneg kentañ eus reolennoù ar c'hoari : e
Wizārišn čatrang ud Nihišn Nēw-Ardaxšīr ("Danevell an echedoù hag an tablez
roueel"), a voe aozet er VIvet kantved, e lenner penaos e vije bet ijinet ar
backgammon gant ar fur persan Bozorgmehr, a oa pennkuzulier ar roue Kosroes Iañ.
Hervez ar vojenn e kasas ar roue indian Dewisarm e bennkuzulier Taksritos da
Bersia gant ur c'hoari echedoù hag ul lizher hag a c'hourc'hemenne d'ar roue
persan kompren poell ar c'hoari. Tri devezh-pad e klaskas ar roue hag e lez hep
dont a-benn, betek ma voe diskoulmet ar gudenn gant Bozorgmehr. Evit respont da
zael ar roue indian ec'h ijinas ar pennkuzulier persan ar c'hoari nard – hendad
ar backgammon – ha dic'houest e voe an Indianed da zirouestlañ poell ar c'hoari
nevez. Er Shahnameh, ur skrid persek eus an XIvet kantved, ec'h adkaver an
hevelep mojenn istorel. Hiziv c'hoazh ez eo an nard doare persan ar backgammon ;
disheñvel avat eo digor ha pal ar c'hoari. Er Reter-nesañ a-bezh e kaver
c'hoarioù backgammon er c'hafedioù.

E Sina an hevelep mare e oa ur c'hoari damheñvel, anvet 双陆 shuāng liù "div wech
c'hwec'h" (daou ziñs), a voe dilezet tamm-ha-tamm da c'hoari 象棋 xiàng qí, an
echedoù sinaat. Er VIvet kantved e veajas shuāng liù betek Japan, ma voe anvet
すごろく sugoroku "div wech c'hwec'h" (daou ziñs) ivez. Dre ma veze lakaet moneiz e
klaoustre e voe berzet ar c'hoari meur a wech, setu e lakaas an dud o arc'hant
er c'hoari 丁半chō-han a veze c'hoariet gant daou ziñs ivez. Adal an XIIIvet
kantved avat e kuitaas ar c'hoari 囲碁 go palezioù ar vrientinien da vont gant ar
werin.

E Bro-C'hall e voe hendadoù kentañ ar backgammon, ar jeux de tables ("c'hoarioù
tablez"), e-kerzh an XIvet kantved. E 1254 ec'h embannas ar roue Loeiz IX un
dekred a verze ar c'hoarioù-se, an trictrac dreist-holl.

En XIIvet kantved e veze c'hoariet en Alamagn, hag er c'hantved war-lerc'h e voe
en Island. E 1283 e voe embannet e Spagn al Libro de los juegos "Levr ar
c'hoarioù", anvet ivez Libro de axedrez, dados e tablas "Levr echedoù, diñsoù ha
tablezioù", bet skrivet diwar c'hourc'hemenn ar roue Alfonso X Kastilha, Galiza
ha León.

Er XVIIvet kantved e oa erru ar c'hoari e Sveden. Alies en e weler war taolennoù
livourion ar mare : Pieter Brueghel gozh (~1525-1569), Michelangelo Merisi da
Caravaggio (1571-1610) ha Jan Steen (1625/1626-1679), a-douez reoù arall.

En hevelep mare ivez e voe berzet ar c'hoari tables e Bro-Saoz hag en Iwerzhon
dindan ren Elizabeth Iañ Bro-Saoz (1533-1603, ren 1558-1603), dre lezennoù ar
rouantelezh ha re an Iliz. En XVIIIvet kantved avat e reas berzh e-touez ar
c'hloer saoz.

E 1743 ec'h embannas ar skrivagner saoz Edmond Hoyle (1672-1769) A Short
Treatise on the Game of Back-Gammon "Ur Pleustrad Berr a-zivout ar C'hoari
Backgammon", a zeskrive reolennoù ha strategiezh ar c'hoari.

E Stadoù-Unanet Amerika e veze c'hoariet backgammon evit gounit arc'hant. Er
bloavezhioù 1920 e voe degaset un dra nevez d'ar c'hoari e New York : an diñs
doublañ ar skodenn. Ret e voe d'ar c'hoarierion neuze, ouzhpenn dibab ar
fiñvadenn wellañ, brasjediñ tebegezh galloud trec'hiñ o dibab. An dug meur
Dmitriy Pavlovitch a Rusia (1891-1941) eo a ijinas an diñs nevez-se.

Dav eo da bep den lemel e holl jedoueroù a-ziwar an tablez kent ma vije graet
heñvel gant an den all. Un doare resis zo da lakaat ar jedoueroù war an tablez
kent kregiñ da c'hoari. Termenet eo an tu ma redont war an tablez, ha diouzh
disoc'h bannadennoù an diñsoù e reont. E-kerzh o hent war-du an ezkerzh e c'hall
jedoueroù un den bout stanket pe foetet gant re an den all. Dre m'eo berr amzer
c'hoari pep den, hag a-benn digreskiñ lodenn ar chañs, e vez c'hoariet
a-grogadoù alies, ha trec'h e vez disklêriet an den en deus dastumet ar muiañ a
boentoù dreist 3 e-lec'h gortoz ma vije bet lamet an holl jedoueroù diouzh un
tu. Meur a grogad a vez ret evit tizhout ar gont. Gallout a ra pep den goulenn
pe nac'hañ ma vije doublet pe zoken pevarc'hementet poentoù-diazez an trec'h ;
daou efed zo da gement-se : kresket e vez lodenn ar strategiezh hag ar bredadur,
digresket e vez padelezh pep krogad, rak koll e vezer raktal goude bout nac'het
ur goulenn.

War bep tu d'an tablez ez eus 12 tric'horn anvet "biroù", "kombodoù",
"poentoù" ; daoust d'ar speurenn a zo e-kreiz an tablez e c'haller lakaat ar
jedoueroù da dremen eus an eil tu d'egile : ur redva stummet evel un
houarn-marc'h 24 bir e hirder eo an tablez neuze. Eus 1 da 24 eo niverennet ar
biroù evit pep den, niverenn 1 an eil o vout niverenn 24 egile. Ar staliadur
boutinañ evit pep den eo lakaat daou jedouer war e vir 24 foent, pemp jedouer
war e vir 13 poent, tri jedouer war e vir 8 poent ha pemp all war e vir 6 poent.

E deroù ar c'hrogad e vann pep den un diñs en doare ma kouezhfe a-blad war tu
dehoù an tablez, hep stekiñ ouzh jedouer ebet. An disoc'h uhelañ a ro aotre d'an
den da zilec'hiañ jedoueroù hervez disoc'h an daou ziñs a zo bet bannet. Mard
eus rampo e rank an daou zen advannañ an diñsoù, rak berzet eo kregiñ dre un
doubl. Pep hini d'e dro e c'hoari an daou zen neuze, dre vannañ e daou ziñs.
Gin-ouzh-gin e fiñv ar jedoueroù, eus ar poent 24 war-du ar poent 1.

Mar gall e rank pep den dilec'hiañ e jedoueroù diouzh disoc'h ar vannadenn. Da
skouer : mard eo 6 ha 3 an niveroù diskouezet gant an diñsoù (notennet 6-3) e
rank an den kas ur jedouer 6 poent war-raok, hag ur jedouer 3 foent war-raok ;
aotreet eo ober gant ur jedouer hepken, a vo kaset 9 foent war-raok neuze, gant
ma vo rannet an eil tro diouzh egile : 6 da gentañ ha 3 da c'houde, pe 3 da
gentañ ha 6 da c'houde. Mar bann un doubl, da lavaret eo an hevelep niver war
pep diñs, e rank an den c'hoari pep diñs div wech ; da skouer : mard eo 5-5 ar
vannadenn e rank an den kas 4 jedouer, pe nebeutoc'h, 5 poent war-raok. Mar gall
un den kas e jedoueroù diouzh disoc'h ar vannadenn e rank en ober ; mar ne
c'hall c'hoari hini ebet eus disoc'hoù an diñsoù ez eo tro an den all da
c'hoari. Mar galler c'hoari diouzh disoc'h un diñs hepken ha n'eo ket diouzh
hini ar rumm e ranker c'hoari an niver uhelañ : da skouer, mar banner 6-3 ha mar
ne c'haller c'hoari nemet 6 pe 3 e ranker c'hoari 6 ; mar ne c'haller ket
c'hoari 6 e ranker c'hoari 3, mard eo dic'hallus en ober e chomer hep c'hoari.
Difennet groñs eo en em zibabfe un den evit chom hep c'hoari gant an daou ziñs ;
pa c'haller c'hoari an daou e ranker ober. Da skouer : diwar 6-3 ne c'haller ket
c'hoari 3 gant ur jedouer war-eeun, met gallus eo en ober goude bout c'hoariet 6
gant ur jedouer all : ret eo ober neuze.

War e hent war-du an ezkerzh e c'hall jedouer un den erruout war ur bir
diac'hub, pe ac'hubet gant jedoueroù a-liv gantañ. Arabat eo ec'h errufe ur
jedouer war ur bir ac'hubet gant muioc'h eget 1 jedouer enebour ; ne vez morse
daou liv war ur bir eta. Bez' e c'hall avat erruout war ur bir a zo ac'hubet
gant 1 jedouer enebour, a anver ur "saotr" (blot e saozneg). "Foetet" eo ar
jedouer-se neuze, tennet a-ziwar ar bir ha lakaet war ar speurenn a zo e-kreiz
an tablez. Goude bout bet foetet ha lakaet war ar speurenn e tistro ar jedoueroù
war an tablez dre an tu diabarzh enebour, diouzh tennadennoù diñsoù : dre 1 e
tistro ar jedouer war bir 24 an tu arall, dre 2 ez a war ar ar bir 23, hag
evel-se betek 6 en e gas d'ar bir 19 — hep disoñjal, ne c'hallo ket ac'hubiñ ur
poent ac'hubet gant jedoueroù enebour. Evel-just, mard eus ur saotr war ar ar
bir e vo foetet ha lakaet war ar speurenn d'e dro. Meur a jedouer a c'hall en em
gavout war ar speurenn neuze, ha ne c'hall ket an den dilec'hiañ jedoueroù keit
ha m'en deus lod war ar speurenn. Mard emañ "serr" (closed e saozneg) tachenn
diabarzh an eil den, da lavaret eo mard eus da nebeutañ daou jedouer war pep
unan eus ar 6 bir anezhi, ne c'hall ket egile adlakaat e jedouaeroù foetet er
c'hoari a-ziwar ar speurenn, ha ret eo dezhañ paouez da c'hoari keit ha ma ne vo
ket un digor er biroù enebour, dieub pe ac'hubet gant 1 jedouer hepken neuze.
E-keit-se e c'hall ar jedoueroù enebour beajiñ war-du an ezkerzh.

Pa 'z eo deuet un den a-benn da lakaat e holl jedoueroù en e ziabarzh e c'hall
kregiñ d'o lemel a-ziwar an tablez. Ur vanadenn 1 a ro aotre da lemel ur jedouer
a-ziwar ar bir 1, un 2 a skarzho ar bir 2, ha kement zo. Bez' e c'haller ivez
lakaat ur jedouer da gilañ e-lec'h goullonderiñ ur bir. Ne c'haller ket avat
implijout niver n ur vannadenn evit skarzhañ ur bir n-1, nemet ha goullo e vije
ar biroù brasoc'h o niverenn.. Da skouer : mar banner 6-5 pa vez goullo ar bir 6
tra ma chom 2 jedouer war ar bir 5 e ranker implijout ar 6 hag ar 5 da lemel an
daou jedouer a-ziwar ar bir 5. Pa skarzher an diabarzh e c'haller ivez fiñval
diouzh ar vannadenn izelañ kent ober gant an hini uhelañ, zoken mar ne reer ket
gant talvoudegezh leun ar vannadenn uhelañ ; da skouer : 1 jedouer a chom war ar
bir 6, ha 6-1 eo ar vannadenn ; gallout a reer dilec'hiañ ar jedouer 6 d'ar bir
5 hervez disoc'h 1 ar vannadenn, ha goude-se lemel ar jedouer-se a-ziwar ar bir
5 dre ober gant ar vannadenn 6. Un taol kadouriezh e c'hall bout a-wechoù.

Pa n'eus bet lamet jedouer ebet gant un den e-keit ha m'eo bet lamet e 15 re
gant an den arall ez eus bet kollet ur gammon (ur c'hoari) a gont div wech
kement hag ur c'holl boutin. Ouzhpenn da se, mar chom jedoueroù gant ar c'holler
war ar speurenn pe war dachenn diabarzh an den arall ez eus bet kollet ur
backgammon, da lavaret eo teir gwech kement hag ur c'holl boutin.

Un diñs doublañ zo bet degaset er c'hoari a-benn buanaat ar c'hrogadoù ha degas
un tamm strategiezh. Kent bannañ e rumm diñsoù e c'hall un den goulenn ma vije
doublet ar skodenn. Daou zibab a chom d'an den arall neuze : asantiñ, pe dilezel
ar c'hrogad. Mard asant e lakaer an diñs doublañ diouzh e du, gant an 2 war
ziskouez, hag eñ hepken a c'hallo kinnig doublañ ar skodenn a-nevez. Mar nac'h e
koll kement ha talvoudegezh ar skodenn kent ar c'hinnig (mard eo 4, hag 8 zo bet
kinniget, 4 e vo ar c'holl, da lavaret eo peder gwech talvoudegezh ar skodenn
orin).

Dibaot a wech ez eer dreist liskementiñ dre 4, met evel-just e c'haller pignat
betek 64, ha c'hoazh betek 128, 256, 512... N'eus harz ebet e gwirionez. Daou
zoare da ober gant an diñs doublañ a vez lakaet e pleustr alies, pa c'hoarier
a-benn gounez moneiz, petra bennak ma n'emaint ket e reolennoù ofisiel ar
backgammon : beaver ("avank") ha racoon ("rakoun").

Bez' ez eus eus damkaniezh an digoradurioù evit ar backgammon, n'eo ket ken klok
ha hini an echedoù avat rak buan e kresk gwezennad ar gallusterioù en abeg da
niver ar bannadennoù diñsoù ha da hini ar fiñvoù a c'haller ober bewech.
A-drugarez d'ar stlenneg ez eo bet gwellaet an damkaniezh, hogen buan ec'h
erruer e kalon ur c'hrogad. Goude an digoradur ez eur boaz da c'hoari gant
strategiezhoù anavezet mat, en ur dremen eus an eil d'eben a-benn azasaat an
dibaboù ouzh red ar c'hrogad.

Ar strategiezh eeunañ eo klask chom hep bout foetet, stanket pe zalc'het e-maez
ar c'hoari. Unan all, a zo paot a-walc'h, eo kas ur redadeg : fiñval ar buanañ
ar gwellañ war-du an ezkerzh, ha seul vuioc'h a lañs, seul spletusoc'h ar
redadeg. Un doare all eo delc'her da vestroniañ unan eus ar biroù enebour, a
anver un "eor" neuze (anchor e saozneg). Diwar an eor-se e c'haller foetañ ar
saotroù enebour, pe lakaat jedoueroù an eor da dec'hel en ur redadeg dre vannañ
doubloù.

"Stankañ" a c'haller ober ivez, da lavaret eo sevel ur vogerenn jedoueroù war ur
steudad biroù a-benn mirout ouzh ar re enebour ag he distremen : ne c'hall ket
ur jedouer stanket a-dreñv ur voger astennet war 6 bir he distremen kent na vefe
torret. Pelloc'h e c'haller mont avat, dre c'holeiñ an tu diabarzh enebour ker
buan ha ma c'haller en ur zelc'her jedouroù an den arall war ar speurenn. Alies
e c'hounezer ur gammon en doare-se, pa ne c'hall ket ar jedoueroù enebour
kuitaat ar speurenn pe mont er-maez.

Ur strategiezh arall eo sevel ur vogerenn en tu diabarzh ha, war an dro, lakaat
eorioù en diabarzh enebour : stanket eo ar jedoueroù enebour, hag aesoc'h eo o
foetañ. "Kilc'hoari" (backgame) a reer eus kement-se ; n'a ket en-dro gwall
alies pa vez implijet adalek deroù ur c'hrogad, gwelloc'h eo e arverañ pa ranker
en em dennañ eus ur pleg fall.

"Eiladiñ" a c'haller ober ivez, da lavaret eo lec'hiañ ar jedoueroù en doare ma
rank an enebour tennañ an hevelep niveroù gant an diñsoù a-benn tizhout e bal.
Da skouer : lec'hiañ pep saotr a-benn rediañ an enebour da dennañ un 2 evit
foetañ hini pe hini, ar pezh a zigresk ar gallusted da vout foetet aliesoc'h
eget ur wech Un astenn d'an eiladiñ eo an "diseurteladur", pa redier an enebour
da dennañ meur a niver.

A-hed pep krogad e rank pep c'hoarier delc'her kont eus ar poentoù a zo rekis
evit lemel ar jedoueroù a-ziwar an tablez. Diwar ar gont-se e c'haller gouzout
piv zo gouest da c'hounez, ha neuze divizout ha spletus eo doublañ, distreiñ
d'an diabarzh, kregiñ da lemel ar jedoueroù.

Evel forzh pe sport (an echedoù hag ar go en o zouez) ez eus kleuboù backgammon
er bed a-bezh, a zo bodet e kevreadoù gant ar pal aozañ kevezadegoù rannvroel,
broadel hag etrebroadel. C'hoarierion a-vicher zo.

Abaoe 1967 e vez aozet Kampionad ar Bed bep bloaz (n'eus ket bet e 1970). E Las
Vegas e voe aozet betek 1974, er Bahamas evit ar Stadoù-Unanet hag e Monte Carlu
evit Europiz eus 1975 betek 1978 ; abaoe 1979 e vez dalc'het e Monte Carlu
hepken.

Teir maouez a voe trec'h etre 1967 ha 2007 ; adalek 2008 e voe daou gampionad,
unan evit ar wazed hag unan evit ar maouezed.

Abred-tre e voe dedennet skiantourien an urzhiataerezh gant ar backgammon hag e
gedaozadoù niverus. D'ar 15 a viz Gouere 1979, e Monte Carlu, e voe trec'het
kampion nevez ar bed, Luigi Villa, gant ar meziant BKG 9.8 a oa bet savet gant
Hans Berliner eus Carnegie-Mellon University e Pittsburgh. Mat e voe c'hoari ar
meziant, gwelloc'h avat e voe hini an den, met BKG 9.8 a c'hounezas dre 7 ouzh 1
en abeg da elfennoù chañs niverusoc'h.



https://br.wikipedia.org/wiki/Atmosferenn

An atmosferenn, pe aergelc'h, eo ar gwiskad aezhennek a zo gronnet ur blanedenn
gantañ hag a vez dalc'het gant ar gravitadur. Er pennad-mañ ne vo anv ken eus
atmosferenn an Douar. Diwar-benn aergelc'h planedennoù all, sellet ouzh ar
pennad Atmosferenn (planedennoù) Gwareziñ a ra an aergelc'h ar vuhez war an
Douar abalamour ma teuz ar skinoù uslimestra, ma tomm gorread ar blanedenn o
terc'hel an tommder (efed ti-gwer), ha ma tigresk kemmoù ar gwrezverk etre an
deiz hag an noz.

Rannet eo an atmosferenn e gwiskadoù disheñvel, pep hini gant e berzhioù dibar
evel ar gwrezverk pe an aozadur kimiek. Tolzennad pe mas an aergelc'h zo eus
5x1018 kg, hag emañ an tri c'hard anezhi dindan ur vevenn a dremen war-dro 11 km
eus gorread ar blanedenn. Dont a ra an aergelc'h da vezañ rouesoc'h-rouesañ a
vuzul ma kresk an uhelder, hep bevenn termenet ebet etre an aergelc'h hag an
egor diavaez. Da 120 km uhelder an hini e krog efedoù an aergelc'h da vezañ
merzet pa zeu un egorlestr betek a Douar. Sellet e vez ivez alies ouzh al linen
Kármán, da 100 km uhelder, evel ar vevenn etre an atmosferenn hag an egor
diavaez.

Aer eo an anv roet d'an aergelc'h implijet da analañ ha gant a luc'hkevanaoz pe
fotosintezen. En aer sec'h ez eus well-wazh (dre volume) 78.09% nitrogen, 20.95%
oksigen, 0.93% argon, 0.039% Dioksid karbon, ha kementadoù bihan gazoù all. Ur
c'hementad bihan ha kemmus a aezhenn dour a vez ivez en atmosferenn, war-dro 1%
eus an hollad. Daoust da aozadur an aer ha da wask an aergelc'h da cheñch hervez
ar gwiskadoù, ne gaver aer azas evit ma chomfe bev ar plant hag al loened douar
nemet e troposferenn an Douar hag en aergelc'hioù kevanaozet.



https://br.wikipedia.org/wiki/Armenieg

An armenieg zo ur yezh indezeuropek (anvet Հայերեն Hayerēn, er yezh end-eeun) a
vez komzet en Armenia, gant Armeniz e Turkia, er broioù nes ha gant tud divroet
dre ar bed a-bezh. Skrivet e vez gant al lizherenneg armeniek, ul lizherenneg
ispisiel krouet e 406 gant Sant Mesrop.

Sellet a reer ouzh an armenieg evel ur skourr dioutañ e-unan e familh ar yezhoù
indezeuropek, daoust ma seblant bezañ kar un tammig d’an henc'hresianeg ha m'en
deus amprestet meur a dra digant ar yezhoù iranek.

Gant ar yezhoniourien e vez diforc’het div rannyezh vras : hini ar reter
(ofisiel e Republik Armenia hag implijet ivez gant armeniegerien Iran, ha hini
ar c’hornôg (komzet e broioù ar Reter Nesañ ha gant an divroidi en Europa hag en
Amerika).

Komzet e vez armenieg gant war-dro 6 milion a dud hag ouzhpenn an hanter anezho
zo o chom e Republik Armenia.

Amprestet en deus an armenieg un toullad gerioù digant yezhoù all : perseg,
arabeg, turkeg, rusianeg, galleg, latin. Levezonet eo bet e fonologiezh hag e
ereadurezh gant ar yezhoù amezek eus ar C’haokaz. Ur reizhiad troadoù yezhadurel
dibar en deus an armenieg, gant 7 troad : nominativel, genitivel, dativel,
akuzativel, ablativel, instrumentel, lokativel. N’eus ket a ziforc’h etre anvioù
gourel hag anvioù benel avat.



https://br.wikipedia.org/wiki/Arm

An armoù zo binvioù graet evit tagañ pe en em zifenn, dre lazhañ pe gloazañ tud
pe loened. Implijet e vezont a-enep tud en emgannoù, er brezelioù, pe a-enep
loened, pa vezer o chaseal.

Skouerioù eus implij armoù eeun a gaver e-touez ar chimpanzeed, evit chaseal. Ar
skouerioù koshañ eus armoù implijet gant tud zo goafoù prenn zo bet kavet en
Alamagn, hag a sav da 400 000 a vloavezhioù. Armoù kentañ tud ar Ragistor a oa
graet gant prenn ha mein. Diwezhatoc’h e voe graet armoù gant arem ha goude gant
houarn.

E dibenn ar Grennamzer e voe degaset ar poultr eus Sina da Europa ha kroget e
voe da implij an danvez-tarzh-se evit an armoù-tan, evel ar fuzuilh.
Tamm-ha-tamm e teuas an armoù-tan da vezañ efedusoc’h-efedusañ ha kemer a rejont
lec’h an armoù dorn a veze implijet a-raok evel ar c’hlezeoù pe ar gwaregoù.

Donedigezh ar c'hanolioù hag ar vindrailherezioù war an tachennoù emgann a voe
ur bazenn hollbouezus e domani ar brezel. Brezel diabarzh Stadoù-Unanet Amerika
a voe ar c'hentañ brezel gwelet evel a-vremañ dre ma oa anat e oa an tu gant ar
muiañ a nevezintioù a vefe trec'h. Ur skeudenn anat eus fin ar brezelioù
mod-kozh a voe implij ar vindrailherez Gatling a-enep ar re Samourai e-pad
Brezel ar Boshin.

Ur wech ijinet ar c’hirri-nij e dibenn an XIXvet kantved, e voe graet gant armoù
nevez, ar bombezennoù a veze taolet gant an nijerezed eus an oabl. E deroù an
XXvet kantved ivez e voe kroget da implij gazoù mougañ, e-pad ar Brezel-bed
Kentañ, hag an tankoù. E-pad an Eil Brezel-bed e voe implijet evit ar wech
kentañ armoù nukleel.

Abaoe savidigezh ar strategiezh Mutually Assured Destruction (MAD), implij an
arm nukleel n'eo ket mui gwelet evel unan posubl. An niver uhel a vombezennoù
nukleel a zo ken uhel ma talvezfe fin an denelezh. E-pad ar Brezel Yen, kement
ar Stadoù-Unanet Amerika hag an Unvaniezh soviedel a oa bet en ur redadeg d'an
armoù nukleel. Pep bro hag e harperien a oa bet o vont gant un hent a lakafe pep
bloc'had da vezañ an hini galloudusañ gant an armoù derc'hanel.



https://br.wikipedia.org/wiki/Aotrou_ar_Gwalenno%C3%B9

The Lord of the Rings (a c'hellfe bezañ Aotrou ar Gwalennoù pe Aotrou ar
Gwalinier e brezhoneg) a zo ur romant hanez ha moliac'hel skrivet gant J. R. R.
Tolkien, ur studier yezhoù ha kelenner e Skol-Veur Oxford. Rannet eo an istor e
c'hwec'h levrenn liammet daou ha daou e teir lodenn : Lodenn gentañ, levrenn un
ha daou : The Fellowship of the Ring (Kevredigezh ar Walenn), eil lodenn,
levrenn tri ha pevar : The Two Towers (An Daou Dour), trede lodenn, levrenn pemp
ha c'hwec'h : The Return of the King (Distro ar Roue). Astennet eo ivez c'hwec'h
stagadennig gant istorioù ar pobloù deskrivet, bloaziek, linenouriezh, un
displegadenn diwar-benn ar yezhoù komzet hag un displegadenn diwar-benn an
deiziadur.

An titl a zave da Sauron, ar penn-eneber, en devoe krouet pell a-raok an istor
ar Walenn Nemeti evit mestroni ar Gwalennoù Galloud all, hag ober brezel evit
ren Middle-Earth (a vefe Krennzouar e brezhoneg). Trec'het e voe avat ha kollet
e Walenn Nemeti. An istor a heul ur strolladig Hobbited renet gant Frodo
Sac'heg, en devoe bet ur walenn dre e eontr Bilbo hag a zo ar Walenn Nemeti, o
veajiñ e Krennzouar o heuliañ darvoudoù Brezel ar Walenn, gant ur gompagnunezh
liesseurt tud, an Dud Aragorn ha Boromir, an Elf Legolas, ar C'horr Gimli, an
Hudour Gandalf, hag an Hobbited all, Samwise Gamgee, Meriadoc Brandybuick ha
Peregrin Touk. Dre-se e teu anv al lodenn gentañ. Pa voe rannet ar Gevredigezh e
voe kontet eus un tu ar pezh a c'hoarvezas da Frodo ha Sam, ha eus un tu all ar
pezh a c'hoarvezas d'ar peurrest ar Gevredigezh, pep lodenn renet gant un Tour,
ar pezh a ro titl an eil lodenn. Titl an trede lodenn a zave da zisoc'h Brezel
ar Walenn.

Skrivet eo bet al levr a dammoù da dammoù etre 1937 ha 1949 evit heuliañ an
Hobbit, embannet e 1937. Embannet eo bet rannet e teir lodenn, a-enep da youl
orin Tolkien, etre 1954 ha 1955. Graet en deus berzh bras o vont da vezañ an eil
levr muiañ gwerzet gant 150 milion skouerenn gwerzhet.

Frodo en deus bet ur walenn digant Bilbo, met Gwalenn Nemeti Sauron eo. Mont a
ra da Rivendell, e-lec'h ma'z eo divizet gant ur C'huzul distruj anezhi er
Mordor. krouet eo Kevredigezh ar Walenn, ha Frodo gant eizh mignon ez a war Hent
ar Mordor evit distruj ar Walenn.

Pa ya Pipin da C'hondor gant Gandalf e kemer Aragorn, Legolas ha Gimli un hent
teñval er menezioù evit saveteiñ kêrbenn Gondor diouzh an emgann lañset gant
Sauron.



https://br.wikipedia.org/wiki/Anv-bihan

Graet e vez anv-bihan (liester : anvioù-bihan ; gerioù all : kentanv ha raganv)
eus un anv a dalvez da anavezadenniñ un hinienn ha dreist-holl evit gallout e
ziforc'hañ diouzh izili all e familh, gante an hevelep anv-familh.

Disheñvel eo an anvioù-bihan diouzh an anvioù-familh dre ma vezont dibabet ha
roet a-ratozh da bep hini kentoc'h evit o c'haout da hêrezh.

Peurliesañ e vez implijet an anvioù-bihan e degouezhioù anfurmel p'en em
anavezer mat pa vez implijet an anvioù-familh kentoc'h e degouezhioù furmeloc'h.
Ledan eo implij an anvioù-bihan er c'humuniezhioù klos evel kêriadennoù, kêrioù
bihan, metoù micherel, kumuniezhoù tud a-youl-vat ha tud yaouank. Ledanoc'h e
vez implij an anvioù-bihan e broioù 'zo evel SUA p'o deus kroget an dud da vont
e darempred dre hanterouriezh un den all, da skouer.

Un implij ledanoc'h en deus an termen "anv-bihan" evit an termen strishoc'h e
ster "anv-badez" liammet ouzh ar gristeniezh.

Hervez hengoun an darn vrasañ eus sevenadurioù Kornôg Europa e vez lakaet an
anv-bihan dirak an anv-familh hag abalamour da se e reer gant "kentanv" pe
"raganv" aliesik ivez. Hervez boazioù sevenadurioù ha broioù all avat, en o
zouez Hungaria en Europa hag an darn vrasañ eus broioù Azia, e lakaer an
anv-familh dirak an anv-bihan, evel e Japan, e Sina, e Korea hag e Viet-Nam da
skouer.

Kentanv a vez graet ivez eus an anv skiantel kentañ a roer d'un takson p'er
krouer. Da skouer, Picus mixtus a voe ar c'hentanv roet, e 1783, gant an
evnoniour izelvroat Pieter Boddaert (1733-1795) d'ar spesad evned a anavezer
evel Veniliornis mixtus hiziv an deiz.



https://br.wikipedia.org/wiki/Aleksandr_Veur

Aleksandr Veur (henc'hresianeg: Μέγας Ἀλέξανδρος, Megas Alexandros) pe Aleksandr
Makedonia , pe Alesant Veur (en henc'hresianeg Ἀλέξανδρος Γ' ὁ Μακεδών
Aléxandros o Makedốn) (ganet e miz Gouere -356, marv d’an 10 a viz Mezheven
-323) zo unan eus rieged vrudetañ an Henamzer. Mab e oa da Fulup Makedonia ha
d'ar briñsez Olimpias. Deuet da vezañ roue Makedonia e -336 e aloubas an
impalaeriezh persat divent ha kas a reas e arme betek glann an Indus. Sevel a
reas kalz kêrioù ivez, en o zouez kêr Aleksandria e -331.

Ganet eo Aleksandr e Pella, kêr-benn Makedonia, e miz Gouere 356 a-raok J.K. Mab
Fulup II (roue Makedonia) hag Olympias e oa.

E 323 kent JK goude euredoù Susa, ma kemeras Stateira, merc'h Darius, roue Pers,
da bried, e varvas diwar an derzhienn en ur ober dek devezh hepken.|

Goude marv e dad, Aleksandr a gendalc'h mennad e dad : unvaniñ Henc'hres dindan
ur galloud hepken, gant Makedonia ha holl geodedoù Gres, nemet Spart. Tud 'zo ne
oant ket a-du hag Aleksandr a lazhas anezho. Buan-tre e c'hounezas e
impalaeriezh, ha tizout a reas ar stêr Ganga e bro Indez, a oa bevenn "ar bed
anavezet" goude un emgann gwadek.



https://br.wikipedia.org/wiki/Afrikaneg

An afrikaneg (afrikaans) zo ur yezh deveret eus an nederlandeg a gomzer e penn
suañ Afrika, dreist-holl e Suafrika hag e Namibia. Degaset e voe di er XVIIvet
kantved gant trevadennerien eus an Izelvroioù.

Ur yezh indezeuropek eus skourr yezhoù germanek ar c'hornôg eo an afrikaneg.
Deveret eo eus ar rannyezhoù nederlandek a veze komzet e Holland en XVIIIvet
kantved. Abaoe ar mare-se eo emdroet ar yezh komzet e Suafrika en he fart
hec’h-unan, en un doare disheñvel diouzh nederlandeg an Izelvroioù. Aet eo war
eeunaat e meur a geñver.

Betek kreiz an XIXvet kantved e oa ur yezh komzet hepken, rak e nederlandeg eo e
skrive he c’homzerien. Nederlandeg ar C'hab a veze graet eus ar yezh komzet.
Levezonet eo bet geriaoueg an afrikaneg gant meur a yezh all : saozneg, yezhoù
bantouek, yezhoù koiek-sanek, ha yezhoù all c’hoazh eus India, Malezia,
Madagaskar. E dibenn an XIXvet kantved hepken e voe kroget da sellout ouzh an
afrikaneg evel ur yezh distag diouzh an nederlandeg hag e 1925 e voe lakaet da
yezh ofisiel e Suafrika, e-kichen an nederlandeg hag ar saozneg. Hervez bonreizh
1996 ez eo an afrikaneg unan eus yezhoù ofisiel Suafrika, e-kichen ar saozneg ha
nav yezh all (ndebeleg, xhosaeg, zouloueg, sothoeg an norzh, sothoeg ar su,
tswaneg, swatieg, vendeg, tsongeg).

An trede yezh muiañ komzet e Suafrika eo an afrikaneg, goude ar zouloueg hag ar
xhosaeg. Hervez niveradeg 2001 e vefe komzet, evel yezh kentañ, gant 6 milion a
dud e Suafrika (13% eus poblañs ar vro). Ar yezh muiañ komzet eo e proviñsoù ar
c’hornôg (69,3 %, en Northern Cape ha 59,2 % er Western Cape), an eil vuiañ
e-kreiz ar vro (16,7 % e Gauteng, 14,5 % e Free State, 9,6 % en Eastern Cape, ha
7,5 % e proviñs an North West) ; kalz nebeutoc’h e vez komzet e proviñsoù ar
reter (8,3 % e Mpumalanga, 2,2 % e Limpopo ha 1,6 % e KwaZulu-Natal).

Peogwir e oa an afrikaneg yezh saverien an apartheid, e soñjer alies ez eo ur
yezh kaozeet gant tud wenn hepken. Ha koulskoude e weler, en niveradegoù hag en
enklaskoù graet diwar-benn ar yezhoù, e vez komzet gant tud all ivez : diwar an
5.983.423 a dud eus Suafrika a ra gantañ er gêr, n’eus "nemet" 2.536.907 (pe
42,4%) zo gwenn. An darn vrasañ eus an afrikanegerien zo hironed : 3.173.970 (pe
53,0%). Ouzhpenn se e vez komzet afrikaneg er gêr ivez gant 253.279 a dud du
(4,2%) ha gant 19.267 a dud eus Azia (0,3%). E-touez ar re wenn, ez eus 59% a
gomz afrikaneg ha 39% a ra gant ar saozneg ; e-touez an hironed ez eus 79% a
gomz afrikaneg ha 19% a ra gant ar saozneg.

Hervez ar vonreizh savet e 1994, ez eo an afrikaneg unan eus yezhoù ofisiel
Suafrika, e-kichen ar saozneg ha nav yezh all. Kement-se a dalvez en deus kollet
un tamm pouez er vro, diwar-goust ar saozneg alies, pa vez kaozeet ar yezh-se da
eil yezh gant kalzig a dud.

Daoust m’eo pellaet an afrikaneg diouzh an nederlandeg e-pad an tri c’hantved
tremenet, ez eus c’hoazh kalz traoù boutin etre an div yezh : 85% eus geriaoueg
an afrikaneg a c’hell bezañ komprenet gant tud an Izelvroioù hag aes e vez d’an
afrikanegerien deskiñ nederlandeg.



https://br.wikipedia.org/wiki/Yezho%C3%B9_sinaek

Ur skourr eus ar yezhoù sinek-tibetek eo ar yezhoù sinaek (汉语 pe 漢語 hànyǔ pe 中文
zhōngwén), komzet gant tro-dro da 1.3 bilion a dud en holl, da lâret eo ur
bemved eus boblañs ar bed-holl.

Komzet e vez ar yezhoù sinaek e mod pe vod e Sina (Republik Poblek Sina, Hong
Kong, Makao), Taiwan) hag ivez e Singapour, Indonezia, Tailand, Vietnam,
Myanmar, Kambodia, Malaysia hag e lec'hioù zo eus Japan, Norzh Korea, Su Korea
ha Filippinez. Meur a sinaegour all a vez kavet dre ar bed holl hag en Europa
ivez.

Yezh ofisiel Republik Poblek Sina ha Taiwan hag ivez unan eus peder yezh ofisiel
Singapor eo ar sinaeg (sinaeg unvan). Gant ar saozneg ez eo ar sinaeg (kantoneg
dre gomz) unan eus div yezh ofisiel Hong Kong hag eivez e Makao gant ar
portugaleg.

Meur a berzh boutin ez eus etre an eil yezh sinaek hag eben, da skwer an holl a
ra gant tonennoù hag an holl anezhe a zo yezhoù dezrannel.

Diouzh an tu all, avat, ez eo ken disheñvel ar yezhoù sinaek kentrerze hag ar
yezhoù romanek, da lâret eo daoust d'an heñvelderioù n'eus ket tu peurliesañ
d'an dud a gomz ur yezh pe ur rannyezh sinaek da gompren tud a ra gant unan all,
nemet e vefe tost-tre an eil d'eben.

Diazet war rannyezhoù mandarinek an norzh ha dreist-holl hini Beijing eo ar yezh
unvan ma reer pǔtōnghuà (普通话) outi e Republik Poblek Sina guóyǔ (國語) e Taiwan ha
huáyǔ (華語 pe 华语) e Singapor ha Malazia.

Skrivet e vez ar yezhoù sinaek gant ur skritur logografel. Dre ma ne denn ket ar
sistem-se d'an doare ma vez distaget ar gerioù, oc'h ober dave kentoc'h d'ar
semantik ha morfemennoù ar yezh ez eus tu d'e implijout evit skrivañ meur a yezh
sinaek disheñvel diouzh o distagadur met tost-tre diouzh o struktur.

Ar c'hantoneg eo ar yezh sinaek nemeti estreget ar mandarineg ganti ur yezh
unvan implijet dre skrid ha meur a garakter ispisial ez eus evit ober gant ar
yezh-se dre skrid.

A-hendall e oa bet diorroet un doare-skrivañ ispisial gant ar maouezed e hunan
anvet nü shu evit skrivañ o yezh ha skrivet e vez an dounganeg, tost-tre d'ar
mandarineg, gant al lizherenneg kirillek goude ma oa bet implijet al lizherenneg
arabek.

Implijet e vez meur sistem romanizadur ivez evit skrivañ ar yezhoù sinaek gant
lizherennoù al lizherenneg latin, en o zouez ar pinyin, hini ofisiel Republik
Poblek Sina.



https://br.wikipedia.org/wiki/Yezho%C3%B9_germanek

Ar saozneg eo ar yezh c'hermaneg muiañ komzet o vezañ m'emañ barrek warnañ
tro-dro da 340 milion a dud evel yezh kentañ ha gant meur a hini all dre ar bed
a-bezh evel eil yezh. E-touez ar yezhoù germanek pennañ all e kaver an alamaneg
komzet gant 120 milion a dud evel yezh kentañ, an izelvroeg hag ar yezhoù
skandinavek.

Diorroet e oa bet an holl yezhoù germanek diwar an Henc'hermaneg, komzet tro-dro
d'ar 1añ milved kent Jezuz e norzh Europa.

Kavet e vez roudoù skrivet eus ar yezhoù germanek bet enrollet gant Tacitus eus
ar Iañ kantved kent Jezuz.

Adalek an Eil kantved goude Jezuz-Krist e oa bet kroget da skrivañ ar yezhoù
germanek gant runoù anvet Henfuthark. Diouzh an tu all e veze skrivet ar goteg
gant al lizherenneg c'hotek bet krouet gant an eskop Ulfilas evit treiñ ar Bibl
er IVe kantved. War-lerc'h e voe degaset al lizherenneg latin gant ar venec'h
kristen evit skrivañ ar yezhoù germanek all, nemet ar yezhoù skandinavek a
gendalc'he d'ober gant ar runoù a-hed amzerioù ar Vikinged.

Gwechall ivez e veze skrivet ha moulet meur a yezh germanek, dreist-holl an
alamaneg, gant ur stil ispisial anvet fraktur.

Un nebeut eus ar gerioù en daolenn-mañ o deus kemmet o zalvoudegezh e-pad ar
milvedoù. Da skouer ez eo liammet ar ger Sterben (mervel) ouzh ar ger saoznek
starve (bezañ gant an naon). Bez ez eus d'an nebeutañ un heuliad d'un andon
nann-germanek boutin (ounce hag a zeu eus al Latin)



https://br.wikipedia.org/wiki/Yen

Ar moneiz japanat ofisiel eo ar yen. Krouet e oa e miz Du 1870 e-lec'h ar ryō
(両). JPY eo e god ISO. Ar yen a veze rannet e sen, hag e rin zoken (1/1000),
n'int ket implijet abaoe 1954 avat.

E arouez grafek e latin a zo ¥. E japaneg e skriver 円 a zo ur stumm eunaet eus
an doare-skrivañ kozh 圓. 円 a vez distaget « en » e japaneg (/en/). Ar skrivadur
« yen » a zeu eus romanekadur an doare-skrivañ kozh sinaat-ha-japanat ne zalc'h
ket kont eus emdroadur an distagadur. « En » e japaneg a dalv kement a
« kelc'h » — evel e sinaeg yuan pe e koreeg won, ur gerdarzh heñvel ganto eta.

Seizh seurt bilhedoù a vez graet ganto hiriv an deiz (2006), gant un
dalvoudegezh a 1 000, 2 000, 5 000 ha 10 000 yen. Ar bilhedoù 100 ha 500 yen
n'int ket anezho ken.

- ar bilhedoù 1 000 yen, skeudenn a reont ar skrivagner Sōseki Natsume
(1816-1867), - ar bilhedoù 5 000 yen, skeudenn a reont Inazo Nitobe (1862-1933),
- ar bilhedoù 10 000 yen, skeudenn a reont Yukichi Fukuzawa (1835-1901).

- ar bilhedoù 1 000 yen a skeudenn ar mezeg Noguchi Hideyo (1876-1928) - ar
bilhedoù 5 000 yen a skeudenn ar skrivagnerez Ichiyo Higuchi (1872-1896) - ar
bilhedoù 10 000 yen a skeudenn c'hoazh Yukichi Fukuzawa (1835-1901). Cheñchet eo
bet tresadenn an tu mat avat, n'eo ket ur fazan ken met ur feniks, tennet eus
templ Byōdō-in (平等院) e Kyōto, ar memes hini a zo war ar pezhioù 10 yen.



https://br.wikipedia.org/wiki/Verb

Ar verb zo unan eus div elfenn ar frazenn, hag ar rummenn yezhadurel karget da
verkañ an ober (d.s "degas", "lenn"), pe un darvoud (d.s. "kreskiñ",
"lugerniñ"), pe ur stad (d.s. "bezañ", "bevañ").

Stummoù ar verb a c'hell chench kalz a yezh da yezh. Setu un nebeut faktorioù a
c'hell bezañ diskwelet gant ur verb (pe get):

Pep verb a c'hell kaout un niver a arguzennoù o vont da unan betek tri. fiz
(saoz.valence pe valency) ar verb e vez graet eus an niver-se.

Gant ar verboù-mañ ne vez nemet ur rener hepmuiken, d.s.: redek a ra pe kouezhañ
a ra';

Ouzhpenn ar rener, ar verboù-mañ a c'hell bezañ implijet gant ur renadenn eeun,
d.s.: emañ o tebriñ pesk; komz brezhoneg a ra.

Ouzhpenn ar rener hag ur renadenn eeun, ar verboù-mañ a c'hell bezañ implijet
gant ur renadenn dieeun, d.s.: reiñ a reas ul levr dit; "dezhi en doa kaset ar
bleunioù

Kalz raloc'h eo verboù gante ur fiz kevatal da 0, da lâret eo hep rener. Kavet e
verboù dipersonel seurt-se e portugaleg, d.s. chove hag ivez e brezhoneg glav a
ra.

Ur verb-stagañ a zo anezhañ ur ger a dalvez da liammañ ur rener gant ur prezegad
hag a zo kevatal gantañ, da skwer:

E meur a yezh ez eus ur rummad verboù ispisial evit ober war-dro ar perzhioù-se
hag a vez verboù-stagañ oute.

E meur a yezh, evel en arabeg da skwer, ne vez implijet verb-stagañ ebet,
dreist-holl en amzer vremañ. Implijet e vez strukturioù disheñvel evit ober an
diferc'h etre frazennoù deskrivañ ha frazennoù stagañ rik.

E yezhoù all evel ar sineg avat, e vez graet un diforc'h etre ar verboù a dalvez
da zeskrivañ ar rener diouzh un tu (d.s. verb = 0 e sineg) hag ar verboù-stagañ
rik (d.s. shí e sineg).

An darn vrasañ eus yezhoù ar bed o deus ur stumm ispsisial anvet 'anv verb hag a
dalvez da deskrivañ ar pezh e vez graet gant ar verb-se. Talvez a ra ar
stumm-amñ ivez da envel ar verb, ds. ar verb "ober"

Er yezhoù indez-europek ez eo kevatal stummoù an anv-gwan verb gant ar pezh a
reer ivezpartisipoù oute. Yezhoù evel ar saozneg hag ivez ar brezhoneg a ra un
diforc'h alies ivez etre an anvioù-gwan aktivel hag ar re pasivel, da skwer:

Er yezhoù a ra gant lost-gerioù evit displegañ ur verb, peurliesañ e klot stumm
ar verb gant arguzenn bennañ ar verb-se, d.l.e gant gour, niver ha jener ar
rener).

Daoust ha m'emañ sklaerik a-walch seurt reolennoù a reer emglev ar verb oute e
yezhoù zo evel e galleg da skwer, e yezhoù all evel ar brezhoneg ez int luziet
a-walc'h rak displeget e vez ar veb pe get hervez e lec'h er frazenn.

Yezhoù evel an euskareg a ra gant un doare displegadur liespersonel, d.l.e e vez
displeget ar verb hervez perzhioù yezhadurel ar rener met ivez re ar renadennoù.



https://br.wikipedia.org/wiki/Vatikan

Riez Keoded ar Vatikan diouzh e anv ofisiel (Stato della Città del Vaticano en
italianeg, Status Civitatis Vaticanae e latin hag ar Vatikan evit berr) eo ar
riez vihanañ er bed (0.44 km²) hag un enklozadur eo e-kreiz Roma, ar gêr nemeti
ma'z eus div gêr-benn. 932 annezad a gaver er Vatikan, met nebeutoc'h a
geodedourien, darn anezho evit un amzer berr. A-wechoù e vez anv eus ar Sez
santel, met eus sez ensavadurioù an Iliz katolik roman staliet eno ez eus kaoz
er mod-se. Ar Pab, eskob Roma, Vikel ar C'hrist, eo penn ar riez, hemañ dilennet
gant ar gardinaled, pennoù uhelañ an iliz. Hiziv eo Frañsez, dilennet e 2013, ar
pab o ren. An italianeg eo yezh ofisiel ar riez, ar galleg ar yezh diplomatek
hag al latin yezh ar Sez santel (i.e. yezh an Iliz). Meur a yezh a vez komzet
gant an annezidi, italianeg peurvuiañ hag alamaneg gant ar Gward suis.

Krouet eo bet ar Vatikan e Roma dre emglevioù al Lateran (11 C'hwevrer 1922)
sinet gant ar c'hardinal Pietro Gasparri, kannad ar Pab ha Benito Mussolini,
Prezidant kuzul ar gouarnamant italian. An nemorant eus Stadoù ar Pab a c'holoe
un darn vras eus Italia abaoe kantvedoù eo ar Vatikan.



https://br.wikipedia.org/wiki/Tux

Tux eo maskotenn ofisiel Linux. E implij a zo dieub ha kavet e vez e meur a logo
kenwerzhel pe amatour liammet gant Linux.

Tresadenn an dudenn a zo bet choazet goude ur genstrivadeg aozet e 1996 ma oa
aet ar maout gant Larry Ewing. Implij a ra GIMP, ar poellad dieub pennañ
implijet war Linux hag a servij da grouiñ pe cheñch skeudennoù pe tresadennoù.
Un dudenn ijinet eo, hag a ziskouez ur seurt mankig glas. Ar soñj a oa bet roet
gant Alan Cox ha peurechuet gant Linus Torvalds, krouer kraoñell Linux.

Linus a zo bet awenet gant ur poltred en deus kavet war ul lerc'hienn FTP, o
tiskouez tudennig ur mank o tennañ da tudennoù Creature Comforts gant Nick Park.

An anv a zo bet kinniget gant James Hughes. Dont a ra deus ar ger amerikan
tuxedo lerc'h m'eo bet lammet an dibenn, ar ger o talvezout « smoking ». James
Hugues, en ur mail kaset an 10 a viz Even 1996, a ginnig ur retro-gwreskanv
savet gant ar gerioù Torvalds hag Unix.

Tu 'zo a lare ne oa ket ar maskotenn gwall vat evit skeudenn Linux dre ma ne oa
ket ar mank ul loen galloudus-tre. Linus Torvalds en deus respontet ne soñjfe
den ebet da se ma vefe karget gant ur mank korrig, a red buan hag en deus ur
pigoz kalet-tre..

Kalz a dud a soñj eo maskotenn Linux ur pengouin, dreist-holl peogwir e saozneg,
ar ger mank a zo penguin. Ar pezh a vez lâret e brezhoneg evel ur erev a zo ul
labous eus an emisferenn norzh eus familh an alcidae, a c'hell nijal, padal, ar
mank na vev nemet en emisferenn su. Er yezh pemdezieg, implij ar gêr "erev" e
plas "mank" a zo un drougimplij eus ar yezh a c'hoarvez alies-tre .

Tux na ziskouez gouenn ebet eus an 19 a zo war ar voull, memes ma tenn d'ur mank
Adeli, ha ma Linus Torvalds en deus kavet e tenne d'ur mankig glas. Kontet e vez
eo bet dantet gant ur mank e-pad unan eus e veajoù. Kalz a arzourien o deuz
graet stummoù all. En disorc'h e vez kalzig a krouadurioù fentus..

E-barzh dasparzhadurioù zo eus Linux evez gwelet Tux e-pad ar boot. Tux a zo un
tudenn eus ar webcomic User Friendly. TUX a zo anv ur servijer web diazezet war
Linux.

Tux en deus kemeret perzh e kummuniezh Linux evel Mario e hini Nintendo. Dre-se,
ur bern c'hoarioù urzhiataer, an aliesañ poelladoù frank hag open-soucre evit
Linux. En o zouez :



https://br.wikipedia.org/wiki/Tre_ha_lanv

An tre eo ar mare ma vez ar mor o vont war-draoñ, hag al lanv eo pa vez o tont
war-grec'h.

Kresk-digresk ar mor a zo anvet ar mareoù, un anadenn a weler war aodoù an holl
vorioù bras pa deu ul luskelladur etre live uhel ha live izel e-doug un devezh
hepken. An uhelvor a zo pa vez ar mor en e uhelañ hag an daere pe izelvor pa vez
en e izelañ.

Amprestet eo bet ar ger mare digant ar galleg marée. Ledanaet eo bet e ster evit
ar prantad amzer hir pe verr. Morad a vez lavaret ivez. Implijet e vez ivez evit
ar prantad amzer ma ya ar bagoù-pesketa er mor.

Al lanv eo lusk live ar mor pa deu war-grec'h bemdez, pe div wech en deiz. Goude
dezhañ degouezhout en e uhelañ e ya live ar mor war-draoñ en dro, en ul lusk hag
a vez anvet an tre a-hed ar prantad-se.

Gant al lanv hag an tre e vez kaoz eus anadenn ar mareoù, hemañ kaset dindan
levezon al Loar hag an Heol. P'emañ live ar mor etre hini al lanv hag hini an
tre e vez kaoz eus ar gourlen.

An tre eo al lusk a ya div wech an deiz (met unan hepken er Meurvor Habask) gant
ar morioù hag ar meurvorioù pa tiskenn o liveoù war-draoñ. Dindan levezon al
Loar e c'hoarvez an anadenn-se hag a zeu e digresk c'hwezhadur tolzennadoù an
dourioù goude m'eo tremenet ar blanedenn vihan. An daou lusk kontrol, al lanv
hag an tre, a zo anadenn ar mareoù. Ur ger all a zo evit an tre : an dichal
(kontrol : chal). P'eo deuet ar mor en e live izelañ emañ an daere pe an
izelvor. Pa teu an tre ez eus kasennoù a c'hell bezañ kreñv e lec'hioù strishaet
evel an aberioù hag etre an inizi hag ar c'harregoù. Un dañjer bras eo evit an
neuñvierien, bigi bihan ha listri hep nerzh poulzerezh.

War ribloù ar morioù hag an aberioù e vez gwelet live ar mor mont d'ul live uhel
hag goude ur prantad amzer berr mont d'ul live izel. Er Meurvor Atlantel e weler
ar c'hresk o erruout e-pad un c'hwec'h eurvezh ha memestra evit an digresk. E
morioù all e vez kelc'hiadoù hiroc'h. Er Meurvor Habask ez eus mareoù war
daouzek eurvezh. An diforc'hioù etre al liveoù a c'hall bezañ bras : un dek metr
bennak e aberioù zo hag ugent kantimetr er morioù kloz pe beuzkloz evel ar Mor
Kreizdouarel pe Pleg-Mor Mec'hiko. Dre vras eo strishoc'h an diforc'h war an
aodoù sonn hag ar c'hontrol evit an aodoù plat. War daou boent emañ kelc'hiad ar
mareoù, met luskelladurioù kempleshañ a zo pa ne ya ket ar mor er memes live
bemdez. Pa 'z eus diforc'hioù bras e lavarer eo mare ar reverzhi. E Bae Fundy e
Kanada e kreder eo ar mareoù uhelañ e-keñver an daere (al live izelañ), 16
metrad er reverzhioù brasañ.



https://br.wikipedia.org/wiki/Tomatez

An tomatez zo plant liorzh eus ar c’herentiad Solanaceae o devez frouezh
debradus ruz o liv peurliesañ hag a implijer da legumaj. Tomatez a reer ivez eus
ar frouezh-se a zebrer ent poazh pe ent kriz. Plant eus Kreiz ha Suamerika e
oant da gentañ, ha dont a ra ar ger tomatez eus ur yezh indian eus Mec’hiko, an
nahouatleg.

Moarvat e kreske an tomatez da gentañ e Perou. En em ledet e oant goude-se e
Suamerika. Kavout a reer c’hoazh spesadoù gouez anezho a gresk e Perou. E
Mec'hiko eo e voent gounezet da gentañ war a seblant.

Pa voe trevadennet Suamerika gant Spagnoled, e voe degaset an tomatez ganto da
Europa. Ar meneg kentañ a gaver anezho e skridoù Europa a oa en ul levr skrivet
gant an Italian Pietro Andrea Mattioli, e 1544. Gantañ e oant anvet pomi d’oro,
« avaloù aour ». Er XVIvet hag er XVIIvet kantved e krede tud zo en Europa e oa
pistrius an tomatez ha ne oant ket mat da zebriñ. Tamm-ha-tamm avat en em ledas
ar boaz da c’hounit ha da zebriñ anezho, e Spagn da gentañ hag e broioù all
goude.

Eus Europa moarvat e voe degaset an tomatez da Norzhamerika. Thomas Jefferson,
trede prezidant ar Stadoù Unanet, a reas kalz evit brudañ en e vro an tomatez en
doa tañvaet en Europa.

Bremañ e vez debret tomatez er bed a-bezh. Hervez ar skiantourien e vijent boued
yac’h, mat da stourm ouzh ar c'hrign-bev. Ha gounezet e vezont en ur bern broioù
ivez, dindan tiez-gwer alies, evit ma kreskfent buanoc’h. Setu ar broioù ma
c’hounezer ar muiañ anezho :

E Breizh e c’hounezer kalzig a domatez, daoust m’emaomp pell war-lerc’h. Un
drederenn eus an tomatez gounezet er Stad C'hall a zeu eus Breizh.



https://br.wikipedia.org/wiki/Thomas_More

Thomas More, Thomas Morus e anv latinaet, (Londrez, 7 a viz C'hwevrer 1478 –
6 a viz Gouere 1535), a oa un alvokad, ur politikour, ur prederour, ur
skrivagner hag un denelour saoz, a oa troet a-enep doareoù ha soñjoù ar roue
Herri VIII a Vro-Saoz. En abeg da se e voe lakaet d’ar marv gant hemañ e 1535.
Pevar c'hantvedad diwezhatoc'h e voe santelaet gant an Iliz katolik roman.

Tost-tre da zenelourien all evel Erasmus a Rotterdam e oa Thomas More. Er
bloavezh 1499 ez eas da lean gant ar Chartrouzed. Pevar bloaz goude e nac’has
doujañ d’e le a vanac’h, da c’hallout mont da gannad e Parlamant Bro-Saoz e
1504. Enebiñ a reas ouzh ar roue Herri VII a Vro-Saoz ; hemañ er redias da
zilezel e garg a gannad.

Pa varvas ar roue kozh e 1509 e tistroas Thomas More d’ober politikerezh. Dre ma
oa erru mat gant ar roue nevez Herri VIII ec’h eas da guzulier dezhañ, da
vouezh-aotreet Kambr ar C'humunioù pelloc'h, ha da gañseller ar rouantelezh e
1529.

Troc'het e voe red-vuhez Thomas More pa nac’has sentiñ ouzh kemennadenn Herri
VIII, pa c’hoantae hemañ terriñ e zimeziñ gant Catalina Aragon. E gredennoù
relijiel eo a harze ouzh More da vont a-enep urzhioù ar pab Klemañs VII. E 1532
e roas e zilez diouzh e labour a gañseller, hag e tilezas ar bed politikel.
Toullbac’het e voe e 1534, ha dibennet e voe d’ar 7 a viz Gouere 1535.

Gwenvidikaet e voe d'an 29 a viz Kerzu 1886 gant ar pab Leon XIII, hag anvet da
sant gant ar pab Pi XI d'an 19 a viz Mae [[1935]|1935]]].

Skrivet en deus Thomas More, e latin, ur romant politikel brudet, Utopia
(Leuven, 1516 evit ar skrid orin, ha Londrez, 1551 e saozneg). Gant Fañch
Morvannou eo bet lakaet e brezhoneg hag embannet gant ar gelaouenn Planedenn
kent dont er-maez e stumm ul levr e ti Skol Vreizh.



https://br.wikipedia.org/wiki/Thebai

Thebai (Θῆϐαι / Thễbai, e gresianeg) pe Tebez a oa kêr bennañ Beotia en Hellaz
kozh. En istor Hellaz kozh ne oa nemet Aten ha Sparta o devoa muioc'h a bouez.
Brudet e oa er mojennoù, ma lavare Sofoklez e oa « ar geoded nemeti ma veze
ganet doueed gant ar maouezed ».

Orgediñ a reas an doue Zeus ouzh Europa , merc'h Agenor, roue Fenikia, hag ar
rouanez Téléphassa. Da ziwall ouzh e wreg warizius Hera, e kemeras Zeus neuz un
tarv gwenn da dostaat ouzh ar plac'h , e skrapas anezhi, ha kuit ganti da Enez
Kreta. He zad Agenor a gasas e vibien war he lerc'h, gourc'hemenn dezho chom
diskouez o fri er gêr a-raok kavout o c'hoar. Hag he mamm Telefassa gant he daou
vab.

Kadmos, mab Agenor, roue Sidon, en dije diazezet kêr Tebez gant e gompagnuned.
Kaset e oa bet ar paotr yaouank gant e dad da gerc'hat e c'hoar Europa, bet
skrapet gant an doue Zeus, a oa deuet daveti dindan neuz un tarv. Goude treuziñ
meur a vro setu eñ erru e Delfi. Eno e roas urzh ar Pitia da baouez gant e glask
ha da heuliañ un onner, ur c'hresk loar ganti ouzh he c'hostez, a zegouezhfe
gantañ hag a gasfe anezhañ betek al lec'h ma ranke sevel ur geoded nevez. Roet e
oa bet ar vuoc'h da Gadmos gant Pelagon, roue Fokis, hag e kasas anezhañ betek
Boeotia.

Kadmos en doa kavet al lec'h ma felle dezhañ diazezañ ar geoded nevez. Kas a
reas e gavandidi davit dour da lidañ un aberzh da Atena met lazhet e voent gant
un aerouant dour a ziwalle mammenn Kastalia. Ha Kadmos droug ennañ da vont da
lazhañ an euzhvil. War ali Atena e lakaas dent an aerouant en douar evel pa
vijent had ha diwanañ a reas tud diouzh an douar, gwisket ganto pep a harnez,
armoù hag all, ur ouenn a vrezelourien, ar Sparted "aotokton". Pemp anezhe a oa
bet hendadoù noblañs kentañ ar geoded. Ares a oa tad an aerouant dour diskaret
gant Kadmos, hag abalamour da se e oa sañset bezañ hendad ar Sparted ha
tiegezhioù bras noblañs Tebez. Lakaet e voe Kadmos e pinijenn e-pad eizh vloaz
gant Ares, ouzh e servijañ. E fin ar prantad-se e oa roet dezhañ da wreg
Harmonia, merc'h Ares hag Afrodite, gant Zeus, evit skoulmañ ar peoc'h. Dont a
reas Kadmos da vezañ kentañ roue ar geoded.



https://br.wikipedia.org/wiki/Teurgn

Teurgn (Tours e galleg) eo anv pennlec'h departamant gall an Indre-et-Loire, ha
kêr-benn proviñs kozh Touren, savet a bep tu d'ar stêr Liger. 136 500 a dud zo o
chom eno. Kêr-benn Bro-C'hall e oa en amzer ar roue Loeiz XI a Vro-C'hall. Eno
emañ sez arc'heskob "Kornôg" Bro-C'hall, ha Breizh ennañ.

Kêr-benn un tolead pinvidik a-walc'h eo Teurgn, gant parkadoù legumaj,
gwez-frouezh ha gwiniegi brudet.

Emañ ar gêr en ur c'hroashent kozh-tre, Norzh-Su e roud-avel, evit treuziñ aes
al Liger hag ar Cher, e adstêr kazi kenstur er Su. Dre-se e veze liammet tolead
Pariz, Chartrez, Poatev ha Bourdel en ur gejañ gant dezougerezh war vag
Kornôg-Reter war ar stêr vras.

E mare ar C'halianed e oa un treizh hag ur geoded anvet Civitas Turonorum gant
ar Romaned. Dont a ra an anv eus anv ar meuriad, an Turones. Eno, en IVe
kantved, e vevas un den illur, sant Martin, ur milour, aet da vanac'h, ha
diazezer un abati bras nepell diouzh ar geoded. E penniliz an abati e teue
pirc'hirined da geheliñ ur sant a zo bet roet e anv da veur a gêr ha gêriadenn
en Europa a-bezh. Ouzhpenn-se emañ kêr Deurgn war hent pirc'hirinded Sant-Jalm a
Gompostela etre Norzh Europa ha Spagn. Er VIvet kantved e voe anvet da eskob un
den-iliz illur all, Gregor Teurgn, den politikour hag istorour ar Franked
(kontañ a ra penaos e renent brezelioù enep ar Vretoned). Kêr-benn ur gontelezh
eo bet Teurgn, hini an Touren, teuziet e diwezh an XIIIvet kantved en domani
roueel ken e kave mat er Grennamzer roueed Bro-C'hall chom alies a-walc'h e
kastellioù strewet a-hed al Liger. Unan anezho, Loeiz XI, a vourre chom
mizvezhioù-pad e kastell ar Genkiz (kastell ar Montils e La Riche e bannlev
kornôg hiziv).



https://br.wikipedia.org/wiki/Tank

Un tank, pe karr-hobregon, a zo ur c'harbed milourel hobregonet gant ur c'hanol.

An tankoù kentañ a voe implijet e-pad ar Brezel-bed kentañ gant lu ar
Rouantelezh-Unanet e Flers (Bro-C'hall) d'ar 15 a viz Gwengolo 1916.

Ur ger saoznek evit mirlec'h-dour eo, bet amprestet digant ar goudjarateg pe ar
marateg. Implijet e voe da anv-kuzh gant lu ar Rouantelezh-Unanet pa veze o
prientiñ an arm nevez-se e-pad ar Brezel-bed kentañ.

E meur a arme e oa bet studiet penaos sevel armoù nevez evel-se a-raok ar
Brezel-bed kentañ. Gant lu ar Rouantelezh-Unanet e voe implijet da gentañ en un
emgann e Flers (Bro-C'hall), d'ar 15 a viz Gwengolo 1916. Ne voent ket kavet
gwall efedus ar gwechoù kentañ avat, met tamm-ha-tamm e voe ijinet tankoù
efedusoc'h.

Etre an daou vrezel-bed e voe diorroet ijinennoù nevez. E-pad an Eil Brezel-bed
e oa bet an tankoù armoù a bouez bras, dreist-holl war talbenn ar reter, ma voe
emgannoù tankoù bras etre Alamagn hag an Unaniezh Soviedel, evel da skouer
Emgann Koursk e 1943. E-touez an tankoù brudetañ eus ar mare-se emañ T-34 an
Arme Ruz ha Tiger I ha Panther ar Wehrmacht. Hiziv c'hoazh eo pouezus an tankoù
evel armoù er brezelioù.



https://br.wikipedia.org/wiki/Taksonomiezh

An daksonomiezh, pe taksinomiezh (gresianeg ταξινομία taxis : rummatadur et
nomos : lezenn) a zo unan eus kelennoù ar vevoniezh, he fal dezhi sevel
rummatadur reizhiadek ar bevien. Kavet e vez ivez un termen nes da daksonomiezh
e meur a yezh.

An holl rummatadurioù a vez dispaket dindan stumm ur wezennad (ken e vez kaoz
eus ur rummatadur gwezheñvel) o kregiñ gant ur wrizienn, houmañ oc'h endelc'her
an holl vevien a zo eus outo pe a zo bet hag o pignat betek an hiniennoù.

Pep skoulm ar wezennad a zo un takson, ennañ an istaksonoù diorroet diwar ar
skoulm.

Carl von Linné, (1707 - 1778), ur skiantour svedat, en deus kinniget diazezoù ar
rummatadur reizhiadek hag a zo bet kelennet betek kreiz an XXvet kantved.
Diamzeret eo bremañ peogwir e oa bet ijinet diwar menozioù ar mare :
denheñvelouriezh, krouidigezhouriezh pa ne oa ket bet dizoloet emdroaderezh.

An denheñvelouriezh a zo bet diskaret gant Charles Darwin pa ginnig e 1859 ur
rummatadur diwar al lignezouriezh. Hervezañ, ma 'z eus bet un emdroadur, ret eo
rummata ar spesadoù diwar derez ar gerentiezh o-deus etrezo.

Goude Darwin e oa klasket respont d'ar goulenn "piv a zo diwar piv?" hag e oa re
pouezet war renabliñ al lignezoù. E kreiz an XXvet kantved eo bet komprenet eo
pouezusoc'h hag efedusoc'h klask "piv a zo nes da biv" ha heuliañ tostadur ar
filogeneliezh.

Hervez ar filogeneliezh, e tleer kemer evit abegoù ar rummatadur derezioù ar
gerentiezh. Gant ar bennaenn-mañ ez eus bet savet gwezennadoù filogeneliezhel o
deus degaset muioc'h a gomprenidigezh p'eo posupl rakwelout bezañs spesadoù zo.
Bez e c'heller lavarout eo bet tostadur ar filogeneliezh un disoc'h eus teorien
an emdroaderezh, met ar gwezennadoù savet diwarni o deus kaset prouennoù an
deorienn-mañ.



https://br.wikipedia.org/wiki/Suleiman_ar_Meurdezus

Unan eus ar sultaned hag impalaerien otoman galloudusañ ha lufrusañ eo bet
Suleyman Iañ, lesanvet ar Meurdezus. Ganet oe bet e 1494 e Trabzon (Turkia) ha
marvet eo bet e Szigetvár (Hungaria) e 1566. Ren a reas an impalaeriezh otoman
eus 1520 da 1566 hag e talc'has da lakaat muioc'h a diriadoù dindan e veli diwar
goust an Europiz hag ar Bersed. Dre varregezhioù bras e amiraled, Hayreddin
Pacha, Piyale Pacha ha Dragut Pacha e teuas da vezañ ar morlu otoman an hini
kreñvañ er Mor Kreizdouarel. E mare e ren e tiorroas ivez an arzoù hag al
lennegezh. Lesanvet eo bet ivez Suleiman el Kanuni, da lavaret eo al lezenner
p'en deus adreizhet sistem riezel ha lezennel an impalaeriezh.

Mab e oa d'ar sultan Selim Iañ. Da 7 vloaz e voe kaset da skol impalaerel palez
Topkapi e Kergustentin lec'h ma teskas ar skiantoù, an istor, al lennegezh, ar
relijion ha taktikoù ar brezel.

Asambles gant e vizir Ibrahim pacha ec'h adtapas Bitlis e 1533 hag e krogas gant
an emgannoù ouzh shah Iran e 1534. E 1559 e sinas ur feur-emglev gant ar
Safavided.

D'an 29 a viz Eost 1526 e trec'has an Hungared e Mohacs hag e lakaas an
darn-vrasañ eus Hungaria dindan e zalc'h.

Mervel a reas Suleyman Iañ d'ar 7 a viz Gwengolo 1566 pa oa o c'hronnañ
kreñvlec'h Szigetvár e Hungaria. E varv a chomas kuzh betek ma pignas Selim II
war tron an impalaeriezh.

Douaret e voe e porzh moskeenn Suleymaniye en Istanbul e-kichen e wreg Hurrem
Sultan.

8 mab hag ur verc'h en doe digant e div bried. 4 eus e vibien a vevas betek ar
bloavezhioù 1550 : Mustafa (mab Mahidevran Sultan), Selim, Bayezid ha Cihangir
(mibien Hurrem Sultan).



https://br.wikipedia.org/wiki/Sul_(deiz)

Ar Sul eo an deiz etre ar Sadorn hag al Lun. Hervez ar reizhiad a laka ar sizhun
da gregiñ gant al Lun, ha homañ eo ar reizhiad erbedet gant ISO 8601, ez eo eta
ar seizhvet deiz eus ar sizhun, hag an hini diwezhañ. Gant ar reizhiad a laka ar
sizhun da gregiñ gant ar Sul, hengounel e meur a vro eus kornaoueg Europa, hag
a-orin yuzev-kristen, ez eo ar c'hentañ deiz eta. Dont a ra an anv eus anv latin
an heol, Sol (Helios e gregach), a oa ur blanedenn hervez soñj tud an Henamzer.
E-pad an impalaeriezh-uhelañ e oa anavezet an deiz-se e latin: Sulius Dies,
diwar anv an Heol (klotañ a ra al latin "s" gant ar predeneg "h"). Pa oa deuet
an impalaeriezh da vezañ kristen (sened Nikea, +325) e oa bet kemmet anv an
deiz-se e: Dies dominicus, deuet da vout dimanche e galleg. Met an anv latin a
zo chomet e brezhoneg: Sul.

Dont a ra diskuizh ar Sul eus ar Bibl, a zo disklêriet ennañ e tiskuizhas Doue
d'ar seizhvet deiz. Miret e oa an deiz-se evit an oberoù relijiel: an
oferenn-bred, hag ar gousperoù goude kreisteiz.

An urzh kevredigezhel-se a zo bet o ren buhez an dud e-pad 2 000 bloaz en Europa
gristen a c'hallfe bezañ oc'h echuiñ. Hiziv ne vez ket kalz tud en ilizoù d'ar
Sul e meur a vro, gwelet e vez tud o labourat er parkeier, stalioù 'zo a vez
digor, ha kaoz zo da zigeriñ muioc'h-mui a stalioù c'hoazh en deiz-se, en anv
frankiz ar brenerien da brenañ hag ar werzherien da werzhañ, bemdez-c'houloù ha
bemdez-Doue.



https://br.wikipedia.org/wiki/Serk

Ar serk zo ur c'hleñved grevus degaset gant ar spesad bakteri Bacillus
anthracis. Skeiñ a ra an dud koulz hag al loened.

Gouest eo armeoù zo da implijout Bacillus anthracis evel arm abaoe diwezh an Eil
brezel bed ha kalz a vrud zo bet roet dezhañ da-heul gwalldaolioù an 11 a viz
Gwengolo 2001. Lod eus ar gazetennerien c'hallek o deus kemmesket neuze an
anthrax, a ya da envel e gallek ur stafilokoksiezh eus ar c'hroc'hen, hag ar
serk, zo anvet anthrax er broioù saoznek.

Dizoloet eo bet bakteri ar serk gant an alaman Aloys Pollender e 1849 ha gant ar
C'hallaoued Rayer ha Davaine e 1850. E 1863, Davaine a reas ur studi pishoc'h
eus ar bakteri-se, a seller outi evel ar brouenn gentañ e oa mikroboù e oa a
zegase ar c'hleñvedoù d'an dud. E 1876, Robert Koch a zizoloas barregezh bakteri
ar serk da sevel sporennoù, ar pezh a laka anezhi da vezañ dalc'hus-kenañ.

E miz Mae 1881, e Pouilly-le-Fort, e-kichen Melun, Pasteur a gasas da benn un
taol arnod bras diwar-benn ar brechiañ gant 50 penn-deñved. Sevel a reas daou
strollad 25 dañvad. Bet en doa ar c'hentañ bagad ur strinkadenn vaksin enep ar
serk aozet gant Louis Pasteur hag e genlabourerien, hag un all pemzektez goude.
Da-c'houde e oa roet ur strinkadenn bazhelloù serk bev d'an daou strollad
deñved. Holl al loened na oant ket bet brec'hiet a varvas. Chom a reas bev an
holl loened a oa bet brec'hiet. Pasteur, na oa ket mezeg met kimiour, a voe
brudet adalek ar mare-se.

Bacillus anthracis zo ur vakterienn Gram-Ya. Difiñv e vez ar bazhelloù (n'o deus
lostig ebet), ar pezh a laka anezhe a-gostez eus ar Bacilli all zo gouest da
fiñval. Ar bakteri a laosk sporennoù hag o doare da analat zo aerat/anaerat
diret. Sporennoù bazhelloù ar serk zo padus-kenañ. Diwan a reont dindan ur stumm
darnvevus pa'n em gavont en endroioù evel ar gwad pe gwiadoù an dud pe al loened
zo stank an trenkennoù aminek, an nukleotidoù hag ar glucoz enne. Daoust ma'z
int gouest da herzel ouzh ur bern traoù, ar sporennoù ne ouennont ket. Gouest
int avat da chom bev e-pad degadoù bloavezhioù en douar. Diaes eo distrujañ
Bacillus anthracis abalamour d'e sporennoù zo gouest da herzel ouzh ar sec'hour,
an tommder, ar skinoù uslimestra, ar skinoù gamma hag ouzh kalz danvezioù
dilouzer.

Ar stumm eus ar serk a dag ar c'hroc'hen an hini a vez kavet peurliesañ e-touez
an dud : ar burbu fall . Kregiñ a ra homañ gant un tarchig ruz ha debronus,
goude se e teu war wel ur c'hwezigenn hag ur fliktenn (gwenaenn) hag a darzh hag
a lez un drouskenn du he deus roet hec'h anv d'ar c'hleñved-se.

A-walc'h e analat sporennoù kontammus evit tapout serk ar skevent zo
grevus-kenañ hag a c'hall degas ouzhpenn septikemiezh ar serk.

An antibiotikoù azas roet abred, en ur c'hementad bras a-walc'h ha pell a-walc'h
zo efedus.

Meur a feson zo da vezañ kontammet gant ar Bacillus anthracis hag a zegas efedoù
disheñvel war ar c'horf. Kontammet e vez an dud gant sporennnoù a zeu peurliesañ
eus loened pe eus produioù kontammet. Gallout a reont bezañ skignet
a-ratozh-kaer ivez.

Ar stumm stankañ eo. Degouezhout a ra pa'n em gav sporennoù en ur c'hloazadenn.
Ars tumm-se a ya d'ober 95% eus ar c'hontammadennoù gant Bacillus anthracis.

Diwan a ra ur varelladenn debronus el lec'h zo bet kontammet. Un devezh
war-lerc'h e teu da vezañ ur gouli gant c'hwezigennoù en-dro dezhañ. diboan e
vez ar bouton, izeloc'h evit ar peurrest eus ar c'hroc'hen, sec'hañ a ra ha
goloet e vez gant un drouskenn zu. E 80 % ar c'hazioù e pare ar c'hloazadenn,
koulskoude, a-wezhioù e washa an eudem hag e laka an dremm da goeñviñ. Da gentañ
e sav un derzhienn vras a zegas heuliadoù grevus pa ne vez ket prederiet outi.
Degas a ra an heuliadoù-se ar marv evit etre 5% ha 20% eus an dud kontammet.

Degouezhout a ra pa vez debret kig zo endosporennoù enni. Ne zegouezh ket alies
avat.

Degouezhout a ra pa vez analet sporennoù stag ouzh rannigoù pe en un aerosol
kontammet. Heuliet eo ar c'hontammadur gant arouezioù a denn d'ar grip gant
terzhienn, poan er c'higennoù, poan benn hag ur paz sec'h.

Diskenn a ra ar sporennoù e logigoù ar skevent. Ar makrodebrerien a glask
fagokitañ anezhe a darzh hag ar sporennoù dieubet a vez kaset gant ar reizhiad
limfatek betek ar gwerblennoù trakeobrankek. Diwar ar sporennoù e tiwan stummoù
darnvevus eus ar serk a baota hag a laosk toksinoù betek tri-ugent devezh
diwezhatoc'h.

Daou pe pevar devezh goude deroù an arouezioù e washa trumm yec'hed ar
c'hlañvour. Ne zeu ket a-benn da analat ken, diwaskañ a ra barradoù poan kriz
a-dreñv askorn ar bruched ha kouezhañ a ra gwask ar gwad en e wazhied. Gallout a
ra tapoud un danijenn eus an empenn gwadek ouzhpenn. A-wezhioù e varv ar
c'hlañvour un nebeud eurvezhioù goude an eil prantad-se.

D'ar mare-se, ur radiografiezh eus ar bruched a ziskouez ur skeudenn skouer eus
distrizhadenn ar mediastinum arouezius eus ul limfodenopatiezh eus ar
mediastinum gant koll gwad hag eus ur mediastinumad.

Ar marvusañ stumm eus ar serk eo an hini a vez tapet dre an anal hag ar skevent.
Dañjerus e c'hall bezañ eta leuskel bazhelloù Bacillus anthracis en aer pa vez
skignet kementadoù bras a sporennoù en un aerosol. Koulskoude n'eo ket gwall aes
fardañ un aerosol kontammus gant ar serk. Ret e vefe skignañ rannigoù a vefe o
ment etre 1 ha 5 mikrometr ha ret e vefe kaout ur c'hementad energiezh bras
a-walc'h evit o skignañ en aer.

Ar sporennoù serk a c'hall bezañ implijet evel arm ha c'hoarvezet eo dija. Pell
zo ez eus enklaskoù evit sevel bevarmoù war an dachenn-se. da skouer, e 1942,
taolioù arnod kaset da benn er rouantelezh-Unanet evit sevel bevarmoù a
gontammas Enez Gruinard e Bro-Skos gant sporennoù serk eus ar seurt
Vollum-14578. Abalamour da se e oa bet difennet groñs mont war an enezenn e-doug
an 48 bloavezh goude. Savet e oa bombezennoù evit skignañ ar serk. Goude se e oa
bet fardet pemp milion "gwastell" evit ar chatal intret gant bazhelloù eus ar
serk ha sanailhet e voent e Porton Down evit tagañ chatal Bro-Alamagn gant ar
Royal Air Force. Koulskoude nag ar "gwastilli" nag ar bombezennoù ne oant bet
implijet.

N'eus ket keit-se, gouarnamant Rhodesia a implijas ar serk a-enep ar chatal hag
an dud e 1978–1979 e-pad e vrezel a-enep ar vroadelourien zu.

Brec'hiet e vez soudarded an armeoù amerikan ha saoz a-enep ar serk kent mont
war an dachenn el lec'hioù ma c'hallfe bezañ implijet evel arm. Brec'h ar Serk,
produet gant BioPort Corporation, zo ennañ bakteri marv. Efedus eo en ur feur
93% o viret ouzh an dud da vezañ kontammet.

Distrujet e oa ar pourvezioù bevarmoù a implije ar serk e 1971–72 er
Stadoù-Unanet pa roas ar Prezidant Nixon an urzh da baouez gant ar raktresoù
amerikan bevarmoù e 1969 ha da zistrujañ an holl bourvezioù bevarmoù amerikan.
[1]. Kenderc'hel a ra an enklaskoù diwar-benn ar bevarmoù hiziv an deiz e meur a
vro, en o zouez ar Stadoù-Unanet.

Daoust m'o doa sinet emglev 1972 evit paouez da broduiñ bevarmoù, gouarnamant an
Unvaniezh Soviedel en doa ur raktres bevarmoù oberiant. Produet e oa kantadoù
tonnennoù serk aozet evit ar brezel goude ar bloavezh-se. D'an 2 a viz Ebrel
1979 e oa skoet ul lodenn eus ar milion a dud hag ouzhpenn a oa o chom e
Sverdlovsk (anvet bremañ Ekaterinburg (Rusia)), war-dro 900 kilometr e reter
Moskou gant serk skignet dre wallzarvoud gant ul labouradeg bevarmoù a oa eno.
Mervel a reas ar c'hentañ klañvourien pevar devezh war-lerc'h ; dek all e korf
dek devezh hag an hini diwezhañ a varvas c'hwec'h sizhun goude. Kontammet e oa
94 den en holl d'an nebeutañ, en o zouez e varvas 68 den. Savetaet e oa 30
klañvour a oa naetaet, brec'hiet ha dalc'het en ospital. Kenderc'hel a reas ar
c'hKGB da zistruj ha da guzhat an dielloù hag an testenioù a denne d'ar
gwallzarvoud eus 1979 betek 1992. D'ar c'houlz-se, ar prezidant Boris Yeltsin a
anzavas ar pezh a oa c'hoarvezet. Ur pare Rused hag Amerikaned a gasas un
enklask da benn e 1992 evel m'en danevellas Jeanne Guillemin e 1999 [2], [3]

An darvoudoù zo bet er Stadoù-Unanet e diwezh ar bloavezh 2001 o deus diskouezet
e oa eus Bacillus anthracis unan eus ar bazhelloù a c'halle bezañ implijet gant
ar Spontourien gant riskloù eus ar re vrasañ evit ar boblañs.

Skouerennoù (kontammus pe kontammusoc'h) eus ar bazhelloù zo e dalc'h
ensavadurioù evel ar Skol-uhel Pasteur e Pariz. Ar bazhelloù « gouez » kavet war
ar chatal kontammet zo ral-tre e Bro-C'hall hag e Breizh avat. An daou varrad
kleñved diwezhañ o deus skoet ar chatal e Bro-C'hall zo c'hoarvezet er
bloavezhioù 1990 ( Haute-Savoie ha Pyrénées Atlantiques). Gallout a reer gounit
ar bakteri en un endro bazek met ret eo kemer diarbennoù eus ar re vrasañ kuit
ma vefe kontammet an dud oc'h ober war o zro ha n'eo ket posupl estroc'h evit el
labourvaoù arbennikaet eus ar rumm P3. Klask gounit bazhelloù ar serk hep an
diarbennoù-se a vefe e-giz klask en em bersekutañ.

E Bro-C'hall hag e Belgia, emañ ar c'hleñved-se war roll ar c'hleñvedoù
kontammus zo da vezañ diskleriet.



https://br.wikipedia.org/wiki/Sant

Ur sant (latin sanctus -i; gregaj αγίος (hagios), hebraeg qâdosh) zo un den,
gwaz pe maouez, brudet en hengoun relijionoù zo abalamour d'an darempred
ispisial en defe gant Doue, pe an doueed, hervez ar feizidi. Doujet eo abalamour
d'e berzhioù mat, perzhioù speredel peurgetket, d'e zeoliezh, hag, a-wezhioù,
d'ar galloudoù dreist-ordinal a resev da-heul an darempred-se.

Levezon ur sant a c'hall tremen dreist bevennoù e relijion pa vez anavezet
perzhioù hollvedel d'e vuhezegezh gant ar re all : da skouer, Tereza Kalkuta,
Frañsez a Asiz, ur sant katolik bras, pe Gandhi, ur rener speredel eus an Indez.
Ar pep brasañ eus relijionoù India zo douget d'ar sinkretegezh. An teir relijion
undoueek eus ar c'hornôg (kristeniezh, islam ha yuzeviezh), avat, n'int ket hag
o sent zo kehelet e diabarzh o c'humuniezh hepken.

Nac'hañ a ra ar sunniegezh hag ar brotestantiezh ar meiziad a sant da lâret eo
kehelerezh pe azeulerezh an dud. Daoust da se ez eus bet diorroet ur
c'hehelerezh birvidik en-dro da vezioù ar sent gant skourroù direizhkredennek
eus ar soufiegezh hag eus an islam chiit, e diavaez an islam ofisiel ha desket.

Ar sant a vet enoret goude e varv, er relijion gatolik, dre an abeg ma talv e
vuhez da skouer d'ar gristenien all. Da zeiz e varv eo e vez goueliet en iliz
katolik.

A-bouez eo bet ar sent en istor ar gatolikiezh, ha santelaet eo bet an ebestel
gentañ, hag ar bibien gentañ.

Hervez ul lec'hienn gatolik roman e vefe "ouzhpenn 10 000 sant anavet ha tud
santelezehet e-doug an istor, gant an Iliz katolik hag ar mammennoù
reizhkredour, met n'eus kont resis ebet anezhe".

Embannet e oa Lives of the Saints e 1756, gant Alban Butler, ennañ 1486 sant. En
embannadur diwezhañ an oberenn-mañ, embannet gant an abad Herbert Thurston,
S.J., ha Donald Attwater, e kaver notennoù diwar-benn buhez 2565 sant. Hervez an
aotroù Robert Sarno, eus breuriezh ar Vatikan diwar-benn ar sant, e vefe
dic'hallus lâret an niver resis eus ar sent.

Er voudaegezh e vez doujet-kenañ an arhated, pe arahanted, evel ar voudaed hag
ar vodhisattvaed.

N'eus ket eus ar ger « sant » er voudaegezh. Ar c'hiz nevez a-walc'h da ober "e
santelezh" eus an Dalai-lama er voudaegezh tibetan a zeu eus boazioù ar
c'hornôg. Un titl troet e doare ar c'hornôg eo. Seblantout a ra siriusoc'h
moarvat evit an hini a « vanac'h », « bhikshu du Bouddha », a vez implijet
peurliesañ gant Tenzin Gyatso en e skridoù.

ārya eo ar ger azas (e sañskriteg). Troet e vez alies gant ar ger « nobl » hag
implijet e vez evit kement boudaad a heuilh an Hent. Pevar seurt boudoù nobl zo,
hervez al live tizhet gante hag an niver a liammoù o deus torret gant ar bed :
sotapanna, sakadagamin, anagamin hag arhat. Hemañ ziwezhañ eo an hini nemetañ a
verk live an hini en deus tizhet an nirvana. Diouzh ar skeul-se, ar bodhisattva
n'eo ket ur « boud nobl », rak n'en deus ket torret (a-youl) al liammoù, met
perzh e zihun a c'hall lakaat anezhañ e renk an āryaed, hervez ar Mahāyāna.

En Hindouegezh ez eus tud zo bet deskrivet evel sent hindou. Roet e vez dezhe an
anvioù da-heul : Mahatma, Paramahamsa, pe Swami, pe an titloù Sri pe Srila.

Enebiñ a ra ar Sunniegezh ouzh pep azeulerezh estreget hini Doue. Ar re a azeul
ivez idoloù danvez pe tud a reer "genstrollerien" pe azeulerien-idoloù anezhe.
Ur pec'hed anvet Shirk eo. Difennet eo kehelerezh ar sent er Sunniegezh eta.
Koulskoude e vez anavezet santelezh tud zo hag e roer dezhe an titl enorus a
hazrat neuze, evit komz eus ar Brofeded peurgetket. N'eus urzhaz relijiel ebet
er sunniegezh. N'eus ket titloù santelezh roet gant un aotrouniezh eus ar
relijion eta met anavezet e vez santelezh un den gant ar feizidi kentoc'h,.

Neoazh e broioù zo eus Afrika, er Maghreb peurgetket, e vez ur « meni »
kehelerezh eus ar sent a-wezhioù, hag anvet int marabouted eno. Skourroù
direizhkredennek a-walc'h eus ar soufiegezh, a gaver o zariqa en holl ar
c'humuniezhioù muzulman, a anavez ivez ar « wali » (arabeg ولي, liester Awliyā'
أولياء), a vez troet gant ar ger sant el lennegezh saoznek ha gallek, daoust
ma'z eo heñvelster ar ger « wali » alies gant « heñcher etrezek Doue » pe
« mestr ».

An Antropologourien o deus diskouezet an heñveledigezhioù etre ar sell taolet
ouzh an dud veur soufi er relijion vuzulman boblek ha meiziad kristen ar
santelezh. E broioù muzulman zo ez eus santualoù e-kichen bez ar sent soufi, hag
e vez lidet devezhioù gouel da vare deiz-ha-bloaz marv ar sent. Un hengoun zo
ivez a denn d'ar burzhudoù a vez sevenet e-kichen ar bezioù-se. A-wezhioù e vez
aozet al lidoù diouzh un deiziadur heolel, kentoc'h evit diouzh an deiziadur
islamek loarel.

An Islam chiit a anavez ivez ar sent hag e vez pirc'hirinajoù e-kichen o bezioù.
Er c'hontrol d'an diouganerien pe d'ar gannaded e c'hall an awliya bezañ gwazed
pe maouezed. Unan eus ar santezed ar gwellañ anavet eo Rabi`a al-Adawiyya.

Sent Breizh avat, dre ma ne heulient ket ar boazioù roman, n'eo ket bet anavezet
o santelezh gant pibien Roma. Met ne vire ket ouzh ar bobl d'o enoriñ.

Anavezet eo sent kozh Breizh dre ar Buhezioù (Uitae) savet gant o diskibien ha
menec'h er Grennamzer. Skrivet eo bet Buhez ar Sent evit reiñ o skouer vat d'ar
bobl.



https://br.wikipedia.org/wiki/Revr

Ar revr eo al lodenn eus korf an den hag al loened troadek etre an divgroazell
hag an divvorzhed. Meneget eo er C'hatholicon dindan ar stumm reffr (1499).

Ar revr zo anezhañ kigennoù ( ar glutealioù bras, krenn, ha bihan) hag un tamm
druzoni, hervez an dud. Dre vras e vez drusoc'h revrioù ar merc'hed, ha
kelc'hiekoc'h.

Kavet ez eus bet revrioù kalz tevoc'h gant pobloù zo, evel an Hottentoted. E
1810 e voe degaset Saartjie Baartman (1789 – 29 Kerzu 1815), un Afrikanez revrek
da Londrez da vezañ diskouezet er foarioù. Mervel a reas e Pariz e 1816. Er
Muséum national d'histoire naturelle e voe moulet he c'horf ha miret hec'h
eskern; hec'h organoù engehentiñ hag hec'h empenn, a veze diskouezet betek 1974
er Musée de l'Homme. Daskoret e voe korf ar Gwener hottentot da Suafrika e 2002.

Komzet e vez eus revr an traoù ivez : pep a revr o deus ar pod-houarn, ar vag,
ar c'harr, ar c'hanol, ar gwez (kentoc'h pa vezont en o led).

Koulskoude, diwar levezon ar galleg moarvat, hag ar sevended degaset gantañ
marteze, eo aet ar ger revr e-maez a implij tamm-ha-tamm e troiennoù zo dre ma
'z eus gerioù all kevatal dezhañ: daoust hag en abeg da se eo e kaver ar ger kil
e-lec'h revr en droienn "penn-kil-ha-troad"?

Pa gomzer eus ar revr e komzer eus un hollad a zo anezhañ : ar feskennoù (pe ar
peñsoù), ar ridell, hag ar fraezh (pe an toull-revr).

Ar braz eus an dud a ra gant ar ger en un doare naturel evit komz eus al
lodenn-se eus ar c'horf a zo e traoñ ar c'hein hag a seblant graet evit azezañ
muioc'h eget evit kaout taolioù botoù.

Lod tud a gav koulskoude eo ur ger lous, hag e kavont gwelloc'h ober gant ar ger
penn a-dreñv.

Koulskoude ez eus un implij dizereat splann eus ar ger pa vez kemeret da
skeudenniñ ar vuhez reizhel ha dreist-holl hini ar merc'hed e genoù paotred zo
pa gomzont eus

A-wechoù e vez graet ar c'hemmadur dre vlotaat war-lerc'h ar ger gourel revr,
evel pa vije ur ger benel. Lavaret e vez : ur revr dev, ur revr gaoc'h.



https://br.wikipedia.org/wiki/Revelezh_denel

Ar revelezh denel a zo an holl obererezhioù, emzalc'hioù ha stadoù en em anaout
sevenet gant an Den diwar an anien revel ha/pe reizhel.

Ne gomzer ket eus ar revelezh pa vez kaoz eus al loened, ar plant hag ar bevien
all : implij a reer ar ger gouennadur.

Implijet e vez ivez gant lod ar ger reizh alies a-walc'h evit komz eus ar rev
met gwelloc'h eo reiñ ur ster disheñvel ha liammet asambles: an efedoù sokial ma
ren an dud hervez o spered e-keñver ar rev ken eo sokial ar rev ha bevoniel ar
reizh.

Ar revelezh denel he deus meur a aspekt: argerzhoù (prosesusoù) fiziologel tuet
war dro ar c'hanadurezh, stadoù trivliadel, reolennoù (pe reoladoù)
kevredigezhel pe lezennel pe relijiel hag an hevelepted revel a c'hell bezañ
eztaolet en diabarzh an hinienn koulz hag en e diavaez e stumm e duadurioù
reizhel.

Ret eo ober an diforc'h neuze tre an tuadurioù reizhel diouzh un tu hag ar
stadoù-den (pe "identelezhioù" revel diouzh an tu all:

Ar stadoù-den revel a denn d'an doare ma vez dibabet gant hini pe hini en em
anaout pe en em deskrivañ hervez e/he revelezh. Un identelezh (pe stad-den) an
hini eo hag a c'hell bezañ liammet ouzh emzalc'hioù reizhel pe get.

Daoust ha ma hañval bezañ liammet stadoù-den revel-se ouzh an tuadur reizhel,
n'eo ket eeun al liamm-se dre ret atav, rak unan a c'hell bezañ arallrevour ha
kaout darempredoù gant paotred all gwech ha gwechall (s.o. MSM) pe c'hoazh
heñvelrevour ha chom hep kaout darempredoù reizhel ebet.

Stadoù-den revel all ez eus, neoazh, ha n'o deus netra da welet gant an tuadur
reizhel pe c'hoazh a savont a-enep d'an doare ma vez rannet ar revelezh gant ar
gedredigezh hervez ar reizh hag ar darempredoù reizhel:

Alies e vez lakaet an termen koshoc'h-mañ implijet dreist-holl er bloavezhioù
1970-80 da vezañ heñvelster gant an termen nevesoc'h revelezh denel.

Ne glot ket dre ret an identelezh revel-mañ gant an emzalc'hioù hag an tuadur
reizhel atav, rak bez ez eus tud arallrevel hag a glask darempredoù reizhel gant
tud eus an hevelep rev a-wechoù hep m'en em deskrivfent evel tud divrvel (sellit
ouzh MSM)

Bez e c'hell unn bennak deskrivañ e(he revelezh evel heñvelrevel hep kaout
darempredoù reizhel ebet, amrevel e vefe an tuadur reizhel neuze.



https://br.wikipedia.org/wiki/Reniom

Un elfenn gimiek eo ar reniom ; Re eo e arouez kimiek, 75 e niver atomek ha
186,207 e dolz atomek. Ur metal ardreuzat eo.

Div elfenn a vanke e strollad 7 taolenn beriodek an elfennoù, dindan 25Mn. Pa oa
o klask stankañ an toull kentañ e kavas ar Japanad Masataka Ogawa un elfenn
dianav en un tamm kailh o tont eus Selan (Sri Lanka bremañ), ha krediñ a reas
dezhañ e oa an elfenn 43. E 1937 hepken e voe anavezet evel 43Tc, hag e 2004 e
voe prouet ez eo ar reniom a oa bet dizoloet gant Masataka Ogawa. E 1925 e voe
kavet an elfenn 75 da vat gant Walter Noddack, Ida Tacke hag Otto Berg e Berlin,
ha Rhenium eo an anv a voe roet dezhi en enor d'ar sêr Roen. E 1928 e teujont
a-benn da dennañ 1 gramm reniom eus 660 000 gramm kailh molibdenit. Ar reniom eo
an diwezhañ elfenn naturel, stabil ha nann-skinoberiek a zo bet dizoloet.

Unan eus an elfennoù dibaotañ war an douar eo ar reniom. Ur metal liv an
arc'hant eo, uhel-kenañ e deuzverk (3 185 °C) — an trede elfenn er c'heñver-se
goude ar wolfram 74W (3 422 °C) hag ar c'harbon 6C (3 825 °C). An elfenn gentañ
eo a-fed bevverk (5 590 °C), ar wolfram o virviñ da 5 555 °C hag ar c'harbon o
sec'hdarzhañ, da lavaret eo o vont a galed da c'haz hep tremen dre ar stad
dourek. Kalet-kenañ eo ar reniom, er pevare renk goude ar platin 78Pt, an
iridiom 77Ir hag an osmiom 76Os. Pa vez disgweret avat e teu da vezañ
orjalennus-kenañ, da lavaret eo e c'haller e astenn hep na dorrfe.

Reniom-185 (185Re) eo an izotop stabilañ, padal n'eo nemet 37,4% eus ar reniom a
gaver en natur. An izotop all, 187Re eo an 62,6% a chom ; distabil eo, hogen
hir-tre eo e hanter-vuhez, a zo war-dro 1010 a vloavezhioù.

Diwar kailhoù kouevr e tenner reniom ; etre 0,0001 ha 0,2% a reniom a gaver ivez
e kailhoù molibden.



https://br.wikipedia.org/wiki/Priz_Nobel

Ar priz Nobel a zo ur priz roet bep bloaz d'an dud o deus kaset ar skiant pe ar
gevredigezh war-raok. Krouet e oa hervez testamant Alfred Nobel e 1895. Roet e
voe ar wech kentañ e 1901, gant roue Sveden. Lidet e vez ar prizioù d'an 10 a
viz Kerzu, deiz ganedigezh marv Alfred Nobel. An neb az a ar maout gantañ a
c'hounez ivez un tammig muioc'h evit ur milion a euroioù.

War pemp tachenn e vez roet prizioù: ar peoc'h, al lennegezh, ar gimiezh, ar
vezegiezh, hag ar fizik. Ur priz all, Priz Sveriges Riksbank war ar Skiantoù
Ekonomikel en eñvor eus Alfred Nobel, a oa savet gant bank roueel Sveden e 1968
ha roet evit ar wezh kentañ e 1969. Ar prizioù Nobel war ar gimiezh, ar fizik,
ar c'horfadurezh pe ar vezegiezh, hag al lennegezh ha priz skiantoù an armerzh,
a vez "hevelebet oute" peurliesañ, a vez sellet oute evel ar prizioù brasañ a
c'haller da gaout war an tachennoù-se. Priz Nobel ar Peoc'h a zegas ivez kalz
brud, ha rendael a vez alies a-zivout ar priz-se war an dachenn bolitikel.
War-bouez priz Nobel ar Peoc'h e vez roet ar prizioù Nobel ha priz skiantoù an
armerzh e Stockholm, e Sveden, da-geñver lid bloaziek ar priz Nobel, d'an 10 a
viz Kerzu, deiz-ha-bloaz marv Nobel. Komz a ra an Ensavadur Nobel eus ar 6
priz-se roet e Stockholm evel ar "Prizioù svedat". Priz Nobel ar Peoc'h a vez
roet da-geñver ul lid bloaziek en Oslo, e Norvegia, d'an 10 a viz Kerzu ivez.
Prezegennoù loreidi ar "Prizioù svedat" a vez graet d'an 9 a viz Kerzu. "Evel ma
vez sellet ouzh ar priz Nobel evel ar priz lufrusañ er bed, lid ar prizioù hag
ar banvez e Stockholm hag Oslo zo deuet da vezañ e darvoudoù etrebroadel a bouez
bras ma kaver dileuridi eus kazetennoù, radioioù ha skinwelioù ar bed a-bezh.".

E 1968, eo bet krouet, gant Bank Sveden (Sveriges Riksbank), ur priz war tachenn
an ekonomiezh, gant asant an diazezadenn Nobel. Ez ofisiel eo anvet Priz
Sveriges Riksbank war ar Skiantoù Ekonomikel en eñvor eus Alfred Nobel, met
alies e vez graet "Priz Nobel an Ekonomiezh" anezhañ, zoken ma n'eo ket e gwir
ur priz Nobel, roet gant Akademiezh roueel Sveden ar skiantoù.



https://br.wikipedia.org/wiki/Posterezh

Ar postañ a dalvez evit an armerzhour kement ha treuzfurmadur ur c'hevala, gant
ar ster danvez moneizel, e kevala sonn (ur mad aveiñ pe diloc'h da skouer); evit
an arc'hantour e c'holeiñ kement-mañ ar meizad postadenn war grenn pe hir dermen
e fredoù arc'hantel. Evit ar jederien eo heñvelster ur postadur gant ur
klaviad|c'hlaviad, ha pa vefe-eñ korfel, ankorfel pe arc'hantel.

Ar postañ gouestoni pe emledañ a zo e bal kreskiñ barregezh produiñ an
embregerezh en ur ouzhpennañ da skouer unvezioù produiñ muioc'h evit ur produ a
zo anezhañ endeo, ar pezh a vo graet outañ un emled kementadel, pe evit ur produ
nevez, amañ e komzer kentoc'h eus un emled doareadel.

An distro war bostañ pe askorad, a zo ar c'heñver etre ar varregezh emarc'hantañ
hag ar sammad postet. Jedet e vez alies gant ar soñj rakwelet hag-eñ eo azasaet
ur postadur kinniget, ha penaos eo-eñ evit mad ar poster. An askorad a zo
anezhañ un dezverk pennañ en dibab postañ. En jediñ a reer hervez meur a
zerverk : ar gwerzh bremanel rik, ar feuriader spletusted, an termen adtapout ar
c'hevala postet hag ar splet keñverel.

Ar feur askorusted diabarzh (FAD) a c'hell a-wezhoù bezañ enebet ouzh dezverk ar
gwerzh bremanel rik (GBR). Evit daou bostadur A ha B e c'hell neuze FADA > FADB
ha GBRB > GBRA.

Priz keñveriel ar c'hevala e-keñver hini al labour a c'hoari war ar posterezh.
Ma 'z eo a > b gant a priz al labour ha b priz ar c'hevala (e-keñver o gwerzhioù
implij), e vo un erlerc'hiadur eus c'hevala d'al labour, da lâret eo ur
postadur.

An embregerezhioù a glask diarbenniñ ar goulenn a-raok postañ a-benn gouzout ma
'z eus ezhomm kreskiñ ar barregezhioù produiñ. Diarbennoù amsavus, pa ziarbenner
ur c'hresk eus ar goulenn, a ro lañs d'ar postañ padal diarbennoù diamsavus a
harz anezhañ.

Ar feur kampi a dermen koust an amprestoù graet a-benn seveniñ ur postadur. Ma
vez uhel e c'hell herzel ar postañ. Live endleadur an embregerezh a c'hoari
ivez : un embregerezh endleet a vo ret dezhi gouestlañ ul lodenn eus e spletoù
d'en em ziendleañ.

Pep postadur a rank kemer e kont ar c'houst hegoulz hag a zo anezhañ an askorad
degaset gant implijoù dazeilat ar c'hevala.

A-raok postañ e ranker en em soñjal war penaos en arc'hantañ. Ezhommoù
arc'hantañ un embregerezh, ezhommoù e postadurioù peurgetket, a zo 3 doare d'o
vastañ : an emarc'hantañ, an amprest ha kresk ar c'hevala. An teir mammenn-se a
c'hell c'hoari a-gevret. Ar postadurioù a c'hell ivez bezañ arc'hantet gant un
dilez fredoù, e stern ur strategiezh adkreizañ da skouer.

Talvezout a ra kement ha dastum kevalaoù dindan stumm amprestoù digant tredeoù.
Padelezh an amprest a rank klotañ gant padelezh ardalañ ar mad prenet (alies e
vez un tammig berroc'h padelezh an amprest). An amprest a zo 2 stumm dezhañ :
bankel pe dre endalc'hennoù.

Ar pal a zo amañ kreskiñ kevalaoù piaouel an embregerezh dre lakaat isskridañ
lodennoù nevez (Kevredad Atebegezh vBevennet) pe kevrannoù (Kevredad Dizanv).
Goulennet ez eus dre un oberiadenn kreskiñ ar c'hevala en arc'hant dizolo,

Arabat eo kemmeskañ kresk ar c'hevala en arc'hant dizolo gant an enlakadur
miradoù (a n'eo nemet un treuzkas postoù kontouriezh e-barzh ar c'hevalaoù
piaouel) na gant an eskemm teulioù (pa vez ur c'hendeuzadur-prenidigezh)

Ma vez diarselloù gwellwelus gant an oberourien armerzhel e c'hellont postañ re,
ar pezh a raio dezho kaout ur reñver a varregezhioù produiñ. An dreistpostañ a
vez graet eus se. Un dreistpostañ uhel a vent ur vro a gas alies d'un enkadenn
armerzhel.



https://br.wikipedia.org/wiki/Pikted

Ar Bikted a oa ur bobl, pe marteze un toullad pobloù, pe veuriadoù, en hanternoz
Enez Vreizh da vare an Impalaeriezh roman, en hanternoz da broviñs roman
Britannia ha da voger Hadrian. Dont a ra o anv eus an anv Picti, a veze graet
anezho gant ar Romaned. Perzh a gemeras ar Bikted en istor hen Bro-Skos betek ar
bloavezhioù 900 ha krouidigezh Rouantelezh Alba, a-raok bezañ gouezelaet dre
unvaniezh ar pobloù piktek ha gouezelek e-barzh Alba, ma teujont holl da vezañ
Skosiz.

Kavet e veze Pikted tro-dro da Vro-Skos an hanternoz hag ar reter, e-lec'h ma
kaver broch-où (kreñvlec'hioù, gwelit (en)), anvioù-lec'h predenek ha mein pikt,
e norzh ar stêrioù Klud ha Forth. Krediñ a reer e oa ar Bikted hêred ar
Galedoned, ar pobloù all anavezet gant ar Romaned, met tabutoù zo c'hoazh evit
gouzout piv e oa ar Bikted. Ur yezh predenek e oa ar pikteg, hervez ul lodenn
vras eus ar skiantourien ; marv eo ar pikteg bremañ.

Anavezet e vez ar Bikted kozh dre an henoniezh peogwir n'o deus lezet netra
skrivet pe dost. Goude ar VIvet kantved e vezont anavezet dre destennoù evel
hini Beda Venerabilis Historia ecclesiastica gentis Anglorum, buhez ar Sent pe
vloazdanevelloù iwerzhonek.

Picti a veze graet anezhe e latin, da gentañ gant Eumenius e 297, ma soñjed e
talveze kement ha «tud livet» (eus al latin pingere "livañ", pictus "livet" ;
sellit ouzh ar gresianeg πυκτίς "skeudenn"). An anv-se a veze graet gant tud
proviñs Britannia, ha gant menec'h Angl ha Saoz, eus tud a veve en hanternoz
stêr Klud ha stêr Forth etre an IIIde kantved ha kreiz an IXvet kantved. Bec'h o
deveze ar Romaned gant pobloù an hanternoz, ar re a oa o chom en tu all da voger
Hadrian. Livañ o dremm a rae ar vrezelourien, war a seblant.

O anv e Hensaozneg en deus roet o anv e Skoteg, Pechts, hag e Kembraeg kozh,
Fichti. E skridoù en Heniwerzhoneg a veze graet Cruthin (Cruithne en Iwerzhoneg
a-vremañ) eus ar Bikted ha eus ur strollad tud a veve e Bro-Ulad (hep liamm
diskouezet mat etrezo a-du-all). Gant meur a skiantour e vez kredet e teu an
anv-se eus *Qritani, a zo an doare Q-keltiek evit ar *Pritani P-keltiek, en doa
roet Britanni, an anv latin evit ar Vrezhoned. Evit tud zo ez eo Cruthin an anv
roet d'ar Vrezhoned a veve en hanternoz Moger Hadrian ha ne oa ket aloubet gant
ar Romaned.

Met n'o deus ket peawel gant pobl ar Biktoned e Galia, nemet marteze ar wrizienn
*pict-, ha n'eo ket sur eo keltiek anv tud Enez Vreizh.

Rak mont a reas ar Bikted da get pa vedo Skos o sevel er Grennamzer, war-dro an
IXvet kantved, enteuzet moarvat gant ar Skoted.

Deuet e vije ar Bikted koshañ eus an douar-bras war-dro fin ar Ragistor, marteze
war-dro ar c'hentañ milved kent JK. Kentañ meneg a gaver anezho eo gant ar
prezegour brezhon Eumenius, e 297: « gant an Hibernii (Iwerzhoniz) », emezañ,
« ez int enebourien d'ar Vrezhoned ». N'ouzer ket penaos a oa bet savet
kengevread ar Bikted e-pad an Henamzer diwezhañ ((en)), marteze e oa deuet ar
Bikted da unvaniñ evit stourm ouzh ar Romaned. E-pad prantad aloubiñ Enez Vreizh
e veze komzet eus Caledonii evit an dud a oa o chom en hanternoz an enez, er
menezioù, evel ma oant meneget gant ar jeneral roman Julius Agricola e 80,
daoust ma oa pobloù all o vevañ eno evel ar Verturiones, an Taexali hag ar
Venicones. An anvioù-mañ, nemet hini ar Galedonii, a oa marteze anvioù adtapet
digant ar Vrezhoned pe ar C'halianed. Kavet ez eus bet ur maen m'emañ skrivet
anv Caledonii war ur bez, ar pezh a ziskouez eo gwir an anv-mañ.

Kregiñ a ra istor ar Bikted da vezañ skrivet e-pad ar Mareoù Teñval. Etre teir
fobl e oa rannet an douaroù a zo Bro-Skos bremañ : restajoù ar Vrezhoned er
C'hreisteiz e Ystrad Clud hag e Gododdin, pobloù gouezelek e c'hornôg, e Dál
Riata, hag ar Bikted e Bro-Bikt (Pictland e saozneg), en Hanternoz hag er Reter.
Deuet eo an Angled da vezañ kreñv a-walc'h evit aloubiñ Gododdin hag un dañjer
evit ar Bikted hag ar re all gant o rouantelezh vras, Rouantelezh Northumbria, a
drec'has meur a wezh ar C'houezeled e penn kentañ ar VIIvet kantved, da skouer.
Paeañ a rae ar Bikted un truaj dezho betek ren Bridei map Beli en doa trec'het
an Angled en Emgann Dunnichen. Eno e oa bet harzet astenn an Angled a oa mistri
war Bro-Skos ar c'hreisteiz betek fin mare ar Bikted.

Deuet eo ar Rouantelezhioù Pikt a-benn da vestroniañ Rouantelezh Dál Riata
e-kerzh ren Óengus mac Fergusa (729-761), ha goude-se e oa gwan-tre ar
rouantelezh ouezel daoust ma oa Rouaned dezhi c'hoazh. Caustantín mac Fergusa
(793-820) en deus lakaet e vab Domnall war kador Dál Riata (811-835). E-pad ar
mare-se o doa klasket ar Pikted mestroniañ Brezhoned Alt Clut, met ne oant ket
deuet a-benn d'en ober.

Troet eo bet an traoù penn-da-benn gant ar Vikinged en Iwerzhon, Enez Vreizh hag
e Bro-Skos ivez evel-just. Distrujet a oa bet Dál Riata pa oa savet Rouantelezh
an Inizi gant Ketill Flatnefr e-kreiz an IXvet kantved, evel Northumbria a oa
aloubet gant Rouantelezh York. Evit Ystrad Clud a oa diaes an traoù ivez. Lazhet
e oa bet Roue Fortriu Eóganan mac Óengusa, Roue Dál Riata Áed mac Boanta ha kalz
a dud all e-pad un emgann a-enep Tud an Hanternoz e 839. Sevel a reas Cináed mac
Ailpín diwar an dizeur-mañ hag e diegezh a renas war ar Rouantelezh Pikt e-pad e
vloavezhioù diwezhañ betek krouidigezh Rouantelezh Alba, daoust ma oa Cináed
nemet Roue ar Bikted ha neket krouer Alba.

E-pad ren mab-bihan Cináed Caustantín mac Áeda (900-943) e teuas Rouantelezh ar
Bikted da vezañ Rouantelezh Alba. Marteze e oa Alba an anv a veze roet d'an
douaroù-se gant ar Bikted, ha neuze ne oa ket ur c'hemm bras, met peogwir
n'ouzer ket petra e oa anv ar Bikted evit ar Bikted o-unan, n'eo nemet
martezeadennoù. Ar pezh a chom eo gouezelekadur ar Bikted, a oa kroget rummadoù
a-raok, hag a gendalc'has betek ma'z eas ar Bikted hag o yezh da get, marteze
e-kerzh an XIvet kantved. Diwezhatoc'h e teuas ar Bikted e-barzh ar mojennoù
istorel.

N'eo ket anavezet mat mare kentañ ar Bikted, met diwezhatoc'h e oa meur a roue
ha rouantelezh o rannañ Bro-Bikt, alies gant ur roue meur hag a vestronie ar
rouaned vihanoc'h. De Situ Albanie, a voe skrivet diwezhatoc'h, ar C'hronikoù
pikt, an Duan Albanach ha mojennoù Iwerzhon a ro ur skeudenn eus Bro-Bikt gant
seizh rouantelezh. Ar re e tev zo anavezet evit bezañ rouantelezhioù, ar re all
a c'hall bezañ kavet e testennoù ar mare pikt.

• Fortriu, a oa war-dro rannvro Moray, a oa ivez douaroù ar Verturiones anavezet
gant ar Romaned. • Fotla, Atholl er mare-mañ (Ath-Fotla). • Fib, a zo Fife
bremañ, anevezet evel "Rouantelezh Fife" bremañ. • Circinn, lec'hiet marteze en
Angus hag ar Mearnoù a-vremañ. • Ce, lec'hiet e Mar ha Buchan a-vremañ. • Cait,
lec'hiet e Caithness ha Sutherland a-vremañ. • Fidach, n'ouzer ket pelec'h e oa.

Rouantelezhioù bihanoc'h a oa ouzhpenn ar re-mañ marteze. Arouezioù a ziskouez e
oa ur rouantelezh pikt bennak en Inizi Orc'h. Al levr kozh De Situ Albanie n'eo
ket an hini gwellañ evit reiñ deomp ar wirionez, ha niver ar rouantelezhioù (a
zo 7, unan evit pep mab Cruithne, diazezer ar Bikted) a zegas disfiziañs peogwir
eo an niver-se un niver mojennel. Koulskoude e c'hellomp lavarout ne oa ket
unanet ar Bikted penn-da-benn.

E-pad istor ar Bikted (da nebeutañ an hini a oa skrivet e-barzh ar C'hronikoù) e
oa peurvuiañ rouantelezh Fortriu an hini a oa e penn ar jeu, betek lakaat ar
skiantourien da soñjal e oa roue Fortriu ha roue ar Bikted ar memes den. Kredet
e veze e oa lec'hiet Fortriu war-dro Perth ha Strathearn, met labourioù
nevesoc'h a ziskouez e oa lec'hiet e Moray, a oa kalz brasoc'h eget kontelezh
Moray a-vremañ.

Alies a vez lavaret e veze graet gant ar Bikted susit dre ar vamm, hervez
mojennoù Iwerzhon hag asuradenn Beda en e istor. Koulskoude a oa bet lâret gant
Beda e veze implijet an doare-se ral a wezh. Rouaned ar Bikted da vare Beda a oa
Bridei ha Nechtan, mibien Der Illei, o doa goulennet kador ar Bikted dre o mamm
(Der Illei) a oa merc'h ur roue pikt. En Iwerzhon e veze heuliet ur roue marv
gant un den e oa e dad-kozh ur roue gwezhall. Ur roue ne veze ket heuliet gant e
vab dre ret, ha ne oa ket abalamour d'an doare pikt d'ober ar susit, met peogwir
e veze dibabet ur breur pe ur c'henderv a oa an diazez hag an aotrouniezh ret
evit bezañ ur roue dezho.

Kalz he deus kemmet natur ar roueelezh e-pad mare ar Bikted. Er penn kentañ e
ranke ar rouaned ober berzh e brezelioù a-benn kaout aotrouniezh a-walc'h evit
chom war ar gador. Goude-se e teuas ar roueelezh da dibersonelaat ha da vezañ
lezenneloc'h. Da vare Rouantelezh Alba e oa diazezet ar roueelezh war an Iliz,
ha nebeut a diegezhioù a c'halle kontrolliñ ar mont da roue, ar pezh en doa roet
ur stabilded pa oa diaesoc'h an traoù e Dál Riata ha Northumbria, en abeg d'o
c'hudennoù stabilded nevez dres a-walc'h.

Kredet e vez e teue ar Vormaered da vare ar Bikted, daoust ma oa bet eilet diwar
implijoù eus Northumbria. N'eo ket sklaer hag-eñ e oa ar Vormaered ez-rouaned pe
pennoù-bras, pe ur meskaj. Eus an Angled e teu ar c'hontelezhioù pikt ivez
moarvat.

Dre an henoniezh dreist-holl ez anavezer ar Bikted. Diskouez a ra an arouezioù
henoniezhel n'eo ket gwall disheñvel kevredigezh ar Bikted diouzh hini ar
C'houezeled, hini ar Vrezhoned ha hini an Angled, pe hini ar Saozon zoken.
Gallout a reer keñveriañ gant kevredigezhioù keltiek all, evel hini Galia
rak-romanekaet, pe hini Iwerzhon an XIIIvet kantved, met n'haller ket mont re
bell evelkent rak disheñvel a-walc'h int diouzh kevredigezh Pikted ar VIvet
kantved.

Evel un tamm mat eus pobloù Europa an hanternoz en Henamzer e oa ar Bikted
peizanted a veve e kumuniezhioù bihan. Arouezioù a binvidigezh e oa ar chatal
hag ar c'hezeg, pa oa niverus ar moc'h hag an deñved. Peuriñ-dibeuriñ a veze
graet ivez. Bihan e oa al loened e-keñver re ar mareoù goude, met kaset e veze
kezeg eus Enez Vreizh da Iwerzhon evit lakaat ar re hengounel da vezañ brasoc'h.
Hervez mammennoù iwerzhonek a oa ul lusk evit brasaat al loened, ar pezh a
c'hallje bezañ c'hoarvezet e Bro-Bikt ivez. Skulterezhioù a ziskouez abadennoù
chaseal gant chas, met gant falc'huned ivez, ar pezh a zo disheñvel e Iwerzhon.
Gwinizh, heiz, kerc'h ha segal e oa an edoù a veze debret. Kaol, ognon, pour,
piz, fav, irvin, karotez a oa al legumaj, hag ivez reoù n'int ket gounezet en
Europa bremañ, evel ar panez sukret. Kignen, linad ha beler ar c'hellfe bezañ
dastumet war ar maez. An armerzh pastor a dalv e veze graet kalz a dra gant
kroc'hen ha lêr. Gloan e oa ar vammenn bouezusañ evit ober dilhad, met lin a
veze bet implijet ivez. Pesked, boued-aod, reuniged ha balumed a veze kignet war
an aod. Gant tud ar bobl e veze debret kig al loened maget ha boued-laezh, pa
veze debret kig chaseet gant an dud a zere uhel er gevredigezh — pe kig maget,
met pinvidikoc'h evelkent.

Ne chom annez pikt ebet heñvel ouzh ar re a zo bet kavet e-kichen an oppidumoù e
Galia pe e kreisteiz Enez Vreizh, na dismantroù kêr ebet. Kêriadennoù bras
a-walc'h a oa bet kavet e-kichen kastelloù rouaned evel hini Burghead. N'eus kêr
ebet anavezet e Bro-Skos betek an XIIvet kantved.

N'anavezer ket mat an deknologiezh a veze implijet bemdez, met tost da hini
Iwerzhon ha Bro-Saoz an Angled hag ar Saozon e rankfe bezañ. Milinoù-dour a veze
implijet, hervez arouezioù kavet gant an henoniezherien, ha fornioù ivez.

Evel laeron-mor e veze anavezet ar Bikted e fin an Henamzer gant Romaned Enez
Vreizh, met ret eo derc'hel soñj a oa skañv-tre harz etre bezañ laeron-mor ha
bezañ marc'hadourien betek fin ar Grennamzer. Moarvat a oa ar Bikted un tamm eus
an daou du. Alies e vez lâret a oa kenwerzh war e ziskar da vare fin ar
Henamzer, se zo mont re bell avat. N'eus ket kalz a arouezioù kenwerzh-pell e
Bro-Bikt, met kavet e vez listriaj eus Galia da skouer, kaset dre vor Iwerzhon.
Kredet e vezer a oa kontrollet ar c'henwerzh-mañ dre Zunadd, e Dál Riata, e
lec'h ma veze kavet kalz a listriaj. Beajiñ pell ne veze ket graet bemdez d'ar
mare-se, istorioù ar visionerien aet pell a ziskouez ne vezent ket dianav avat.

Gant an dud e vez sellet ouzh ar brochoù evel savadurioù savet gant ar Bikted,
met savet int bet e-pad oadvezh an houarn (an hini diwezhañ war-dro 100
GJK)<ref(en) >Armit, Towers In The North, pennad 7.</ref>. N'eo ket faos
penn-da-benn ar skeudenn-mañ, peogwir e veze bet implijet ar brochoù gant ar
Bikted, ha goude mare ar Bikted zoken. Ar savadurioù anvet Crannóg a zeu eus
Bro-Skos an Neolitik, met adsavet in bet marteze gant ar Bikted. Tiez e kelc'h a
oa ar savadurioù boutinañ pe tiez hirgarrezek gant mogerioù e maen. Meur a iliz
a oa savet e koad, met nebeud a oa bet savet e maen adalek an VIIIvet kantved.

Alies e vez lâret e vez ar Bikted tatouet pe livet, met n'eus ket kalz a
arouezioù a brou se. Treset en un doare naturel eo bet Pikted, nobled,
brezelourien, chaseerien, paotred pe verc'hed, didatou, war mein pikt. Ar
mein-mañ o doa skridoù latin hag ogham warno ouzhpenn, skridoù ne oant ket bet
digejet c'hoazh. An arouezioù pikt kavet war ar mein a chom digompren c'hoazh.
An Arz pikt a c'hall bezañ ranket dindan Arzoù ar Gelted, ha goude dindan Arzoù
an inizi pa veze lâret gant ar Varzhed iwerzhonek e oa ar re bikt heñvel outo.

Er fin ez eus traoù a lak an dud da soñjal e tremene an hêrezh dre ar mammoù
e-barzh kevredigezh ar Bikted, e-keñver un nebeud a dra evel an douaroù pe ar
c'hargoù.

Martezeadennoù a zo a lâr e tenne relijion ar Bikted kentañ d'al lies-doue
keltiek daoust ma ne chom nemet anvioù-lec'h eus ar mare-se. N'ouzer ket pegoulz
eo bet kristenet pennoù bras ar Bikted met mojennoù a lâr a oa aet Sant
Palladius da Vro-Bikt goude mont kuit eus Iwerzhon ha mojennoù-all a ra ul liamm
etre Abernethy ha Brigit eus Kildare. Sant Padrig a gomz diwar-benn "Pikted
abostad" met na ra ket "paganed" eus ar Bikted ar varzhoneg Y Gododdin. Skrivet
en deus Beda en doa Sant Ninian troet Pikted ar c'hreisteiz ouzh Doue. Labourioù
diwar an henoniezh a ziskouez a oa bet savet ur manati e Portmahomack en ur vro
a veze sellet evel unan eus ar re diwezhañ troet ouzh Doue, e fin ar VIvet
kantved. E-pad ar memes bloavezhioù e veve Bridei mac Maelchon ha Kolomba, met
kristenaat ar Bikted a zo padet kalz pelloc'h.

Ouzhpenn Iwerzhon hag Iona a awene Bro-Bikt. Liammet e oa ivez ouzh ilizoù
Northumbria evel ma c'heller gwelout e-pad ren Nechtan mac Der Ilei. Argas ar
menec'h Iona a c'hellfe bezañ liammet ouzh tabutoù diwar deiziad Pask ha doare
ar gern, ha difennet en doa Nechtan an doareoù roman, marteze evit lakaat e dorn
war Iliz e vro. Daoust da se e vez gwelet dre an anvioù-lec'h a oa ledan-tre
tachenn Iona war Bro-Bikt. An destenn Cáin Adomnáin (lezenn Adomnán, pe Lex
Innocentium) a ziskouez a oa breur Nechtan Bridei gwarant Abati Iona.

Pouez ar manati ne oa ket ken kreñv hag en Iwerzhon eus ar pezh e seller. Dre
studioù a oa bet graet e Strathspey ha Perthshire da skouer e c'heller lavarout
ne oa ket framm ar parrezioù e penn-kentañ klok ar Grennamzer disheñvel ouzh
hini ar Grennamzer Uhel. E-touesk al lec'hioù relijiel e kaver Portmahomack,
Cennrígmonaid (diwezhatoc'j St Andrews), Dunkeld, Abernethy ha Rosemarkie evit
ar re bouezusañ. Liammet e oant ouzh ar rouaned pikt ar pezh a ziskouez ur feur
uhel kontrol an Iliz gant ar galloud. Portmahomack a zo bet studiet kalz gant
Martin Carver.

Lid ar Sent a oa pouezus e Bro-Bikt diwezhañ, evel e pep lec'h kristen. Ar
rouaned a c'hallje lakaat ur sant bras da vezañ sant-patrom, evel Sant Pêr evit
Nechtan ha marteze Sant Andrev evit en eil Óengus mac Fergusa, kalz a sent
bihanoc'h a oa pouezus daoust maz int ankouiet bremañ. Ar sant pikt Sant Drostan
a oa heuliet kalz en hanternoz met ankouiet eo bet d'an XIIvet kantved. Sant
Serf eus Cuileann Ros a oa liammet ouzh breur Nechtant Bridei. Seblant a ra o
doa ar strolladoù noblañs o sant-patrom-int, hag o ilizoù hag abati-int.

Gwelet e vez arz ar Bikted war maen, war labour-metal ha war traoù bihan e maen
hag e arem. Implij a reont ur stumm ispisial eus sevenadur La Tène eus
penn-kentañ ar Grennamzer awenet muioc'h-mui gant arz an Inizi ar VIIvet kantved
hag an VIIIvet kantved, dre Iwerzhon ha Northumbria. Ar restachoù splannañ eus
ar mein pikt a zo lec'hiet e pep korn Bro-Bikt eus Inverness da Lanarkshire.
Savet eo bet ur roll skeudennet eus ar mein pikt gant J. Romilly Allen e Thee
Erly Church Monuments in Scotland ("Monumantoù kentañ an Iliz e Bro-Skos" e
saozneg) gant o fatromoù hag o arouezioù. A re-mañ a zo peurvuiañ loened,
viltañs pikt ((en)) da skouer, ar "hirgarrez", ar "melezour ha krib", an
"daouzisk ha Z-garenn" hag ar "greskenn ha V-garenn" e-touesk meur a hini-all.
An daroù-kroaz (evel ma vezont anvet) a zo engravet gant arouezioù pikt, gweadeg
enezad ha skeudennoù kristen, daoust maz eo diaes tre da zisplegañ ken uzet ha
teñval int. Meur a skeudenn gristen a seblant bezañ awenet gant hengoun an
Dornskrid en Inizi.

Labour-metal ar Bikted e vez kavet e pep lec'h tro-dro Bro-Bikt hag e kreisteiz
zoken. Seblant a ra o doa ar Bikted mammennoù bras arc'hant, kavet marteze o
vrezeliñ er su pe o reseviñ truaj evit mirout anezho hep brezeliñ. An teñzor
roman bras kavet e Traprain Law a c'hell bezañ e orin e brezeliñ pe truaj. An
teñzor brasañ a orin eus mare ar Bikted a oa bet kavet e 1819 e Norrie's Law e
Fife, met strewet eo bet peurvuiañ (lezennoù Bro-Skos e keñver an teñzorioù ne
sikour ket kalz evit mirout anezho en ur bern). Kavet eo bet ennañ div blakenn
arc'hant hag amailh eus ar VIIvet kantved, gant unan a ziskouez splann ur
Z-garenn miret mat, ar pezh ne c'hoarvez ket kalz.

Goude ar Gristenaat, en VIIIvet kantved hag en IXvet kantved eo bet kemeret gant
pennoù-bras ar gevredigezh ur stumm ispisial eus ar vrochenn gelt, a orin eus
Iwerzhon. Brochennoù-all gozh eus Iwerzhon a zo bet reizhet gant ar stumm pikt,
da skouer brochenn vBreadalbane. Labour-metal ar bikted zo bet awenet ivez gant
stummoù loened pe plaenoù a-dreñv eus Iwerzhon. Relegouer Monymusk (VIIIvet
kantved) a ziskouez mat ar meskaj-se .

Da get eo aet ar yezh piktek, ha ne vez kavet bremañ nemet e-barzh un nebeud
anvioù-lec'h, anvioù tud hag e-barzh skridoù eus ar mare-hont. Diskouez a ra an
elfennoù-se e veze komzet gant ar Bikted ur yezh kar d'ar yezhoù predenek, pe ur
yezh keltiek enezel da vihanañ. Koulskoude a oa bet kavet skridoù oghamel a
ziskoueze ne oa ket marteze ar pikteg ur yezh keltiek. Abalamour da se e oa bet
soñjet e vije bet implijet yezhoù all gant ar Bikted e-skoaz ar yezh keltiek.

N'eus ket kalz a skridoù piktek a zo deuet betek hor mare, met diskouez a reont
ne oa ket ur sevenadur raklizherennel. Bezañs an Iliz en hanternoz Bro-Skos a
ziskouez e oa ezhomm eus tud hag a oare skrivañ ha lenn, ha skeudennoù
gwirvoudel zo bet kavet ma weler tud o lenn levrioù. Soñjal a ra d'ar
skiantourien e veze desket lenn ha skrivañ gant pennoù-bras an Iliz hag ar
venec'h.

An anvioù-lec'h a ro deomp ur c'heal eus al lec'hioù ma veve ar Bikted. Da
skouer: ar re rakgeriet gant gerioù kembraek evel Aber, Lhan pe Pit (pe Peth, un
"dra") zo gwelet evel lec'hioù ma veve ar Bikted (gwelout Aberdeen, Lhanbryde,
Pitmedden h.a., h.a.).

Anvioù-lec'h a ziskouez ivez gounidoù ar gouezeleg war ar pikteg. An anv Atholl,
a dalv "Iwerzhon Nevez", a zeu eus an VIIIvet kantved hag a c'hellfe bezañ un
arouez eus gounid ar gouezeleg. Soñjal a ra tud zo e oa Athfocla an anv gwir,
hag a dalvje "hent an hanternoz", evel an hent da Voray, o kemer an anv
gouezelek Athfotla evel un drouklenn dre erlec'hiañ ar "c" gant an "t". E
rouantelezh Fortriu e kaver anvioù lec'hioù a c'hallfe diskouez levezon ar
gouezeleg.

Meur a wezh ez eus meneg eus ar Bikted el lennegezh. Rudyard Kipling en deus
skrivet un nebeud pennadoù diwar o fenn en e levr Puck of Pock's Hill. Taolennet
eo ar Bikted e meur a romant istorel evel The Bridei Chronicles gant Juliet
Marillier, a gont istor ar Bikted hag ar C'houezeled e-pad ar VIvet kantved. En
heuliad Nancy Famer The Sea of Trolls ez eus Pikted faltazi, evel re Anne Rice
e-barzh The Lives of the Mayfair Witches. Robert E. Howard en deus skrivet meur
a istor gant e benndudenn Bran Mak Morn. Un implij all eus ar Bikted a oa e
Kushiel's Legacy, skrivet gant Jacqueline Carrey, a gont troioù-kaer ur plac'h
eus Terre d'Ange hag a veaj betek Rouantelezh Alba ha douaroù ar Bikted. Kavet a
reer Pikted ivez er rummad Fidelma skrivet gant Peter Tremayne.

Er sinema e vez deskrivet ar Bikted a-wezhioù, da skouer e Conan The Barbarian
(1982) ma'z eus ur brezelour pikt c'hoariet gant Franco Columbu. E 2004 a oa bet
sevenet King Arthur a zeskriv ar Bikted evel ur bobl hag a vev e-barzh ar
c'hoadoù renet gant Marzhin (a zo ur strobineller du). Daoust ma'z int
enebourien Arzhur hag e varc'heien e vez graet ur c'hevre ganto evit stourm
a-enep ar Saozon. Film Neill Marshall Centurion (2010) a gont stourmoù ur
strollad pikt ouzh IXvet Lejion ar Romaned. Heñvel eo ouzh film Ducan Kenworthy
The Eagle, sevenet e 2011, a gont kest un ofiser roman, mab komandant an IXvet
lejion, evit adkavout standard al lejion.



https://br.wikipedia.org/wiki/Odin

Odin (hag ivez Óðinn Odhin, Wotan, Woden, Wodan, Jolnir, Istwô) eo anv doue ar
vrezelourien e mojennoù Skandinavia. Lidet e vez d'an 21 a viz Kerzu (gouel
Jul). Unan eus tudennoù pennañ Der Ring des Nibelungen (opera savet gant Richard
Wagner) eo, dindan an anv Wotan. Roud e anv a gaver er gerioù Wednesday e
saozneg, woensdag e nederlandeg, onsdag e daneg, norvegeg hag e svedeg.

Odin (Óðinn, Odhinn e norseg, Jolnir, Wotan, Wodan pe uuodan er yezhoù germanek)
a vez gwelet evel roue an doueed. Degemer a ra eneoù hanter ar vrezelourien
marvet war an tachennoù emgann, an hanter all o vezañ degemeret gant Freya.
E-pad an deiz e vez ar vrezelourien oc'h en em gannañ kenetrezo a-benn bezañ
prest pa vo devezh Ragnarök, diouzh noz e vezont pedet da vanvez Odin. Doue ar
furnez hag an awen (war dachenn ar varzhoniezh) eo ivez. Ur brezelour eo, doue
an trec'h, ar gwidre hag ar fulor eo ivez. Un doue fur, kalonek ha brokus eo,
met rust ha trubard ivez. Aon o devez an doueed all razañ.

Odin a vez skeudennet evel un den kozh, barvek ha born. Pourmen a ra war ur
marc'h eizh pav dezhañ, anvet Sleipnir. Ur goaf en deus ivez, anvet eo Gungnir.
Pa vez en e balez, anvet Valhöll, e vez gant div vran, Hugin (ar soñjoù) ha
Munin (an eñvor), hag a gont dezhañ ar pezh o deus gwelet en nav bed. Geri ha
Freki eo anv an daou vleiz a vez e-harz e dreid. Pa vez ouzh e dron, hag a zo
anvet Hlidskjalf, e c'hall gwelout kement tra a zo en nav bed. Gantañ edo ar
walenn anvet Draupnir. Ur walenn a lieskemente dre nav gwech bep nav devezh eo,
met lakaet en deus anezhi war keuneudeg e vab Baldur (hag a roas anezhi da
Hermodr diwezhatoc'h).

Odin hag e vreudeur (Ve ha Vili) a lazhas Ymir, ar ramz pennañ. Gant ar pezh a
chome eus e gorf e savjont Midgard, bed mab-den. Gant ar buzhug a oa e korf ar
ramz e savjont ar gorred. Goude-se e rojont buhez d'ur brank onn ha d'ur brank
evlec'h, hag evel-se e voe krouet an dud kentañ. Goude-se e chomas Odin stag
ouzh Yggdrasil e-pad nav nozvezh, hep evañ takenn ha hep debriñ tamm ebet.
Ouzhpenn e oa treuzet e gorf gant ar goaf anvet Gungnir, rak fellout a rae
dezhañ anavezout kevrin ar runoù. Ul lagad a laoskas e feunteun Mimir, hag en
eskemm e resevas ar furnez. Ar varzhoniezh a laeras digant ar ramz Suttung, hag
e roas anezhi d'an doueed ha da vab-den. Hervez Voluspa e vo debret Odin gant ar
bleiz Fenrir, mab Loki, da zevezh Ragnarök.

Mab ar ramzed anvet Bor ha Besla eo Odin. Tad Thor, Baldr, Hermód, Ali/Vali,
Vidar, Saga eo ivez. Peder gwreg en deus bet : Frigg, Jord, Grid ha Rind.



https://br.wikipedia.org/wiki/Oadvezh_ar_maen

Oadvezh ar Maen a zo ur prantad eus ar Ragistor ma krogas an Hominidae (ar
genadoù Homo, Australopithecus, ha Paranthropus) da sevel benvegoù maen. Rannet
eo etre tri oadvezh all:

Implijet e veze ar prenn hag an eskern ivez met ne chom ket kalz roudoù anezhe
e-skoaz ar miliadoù binviji maen. Ar maen, ar c'hailhastr peurgetket, a veze
aozet da sevel binviji lemm hag armoù. An anv « Oadvezh ar maen » zo erru un
tamm dispredet hiviziken hag e kaver gwell ober gant prantadoù resisoc'h evel :
Henoadvezh ar Maen, Krennnoadvezh ar Maen pe Nevezoadvezh ar Maen.

Cheñch a ra bevennoù kronologek an oadvezh hervez ar vro zo kaoz anezhi ha
diouzh an arouezioù-barn a implijer. Lavaret a reer peurliesañ avat e krogas ar
prantad-se war-dro 2,5 milion a vloavezhioù zo pa gomañsas an Hominidae da sevel
benvegoù maen. Daoust ma c'haller komz eus un oadvezh ar maen hollek a dalvezfe
evit an denelezh a-bezh, strolladoù zo n'o deus biskoazh dizoloet teknikoù da
labourat ar metal ha chom a rejont eta en Oadvezh ar maen keit ha ma ne'n em
gavjont ket gant ur sevenadur a oa muioc'h diorroet e deknologiezh. A-wezhioù un
nebeud bloavezhioù zo hepken.

Heuliet e oa ar prantad-se gant Oadvezh an arem, pa grogas ar benvegoù arem da
vezañ boutin, etre 8000 ha 4500 vloaz zo. Soñjal a reer peurliesañ e erruas
broioù ar Reter-Kreiz hag Azia ar Gevred e diwezh oadvezh ar maen war-dro 6000
vloaz a-raok J.-K., Europa, peurrest Azia hag Afrika e-tro 4000 vloaz kent J.-K.
ha sevenadurioù Amerika war-dro 2500 a-raok J.-K.

Meneget zo un hevelep oadvezh en ur vartezeadenn prederouriezh e De natura rerum
gant Lucretius.

Implijet e veze binviji maen graet gant un niver a vein. Da skouer, kailhastr ha
mein all a veze stummet (pe diskolpet) d'o implijout evel benvegoù lemm pe
armoù, e-skoaz maen-bazalt ha maen-krag a veze implijet da sevel mein-malañ.
Prenn, askorn, kregat, kerniel (kirvi dreist-holl) ha danvezioù all a veze
implijet stank ivez. E-pad al lodenn nevesañ eus ar prantad, gouelezennoù (evel
ar c'hleiz) a veze implijet da sevel priaj. Loc'hañ a reas al labour-douar ha
doñvaet e oa loened zo.

Spesadoù zo estroc'h evit ar Primated zo gouest d'ober gant benvegoù, evel ar
dourgon mor, a dorr kregat ourmel gant mein. Ar primated a c'hell ober gant
binviji ha memes sevel un nebeud. Brasoc'h eo ar gouestoni-se e-touez an
Hominoidae hag an dud, met an dud hepken , ha dre vras an Hominina, a zepant
diouzh ar benvegoù da vevañ ha da chom bev. Ar perzhioù emzalc'h ha korfadurezh
ret da sevel benvegoù, kavet e-touez an Hominina hepken, zo ar biz-meud
ledanoc'h hag ar barregezh da zerc'hel un dra bennak gant an dorn e doareoù
disheñvel.

Dont a rae boued chaseourien-dastumerien Oadvezh ar maen eus ar plant hag al
loened gouez dastumet en o endro. Beveziñ a raent kig hag organoù, en o zouez an
avu, al lounezhi hag an empenn. Debret e veze legumaj ha greun pell a-raok
dispac'h al labour-douar, evel ma'z eo anat diouzh ar c'havadennoù arkeobotanek
er gwiskadoù mousterian eus Groc'h Kebara, en Israel. Prouennoù kavet nevez zo a
ziskouez e veze fardet ha debret edaj gouez gant an dud ken abred ha 23 000
vloaz zo en Henoadvezh koshañ ar maen.

Tost da ziwezh skornadur Wisconsin, eus 15 000 da 9 000 vloaz zo, ez eas da get
kalz loened bras evel ar mammouted en Azia, Europa, Norzhamerica hag Aostralia.
Ar c'hentañ darvoud steuzierezheus an Holosen e oa. Marteze e ezdias an dud da
gemm o zinell ha gant diorroadur al labour-douar, ar boued diazezet war plant
gounezet a zeuas da vezañ ul lodenn ingal eus o zinell. Kinniget ez eus un niver
a faktorioù da zisplegañ steuzidigezh ar spesadoù loened : ar re-chaseerezh
moarvat, met ivez an digoadañ hag ur cheñchamant hin. An disoc'h kentañ a oa
bruzhunadur an tachennoù ec'hon o doa ezhomm al loened bras a yeas da get
tamm-ha-tamm e pep kornad.

War-dro 2 milion vloaz zo, Homo habilis en dije savet ar c'hentañ frammoù graet
gant an dorn e reter Afrika, aneze ur c'helc'h maen eeun da zerc'hel barroù gwez
en o flas. Dizoloet e oa ur framm mein kelc'hiek damheñvel, dezhañ war-dro 380
000 vloaz war a greder, e Terra Amata, e-kichen Nice (savet ez eus douetañs
war-benn an doare d'e vloaziañ avat, sellet ouzh Terra Amata). Dizoloet ez eus
un toullad annezioù eus Oadvezh ar maen er bed, en o mesk :



https://br.wikipedia.org/wiki/Niver

un niver zo un draez vatematik implijet da gontañ ha da vuzuliañ. An arouezenn a
dalvez da skrivañ un niver a vez graet ur sifr anezhañ. En implij pemdeziek e
c'hall ar ger "niver" talvezout evit anv ar meiziad difetis, un arouezenn a
dalvez da skrivañ (reishoc'h eo komz eus sifr(où)), pe ar ger a dalvez d'hec'h
envel (an niver tri). Ouzhpenn o implij da gontañ pe da vuzuliañ e c'hallont
bezañ implijet, da urzhiañ un dra bennak (niverennoù steudad) hag er c'hodoù
(sellet da skouer ouzh an niverennoù pellgomz pe an ISBN). Er matematik eo bet
astennet termenadur an niver betek niveroù evel zero, an niveroù negativel, an
niveroù poellek pe rasional, an niveroù anrasional, hag an niveroù kemplezh.

Seurtoù niveroù disheñvel a vez implijjet alies. Gallout a reer o renkañ e
rummadoù matematik anvet reizhiadoù niveroù. (Da ouzout hiroc'h diwar-benn an
doareoù disheñvel da skrivañ niveroù, evel an niveradur roman, sellet ouzh
reizhiadoù niveroù.)

Ar c’hompren eus harz an niveroù feurek, hag eus ar red d'an niveroù gwerc'hel a
voe glac’harus evit ar bitagorisianed, hervez kont e voe fin ar Skol-se gant
kement-se…



https://br.wikipedia.org/wiki/Naruto

Naruto zo un heuliad manga japanat skrivet ha skeudennaouet gant Masashi
Kishimoto. Savet ez eus bet tresadennoù-bev diwarne. Naruto Uzumaki, an dudenn
bennañ, zo ur c'hrennard ninja trouzus, gouroberiant, dirakwelus a vez atav o
klask bezañ anavezet hag a fell dezhañ dont da vezañ un Hokage, an ninja
anavezet en ur gêriadenn evel ar rener hag ar c'hreñvañ eus an ninjaed.

Naruto, zo ur manga shônen bet krouet gant Massachi Kishimoto. E Bro-Japan,
Naruto zo bet embannet e 1999 barzh ar gazetenn Weekly Shônen Jump gant an
esitor Shueisha, E Bro-C'hall, Naruto zo bet embannet e 2002, gant 10 vloaz
dale.

Ar manga-se zo produet gant Studio Pierrot hag Aniplex, an dresadenn-bev e oa
bet skignet e Bro-Japan d'an 3 a viz Here 2002, war "T.V Tôkyõ". E Bro-C'hall e
oa bet skignet war "Game One" d'an 2 a viz Genver 2006.

Daouzek bloazvezh kent an darvoudoù ha ganedigezh Naruto, Kyubi, un droukspered
louarn dezhañ nav lost en deus drastet kêriadenn guzh Konoha (Konohagakure
(木ノ葉隠れの里, Konohagakure no Sato?)), ur geriadenn Ninjaed, o vuntrañ hec'h
annezidi hag o plantañ reuz. Ar pevare Hokage a siellas an droukspered e-barzh
ar bugel nevez-c'hanet Naruto ha mervel a reas diwar an dra-se.



https://br.wikipedia.org/wiki/Moger_Berlin

Moger Berlin (alamaneg Berliner Mauer), anvet ivez « ar Voger» pe « Moger ar
vezh », a oa ur voger a voe savet e-kreiz Berlin e-pad an noz etre an 12 hag an
13 a viz Eost 1961, diwar urzh gouarnamant Republik Demokratel Alamagn, rak
fellout a rae da bennoù-bras DDR e paouezfe hec'h annezidi da dec'hout kuit
war-du Alamagn ar C'hornôg). Gant ar Voger e oa troc'het Berlin e div lodenn :
Berlin ar Reter ha Berlin ar C'hornôg. Chom a reas ar Voger war-sav betek an 9 a
viz Du 1989. Ouzhpenn bezañ ur voger e oa ur c'hempennadur arme luziet ennañ div
voger 3,6 metrad uhelder dezho, hentoù-ged, 302 virador, alarmoù, 14 000 gward,
600 ki hag orjal dreinek. Meur a annezad eus DDR a varvas pa glaskjont tremen ar
Voger, rak e veze implijet o armoù gant ar soudared alaman ha rusian a ziwalle
anezhi. Gant URSS o vont war wanaat ha dalc'hegezh Alamaned ar reter hag a aozas
manifestadegoù e voe diskaret ar Voger d'an 9 a viz Du 1989. Da-heul e voe
adunvanet Alamagn buan a-walc'h, ha diskaret ivez stadoù Bloc'had ar reter.
Hiziv an deiz ne chom tost netra eus ar Voger, un nebeud tammoù a zo bet
dalc'het e Berlin memestra. Meur a virdi a zo gouestlet dezhi. Un arouez eus ar
Brezel yen eo bet ivez, hag implijet eo bet da zanvez meur a oberenn arzel
(lennegezh, sinema, sonerezh).

Goude kodianidigezh Alamagn d'an 8 a viz Mae 1945 e voe rannet ar vro e peder
zachenn aloubiñ, meret gant ar Soviediz, an Amerikaned, ar Vreizhveuriz hag ar
C'hallaoued. Sed ar pezh a oa bet divizet da vare emglev kuzuliadeg Yalta. Er
penn-kentañ e voe alboutet Berlin gant an Arme Ruz nemetken, ha goude-se voe
rannet ivez e peder lodenn. Kornôg Berlin a voe aloubet gant ar Vreizhveuriz, an
Amerikaned hag ar C'hallaoued. Met e diabarzh tachenn aloubiñ ar Soviediz e
oant. En holl ec'h aloube ivez ar Soviediz 409 km², da lavaret eo 45,6 % eus
Berlin. Lec'hiadur ha perzh Berlin a lakaas ar gêr da vezañ unan eus lec'hioù
pouezusañ ar brezel yen, hag a grogas kerkent goude fin an Eil Brezel-bed.

Abaoe ma oa bet krouet DDR e 1949 e tec'he kuit hec'h annezidi war-du BRD,
dreist-holl ar re a oa o chom e Berlin. Ma oa aes evezhiañ an harzoù war ar maez
e oa kalz diaesoc'h evezhiañ an harzoù a oa e kreiz-kêr Berlin. Etre 1949 ha
1961 e tec'has kuit etre 2,6 ha 3,6 milion a dud eus DDR, dre dremen dre
vBerlin. Ar pezh a dalveze kement hag ur c'holl bras a-fet labour, hag ar pezh a
ziskoueze ivez ne oa ket entanet an dud gant ar renadur komunour. ,. Betek miz
Eost 1961 e oa aes a-walc'h d'an dud divroañ : trawalc'h e oa dezho tapout ar
metro pe un tren da vont betek ar c'hornôg, evel ma rae kalz Berliniz bemdez pa
rankent mont da labourat. E-pad pemzektez kentañ miz Eost 1961 e voe kalz
kaozioù, hag ouzhpenn 47 000 annezad eus DDR a dec'has war-du BRD dre vBerlin.
Implijet e veze ivez Berlin ar C'hornôg gant Tchekiz ha Poloniz evel un nor da
vont war-du Europa ar C'hornôg. En DDR ez eo dreist-holl tud yaouank ha desket a
dec'he kuit, ar pezh a oa ur gudenn vras evit a sell ouzh armerzh ar vro.

Bez e oa ivez 500 000 Berlinad hag a dreuze an harzoù bemdez : diouzh tu Berlin
ar c'hornôg e labourent, met e Berlin ar reter, pe er bannlevioù, e oant o chom.
Er reter e oa marc'had-matoc'h al lojañ. D'ar 4 a viz Eost 1961 e voe embannet
un dekred ma ranke an dud-se bezañ enrollet evel labourerien an harzoù, ha ma
rankent paeañ o feurm gant Deutsche Mark (moneiz BRD). A-raok ma vefe savet ar
Voger e krogas poliserien DDR da evezhiañ pizh ar re a veze anvet floderien pe
tec'hourien ar Republik, pa vezent e checkpointoù Berlin ar C'hornôg.

Evel er broioù komunour all e voe diazezet armerzh DDR war ar steuñverezh. Sed
ar pezh a c'houlenn pennoù-bras Moskov. Ar steuñv seizh vloaz-pad (1959-1965) a
voe ur c'hwitadenn kerkent ha pa voe lakaet e pleustr. War dachenn ar
greanterezh ne greskas ket ar produiñ, ha ne voe ket postet argant a-walc'h.
Strollerezh an douaroù a lakaas ivez ar produiñ da zigreskiñ ha diouer a voued a
voe. Kreskiñ a rzas ar goproù buanoc'h evit ar pezh a oa bet raktreset,
abalamour d'an diouer a labourerien. Trafikerezh moneiz ha marc'hadourezh a veze
ivez e Berlin, ar pezh a wanae armerzh DDR. E 1961 e oa war-nes DDR d'ober
freuz-stal.

William Blum a lavar e oa daou abeg da sevel ar Voger : lakaat un termen da
dec'hadeg an dud desket war-du ar c'hornôg ha stourm ouzh ar sponterezh a veze
en DDR.

Programm sevel ar Voger a voe miret kuzh gant gouarmanant DDR. Kregiñ a reas
diouzh an noz etre an 12 hag an 13 a viz Eost 1961 : lakaet e voe roued-orjal
hag orjal dreinek tro-dro da vBerlin ar C'hornôg. Diouzh an noz ivez e voe savet
ar Voger gant mañsonerien, dindan evezh ha gwarez poliserien ha soudarded DDR,
daoust d'ar pezh en doa embannet Walter Ulbricht d'ar 15 a viz Even 1961 e-pad
un emvod-kelaouiñ aozet e Berlin ar Reterl.

Ma oueze ar Gevredid e oa raktreset "divizoù strizh" a-benn gronnañ Berlin ar
C'hornôg, e voent souezhet memestra. O gwir da vont betek Berlin ar C'hornôg a
voe doujet anezhañ, se dperak e tivizjont chom hep kas o soudarded. Izili BND
(Servijoù kuzh BRD) o doa bet titouroù ivez e miz Gouere. Goude an emgav etre
Ulbricht ha Nikita Khrouchtchev da-geñver kuzuliadeg broioù Feur-emglev Varsovia
(3-5 a viz Eost 1961), e lenner e dielloù BND 9 a viz Eost :

D'an 11 a viz Eost 1961 e voe asantet an emglev gant pennoù Moskov gant
dileuridi Kambr Pobl DDR ha roet hollc'halloud da guzul ar vinstred da gas an
emglev da benn vat. D'an 12 a viz Eost e voe embannet un dekred gant kuzul
ministred DDR ma klemment a-enep politikerezh tagus ha impalaerour broioù ar
C'hornôg en he c'heñver. Lakaet e voe e pleustr ur c'hontrolliñ strizh eus an
harzoù etre Berlin ar C'hornôg ha Berlin ar Reter. Divizet e voe ivez kas
soudarded war an harzoù, ha stankañ an hentoù.

E-pad an noz etre an 12 hag an 13 a viz Eost 1961 e voe stanket an holl straedoù
hag an holl hentoù-houarn a gase da vBerlin ar C'hornôg gant 14 500 soudard eus
DDR. Sikouret e voent gant soudarded an Arme Ruz. An holl dransportoù etre
Berlin ar C'hornôg ha Berlin ar Reter a chomas a-sav. Erich Honecker, hag a oa
sekretour ar c'huzul kreiz evit a selle ouzh ar surentez a reas war-dro
raktresañ ha sevel ar Voger e anv SED. Hervezañ e oa ar Voger « ur voger wareziñ
enepfaskour». Er memes deiz ec'h embannas pennoù broioù Feur-emglev Varsovia ur
gemennadenn ma savent a-du gant stankaén an harzoù etre div lodenn Berlin. Betek
miz Gwengolo 1961 e c'hallas an dud treuziñ an harzoù : 85 soudard ha 216 sivil
(diwar 400 anezho a glaskas) a zeuas a-benn da dec'hout war-du ar C'hornôg.

Da gentañ e voe lakaet orjal dreinek tro-dro da vBerlin ar C'hornôg. Ar pavezioù
a oa er straedoù (er C'hornôg koulz hag er Reter) a voe troet evit ma chomfe
a-sav monedonea ar c'hirri. Er sizhunvezhioù da-heul e voe savet ar voger
betoñs, ha staliadurioù surentez liesseurt. Dont a reas neuze Berlin ar C'hornôg
da vezañ ur seurt enezenn e-kreiz DDR.



https://br.wikipedia.org/wiki/Meizad

Ar meizad a zo ergorennoù (= traezhennoù difetis) e spered an Den ha drezo e
c'hell hemañ kompren ar fenomennoù ganet diwar an etreober gant e endro. Dre ar
meizadur e c'hell bezañ renket ar pezh a gouezh en intent e rummadoù savet diwar
an anaoudegezhioù dastumet en a-araok.

Liammet e vez ar meizadoù ouzh ar gendestenn ha da berzhioù personelezh an Den :
yezh, sevenadur ha ditouroù a zo bet tapet ha miret er soñj er momed ma vez
savet ar meizad. Dre ar skiant-prenet e vez savet ar meizadoù ha dre al liammoù
gaet war ar prim gant un dra pe ur saviad dibar ha dibad e teuont er spered.
Koulskoude e c'heller diskouez eo ar skiant-prenet etrehiniennel atav. Pa ne
c'heller ket rakwelout ar saviadoù diwar ar rakdiviz eo ret d'ar spered implij e
varregezh dezastum an traoù santet. Ne c'hell ket an empenn chom hep lakaat er
jeu santadoù ar pemp skiant pennañ ken e laka ur seurt tikedenn evit bezañ
gouest adkavout ar genstrolladenn santadoù rik. Liammet eo gant un anv dibar
ivez.

Er boelloniezh e vez renket evel klasoù ar gerioù a arouez ar meizadoù hollek.
Gwelet e vez an anvioù dibar evel ur c'hlas hollek, ennañ ur boud pe un
draezhenn hepken ha drezho e c'heller rummata ha lakaat en urzh ar pezh a vez
santet eus ar bed.

Kemplez ha liesseurt e vez al liammoù etre ar gerioù hag ar meizadoù pa ne dave
ket atav ur ger gant ur meizad hepken hag ur meizad a c'hell bezañ eztaolet dre
veur a c'her pe lavarenn. Eztaoladur ar meizad a c'hell zepand eus ar yezh
implijet ivez.

Pa vezont difetis e vez kaoz eus meizadoù furmel hag ez eont da gealioù ma vez
klasket lakaat anezho da vezañ ergorel e lec'h bezañ dangorel.

Kregiñ a ra ganedigezh ur meizad e spered un den (un dangorenn) pa kej gant un
ergorenn anaoudegezh. Pa n'eus ket tu implij santadoù ar pemp skiantoù e teu
skeudennadur an ergorenn diwar ar memor, ur soñj eus ar perzhioù (liv, trouz,
stumm, blaz, c'hwezh). Ne vije ket ar meizad ma ne ya ket ar poell e-barzh ar
jeu ha gantañ e c'heller merzout hag elfennañ ar perzhioù pennañ ha diouzh-se
mont da grouiñ ar meizad er spered. Diouzh ar roadennoù lakaet en urzh gant ar
poell e vez krouet un unvez meizañ. Un dra dinamikel eo pa vez pinvidikaet ar
meizad kentañ gant dizoloadennoù graet war-lerc'h war ar memes ergorenn. Ar
meizad a zo skeudennadur speredel an ergorenn ha n'eo ket skeudenn rik ar
ergorenn.



https://br.wikipedia.org/wiki/Marco_Polo

Marco Polo (15 a viz Gwengolo 1254 – 8 a viz Genver 1324) a oa ur marc’hadour
hag ur beajour, genidik eus kêr Venezia. Unan eus an Europiz kentañ eo bet o
vont gant Hent ar seiz betek Sina (anvet gantañ Catai). Kontet en deus e
eñvorennoù beaj en ul levr anvet Il Milione (diwar ar ger italianek evit milion
pe diwar al lesanv Emilione roet d’e familh). Evit lod ez eo Marco Polo ur
beajour dispar, tra ma lavar lod all e oa ur fougeer.

Krediñ a reer e voe Marco Polo hag e gerent o vevañ e Sina e-pad seitek vloaz
a-raok distreiñ da Venezia. Pa voe deuet en-dro e voe prizoniet Marco Polo e-pad
ur brezel etre Venezia ha Genova. En toull-bac’h e stagas da gontañ e eñvorennoù
a voe lakaet dre skrid gant Rustichello da Pisa el levr Il Milione.

A-raok Marco Polo e oa bet meur a veajour bras er familh. E dad Niccolò hag e
eontr Matteo a rae kenwerzh gant broioù ar Reter. Beajet o doa dre Azia : eus
Kergustentin, ma oant o labourat, e oant aet betek Krimea ha pelloc’h goude-se
betek kreiz Azia, a oa e dalc’h ar Vongoled d’ar mare-hont. Tizhet e oa bet Sina
ganto e 1266, ha bet e oant e lez Impalaer ar Vongoled, Koubilai, e Khanbaliq
(Beijing hiziv). Deuet e oant en-dro da Italia, evel kannaded an Impalaer
mongol], gant ul lizher evit ar Pab, ma c’houlenne an impalaer digantañ kas
beleien d’an Impalaeriezh Vongol, evit kelenn doareoù ar c’hornôg da dud e vro.

Matteo ha Niccolò Polo a stagas gant un eil beaj, da gas respont ar Pab d’an
Impalaer mongol, e 1271. Ar wech-mañ, Niccolò a gasas e vab Marco gantañ. Dont a
reas hennezh da c’hounit fiziañs an Impalaer hag e guzulier e teuas da vezañ.
E-pad 17 vloaz e gourc’hemenn ar C’han (an Impalaer), e teskas Marco Polo kalz
traoù diwar-benn istor ha douaroniezh Sina ha diwar-benn he sevenadur hag he
gouiziegezh, o doa kalz a lañs war re Europa d’ar mare-hont.

Pa zeuas en-dro eus Sina e 1295, e chomas Marco Polo hag e familh e Venezia. Eno
e teujont da vezañ brudet, ha dont a rae kalz tud d’o gwelet ha da selaou o
istorioù, met nebeud o c’hrede. Evit trec’hiñ war o disfiz, e voe pedet an dud
d’ur banvez gant Marco Polo. Er banvez-se e oa gwisket tud e familh gant dilhad
eus Sina. E deroù ar pred e tennas pep hini eus e c’hodelloù mein prizius ha
bravigoù a bep seurt o doa bet e Sina. Ken souezhet e voe an dud ma kredas an
holl e Venezia komzoù ar familh Polo goude se.

Kemer a reas Marko Polo perzh en un emgann war vor etre Venezia ha Genoa, dirak
Curzola (hiziv Korčula e Dalmatia), e 1298. Paket e voe ha kaset d’un
toull-bac’h, ma chomas un nebeud mizioù. En toull-bac’h e stagas da gontañ e
veajoù e broioù pell ar Reter pellañ, gant forzhig munudoù. Ul levr a voe
skrivet, diwar e gomzoù, da gontañ e veajoù e broioù dianav ar Reter pellañ. Al
levr a voe skrivet en okitaneg da gentañ, dindan an titl ‘’Le divisament do
monde’’, ha troet goude se e meur a yezh eus Europa. Kollet e voe ar skrid orin
hag a-wechoù e kaver dislavarioù etre an embannadurioù er yezhoù all. Bezet pe
vezet, e istorioù a reas berzh, ken ez eo ur souezh gant an dister ma oa an
doareoù embann d’ar c’houlz-se en Europa.

Just a-raok e varv, hervez a gonter, Marco Polo a voe goulennet digantañ gant ur
beleg kofesaat e c’hevier. Nac’h a reas Marco Polo ha disklêriañ a reas n’en doa
ket kontet an hanter eus ar pezh en doa gwelet.

Kavout a ra d’an darn vrasañ eus an istorourien e oa bet Marco Polo e Sina. Evit
lod ne vije ket aet keit-se ha n’en dije graet nemet kontañ traoù bet kontet
dezhañ gant tud all. Evit an dud diskredik-se eo souezhus ne vije ket bet anv
gant Marco Polo eus traoù heverk evel an doare-skrivañ sinaek, ar bizhier bihan
implijet evit debriñ, an te, pe Moger Vras Sina. Ouzhpenn se, emezo, ne gaver
ket meneg eus Marco Polo e skridoù Sina eus ar mare-hont, daoust ma oa e lez
Kubilai, hervez e gomzoù.

Eus an tu all e vez diskrivet gant Marco Polo traoù heverk eus Sina ha dianav da
dud ar C’hornôg, gant forzhig munudoù, evel ar moneiz paper, Kanol Vras Sina, an
tigred, servij ar post en Impalaeriezh. Anv a vez graet gantañ ivez eus Japan,
anvet Zipang pe Cipangu en e skridoù. Ar meneg kentañ eus Japan eo e skridoù
Europa.

Evit ar re gentañ eta n’en deus graet nemet adkontañ ar pezh en doa klevet
digant marc’hadourien arab bet war Hent ar seiz. Met evit ar re all eo
posupl-tre e vije bet e Sina e-unan.

Daoust ma n’eo ket Marco Polo an Europad kentañ a vije aet betek Sina war droad
(sellit da skouer ouzh Giovanni da Pian del Carpini), e levr a voe bras e
levezon : brudet e voe e veaj gantañ hag e-pad pell e chomas al levr gwellañ
diwar-benn ar broioù-hont.

Skrid Marco Polo, gant e zeskrivadur eus pinvidigezhioù ar Reter, a voe unan eus
an abegoù a vroudas Kristol Goulm da vont war ar mor ouzh o c’hlask eus tu ar
c’hornôg. Hervez ar vojenn en dije degaset Marco Polo traoù eus Sina da Italia,
evel ar spaghetti. Met gouzout a reer e oa anavezet an toazennoù en Italia
a-raok amzer Marco Polo.



https://br.wikipedia.org/wiki/Marc%27h-houarn

Ar marc'h-houarn (pe marc'hig-houarn, pe bisiklet, pe belo zo un ardivink,
anezhañ ur framm dir pe garbon ha divrod outañ peurvuiañ (met un ardivink
unrodek, teirrodek, pe bederrodek e c'hall bezañ ivez a-wechoù), a vez kaset
war-raok dre nerzh an den a zo warnañ hag a bouez gant e dreid war troadikelloù
da lakaat ar rodoù da dreiñ. Dre fent e vez lavaret "marc'h-gaol" ha
"marc'h-treut" a-wechoù.

A bep seurt marc'hoù-houarn a zo, ha marc'hhouarnerezh a reer eus ar mont war
varc'h-houarn, a zo un doare da emzezougen, hag ur sport ivez gant redadegoù.

E deroù an XIXvet kantved ez eo deuet an ardivink war wel en Europa. N'eo ket en
1790 na gant Mede de Sivrac (un den ganet e faltazi ur c'hazetenner broadelour
gall) e voe ijinet ar c'hentañ marc'h-houarn, hogen gant un Alaman.

Dre voaz ez a un den ordinal etre 16 ha 32 km an eur. Gant ur marc'h-houarn
reder ez aio ur reder gourdonet-mat betek 50 km an eur war ar plaen, e-pad un
herrad berr. Ar buanañ a zo bet gwelet war ar plaen a zo bet gant Sam
Whittingham e 2008, en deus graet 132,5 km an eur war ur marc'h-houarn
aerodinamek, ur rekord bedel.

Dre ma ra droug d'ar yec'hed chom hep fiñval e ra vad bale war varc'h-houarn,
daoust ma n'eo ket kenkoulz ha kerzhout, a vez lavaret alies. N'eo ket ken start
ha redek, ha vad a ra d'ar galon. Erbedet eo gant an OMS ha Komision Europa evit
stourm ouzh ar rebouez. En Izelvroioù eo ul labourer diwar dri hag a ya bemdez
d'e zevezh war varc'h-houarn, hag ar re-se ne vezont ket klañv ken alies hag ar
re all.



https://br.wikipedia.org/wiki/Loskaberzh

Ur ger relijiel eo ar ger loskaberzh, pe holokost, hag a ra dave da aberzh ul
loen par ha disi, unliv peurvuiañ, en tan, goude bezañ lazhet hervez giz ar
relijion yuzev.

Meneget eo e geriadur François Vallée evel ur ger o tont eus ar c’hembraeg,
brezhonekadur "llosgaberth" moarvat, da dreiñ ar ger gallek holocauste, deuet
diwar droidigezh c’hallek ar Bibl latin, a gaver ennañ ar ger holocaustum, a deu
eus ar gresianeg ὁλόκαυστον (eus ὅλος, hólos, « en e bezh » ha καυστός, kaústos,
« leskiñ, deviñ »).

Hiziv an deiz e vez graet gant ar ger evit ober anv eus an doare krisañ zo da
azeuliñ un doue en ur relijion bennak, evel pa vije kaoz eus lazhañ tud.

E dibenn an XXvet kantved e voe implijet ar ger Holocaust gant filmourien
amerikan (darn anezho a orin yuzev) evit ober dave d’ar gouennlazhoù kaset da
benn gant an nazied en Alamagn da vare an Trede Reich.

Lakaet eo bet ar ger Holocaust ivez da envel un heuliad filmoù skinwel amerikan
diwar-benn istor un tiegezh yuzevien alaman da vare al lazhadeg-se.

Miret eo bet ar ger Holokost er braz eus ar yezhoù evit an degouezh istorel-se,
hag e brezhoneg ivez.

Diouennañ Yuzevien ha Tsiganed dreist-holl a veze graet, hag ivez sokialourion,
heñvelreizhourion, komunourion. Peurvuiañ e vez lakaet da c’hwec’h milion an
niver a yuzevien hag etre 200 000 ha 800 000 an niver a Tsiganed a zo bet
distrujet evel-se.

Hiriv an deiz e vez graet gant ar ger evit ober anv eus gouennlazhoù arall,
a-raok pe goude an Eil Brezel-Bed Troet e vezer da vont da-heul kazetennoù ha
skinwel Pariz a ra gant ar ger Shoah ( a dalv kement ha ‘’drouziwezh’’) da-heul
ar fim hir (9 eurvezh hanter) savet gant ar gall Claude Lanzmann diwar
bennadoù-kaoz gant tud bet er c’hampoù-diouennañ.



https://br.wikipedia.org/wiki/Lizherenneg_arabek

Talvezout a ra al lizherenneg arabek da skrivañ an arabeg da gentañ-penn.
Kentoc’h eget ul lizherenneg ez eo ar reizhiad arveret evit skrivañ an arabeg un
"Abjad". Abjadoù a vez implijet evit skrivañ yezhoù all ivez (yezhoù semitek da
gentañ-holl). Abjad a vez graet eus ur reizhiad skrivañ na notenn nemet
kensonennoù ur yezh, war-bouez nebeut.

Dre m'eo an arabeg yezh ar C’horan, levr sakr ar Vuzulmiz, eo en em ledet al
lizherenneg-se bep ma'z ae an Islam war-raok. Ha setu penaos eo bet implijet
(hag ez eo c’hoazh) evit skrivañ yezhoù ha n'int ket kar tamm ebet d'an arabeg.
Ar perseg (pe farsi), an turkeg a-raok 1928 (pa c’hourc’hemennas Mustafa Kemal
Atatürk ober gant un treuzskrivadur latin), ar c’hashmireg, ar sindheg pe
c’hoazh an ourdou hag ar c’hurdeg a ra pe o deus bet graet gant al
lizherenneg-se. Betek ar c'hastilhaneg a oa bet skrivet gant lizherennoù arabek
pa'z edo Muzulmiz o ren war darn eus Ledenez Iberia. An holl yezhoù-se,
war-bouez an turkeg, zo yezhoù indezeuropek. Yezhoù afrikan zo, evel an haoussa
o deus bet graet gant al lizherenneg arabek a-raok tremen d'un treuzskrivadur
lizherennegel latin. Alies-kaer ez eus bet ranket ouzhpennañ pe kemmañ
lizherennoù zo d'al lizherenneg evit azasaat anezhi ouzh reizhiad soniadurel ar
yezhoù-se (sellet ouzh Azasadurioù al lizherenneg arabek e yezhoù all)

Nav lizherenn diazez warn-ugent a ya d'ober al lizherenneg arabek. Eizh
warn-ugent ma lakaer a-gostez an hamza a c'hall bezañ pe ul lizherenn drezi
hec’h-unan pe un arouezenn diforc'hiñ. Skrivet e vez an arabeg a zehou da gleiz.
N'eus diforc’h ebet etre al lizherennoù dornskrivet hag al lizherennoù moullet.
Ne lakaer ket kemm kennebeut etre ar pennlizherennoù hag al lizherennoù munut.
Diouzh an tu all e vez staget an darn vrasañ eus al lizherennoù an eil ouzh
eben, memes pa vezont moullet, ha kemmañ a ra an tres anezho hervez ma'z eus
lizherennoù all dirazo pe war o lerc’h pe pa vezont en o-unan. Ober a reer
adstummoù diouzh ar gendestenn eus an dra-se. Lizherennoù zo avat ne vezont ket
staget morse ouzh lizherenn all ebet. Evit gwir, e c’hall ur ger hepken bezañ
dastroc’het gant un esaouenn pe meur a hini tre evel ma vez graet evit
dispartiañ ar gerioù kenetrezo. Peurliesañ eo brasoc’h an esaouennoù etre ar
gerioù eget ar re zo e diabarzh ur ger etre al lizherennoù distag avat.

Un abjad eo al lizherenneg arabek. Se a dalvez e rank al lenner, gouzout eus
framm ar yezh evit adkavout ar vogalennoù. Evit se eo sikouret gant dasparzh
peuzreoliek ar vogalennoù e diabarzh ar gwrizioù kensonennek zo diouzh yezhadur
ar yezh. Sellet ouzh ar pennad a denn d'an arabeg war-eeun evit kaout muioc’h a
ditouroù. Implijet e vez un notadur vogalennet resis pe resisoc’h en testennoù
didaktek pe en embannadurioù ar C’horan avat. Graet e vez gant arouezennoù
diforc'hiñ a raer diforc'helloù anezho. Ouzhpenn e vez graet ivez en
testennoù-se gant un heuliad diforc'helloù silabenniñ a zo ar re voazetañ anezho
ar sukūn (pe soukoûn), a verk an ezvezañs a vogalenn, hag ar šadda (pe chadda),
a verk hirder ar c'hensonennoù.

Lakaat a reer al lizherenneg-mañ da sevel betek al lizherenneg arameek en hec’h
adstumm nabateek pe siriek a ziskenne eus al lizherenneg fenikek. Homañ eo zo
bet mamm d'al lizherennegoù hebraek, c’hresianek ha, da-heul, d'al lizherennegoù
kirillek, latin, hag all. E 512 eo testeniekaet an destenn gentañ skrivet gant
al lizherenneg arabek. N'eo ket nemet er VIIvet kantved m'eo bet ouzhpennet ar
pikoù a-us pe a-is da lizherennoù zo evit o disheñvelaat. Nebeutoc’h a soniadoù
eget an arabeg a oa gant ar patrom arameek. E penn-kentañ e oa bet ranket ober
gant ul lizherenn hepken evit skrivañ meur a soniad eta. Pa oa degaset ar
c'hemmoù e oa kemmet urzh al lizherennnoù, setu perak ne heuilh ket mui al
lizherenneg arabek urzh hengounel lizherennegoù ar yezhoù semitek all (anvet
urzh ar sav-heol, bet dalc’het gant an hebraeg betek hiziv.

Meur a zoare zo da dreuzlizherennañ ha da dreuzskrivañ al lizherenneg arabek. En
teul-mañ e vo graet kentoc’h gant an treuzlizherennañ DIN-31635. Gallout a ra an
arabeg bezañ kodet gant lies reizhoù arouezennoù, en o zouez ISO-8859-6 hag
Unicode, a-drugarez d'ar bloc’had arabeg zo etre U+0600 ha U+06FF. N'eo ket
merket en daou rikoù-se ar stumm a rank ul lizherenn gwiskañ hervez ar
gendestenn avat. D'ar c’heflusker diskwel eo diuzañ al lagad mat. E ken kaz az
piije c’hoant kodañ stumm dibarek un arouezenn e kaver memes tra ar bloc’hadoù
« Stummoù kinnig evit an arabeg A » (U+FB50 da U+FDFF) ha « Stummoù kinnig evit
an arabeg B » (U+FE70 da U+FEFF). Enno emañ an darn vrasañ eus adstummoù an
arouezennoù en o c’hendestenn hag ivez arouezennoù astennet evit yezhoù all.
Erfin, poellek eo ar c’hodañ evit an arabeg, da lavaret eo e skriver an
arouezennoù hep prederiañ pelloc’h war tu ar skrivañ (eilpennet evit ur
c’hornôgad). D'ar c’heflusker diskwel eo embann an arouezennoù en tu mat.
Er-c’heñver-se, ma welit ar gerioù arabek skrivet en tu kontroll war ar
bajenn-mañ, eo peogwir eo re gozh ar stumm zo ganeoc’h eus keflusker diskwel
Unicode. Evit gouzout hiroc’h diwar-benn ar pezh a denn d'ar c’hodañ an arabeg,
sellit ouzh sturlevr Unicode a c’haller da gaout war Hapax (e galleg).

Heuliañ a ra ar pennad-mañ an treuzskrivañ hag an treuzlizherennañ a gaver er
reolad DIN-31635, dreist-holl ; merket eo an adstummoù stag ouzh reoladoù all
gant ur varrenn veskellek (s.o. Treuzskrivañ ar yezhoù semitek). notennit e
c’haller erlec'hiañ un tired kognek ouzh ar makron a skiver a-us d'ar
vogalennoù. Evit treuzlizherennañ an arabeg e ranker merkañ sklaer an
arouezennoù na vezont ket distaget pe a vez distaget evel arouezennoù all, kuit
a nep amjestregezh ; koulskoude ne ra an treuzlizherennañ nemet heñchañ an
distagadur. Sellet traoñoc’h evit gouzout hiroc’h. Heuliañ a ra an
treuzskrivadur soniadurel (eeunet un disterañ amañ) reolennoù al Lizherenneg
Soniadurel Etrebroadel (API) : mar fell deoc’h mont donoc’h war distagadur an
arabeg, sellit ouzh ar pennad soniadurezh an arabeg. Nemet e vije resisaet un
dra bennak all e vo treuzskrivet an arabeg er pennad-mañ ha neket
treuzlizherennet eo. Vogalennet eo an holl dermenoù skrivet en arabeg ha merket
eo an holl diakritegoù (war-bouez ur sukūn bennak). war ar pemdez eo ral-kenañ
seurt notadur klok na vez kavet nemet en oberennoù didaktek, evel ar pennad-mañ.

Al lizherennoù hep stummoù diabarzh na deroù ger ne vezont ket stag morse ouzh
lizherenn all ebet, ha pa vefe e diabarzh ur ger. N'eus nemet un doare da
skrivañ an ﺀ hamza rak ne vez ket stag gwech ebet ouzh al lizherenn zo en he
raok pe war he lerc’h. Un diakriteg e c’hall an hamza bezañ, a-benn neuze e rank
kaout un harpell (lizherenn harp). Ne grog ger ebet er geriadur gant un ʾalif,
setu m'eo an hamza al lizherenn gentañ ha pa vefe bet lakaet al lec’h-se d'an
ʾalif gant an hengoun hag an istor.

Ur gensonenn eo an ة tāʾ marbūṭa (« tāʾ bouklet » ; un deveradenn istorel eus an
ت tāʾ eo ha neket eus an ه hāʾ, setu perak ez eus daou bik. Trawalc’h eo bouklañ
un tāʾ evit kaout un tāʾ marbūṭa), da lavaret eo un /t/ ; koulskoude, ne vez
kavet nemet e lost ar gerioù hag e vez atav un /a/ (skrivet nemeur) en he raok.
Ne vez distaget an son /t/ nemet pa vez distaget ivez ar vogalennoù troadurel zo
en he raok ; ingal e lamer ar vogalennoù-se en distagadur pemdeziek avat. Setu
perak e lavarer, ha pa vefe direizh, e talv al lizherenn-mañ evit [a(t)].

En un distagadur ledan e lakaer da glevet un [h] e-lec’h an [t] pa vez un ehan.
Ur ral eo ma vefe treuzskrivet an tāʾ marbūṭa pa vez mut ; n'eus nemet gant an
treuzlizherennañ ma vez merket (sellet a-is ouzh ar rannbennad Treuzlizherennañ)
peurliesañ, met kemmañ a ra an doare aliesik. Er c’helc’hgeriadur-mañ e vo
notennet an tāʾ marbūṭa gant ʰ. Sellet ivez traoñoc’h ouzh Doareoù lenn evit
titouroù all.

Ne vez implijet al lizherenn ى ʾalif maqṣūra nemet e lost ar gerioù ; ul
lizherenn hiraat evit ar soniad /a/ eo. E anv a verk ar son roet da glevet,
« ʾalif hiraat », ha neket e stumm peogwir e tenn al lizherenn d'ur ي yāʾ.
Deskrivet eo e implij er rannbennad « Vogalennoù hir ha lizherennoù hiraat ».

Pa vez un ا ʾalif goude ul ل lām, e ranker erlec’hiañ an div lizherenn gant an
ere لا ;gwechall e oa ereoù all a seurt-se na reer ket ganto ken nemet er
skridoù kribet-pizh han en un nebeud degouezhadennoù sonnet. Kavet e vezont
c’hoazh er testennoù kozh. Lod anezho zo deskrivet er pennad a denn d'an ereoù.

E gerioù zo, ha dreist-holl pa vez troadennet ar verb, e c’haller skrivañ un
ʾalif mut na ra nemet harpañ un arouezenn diforc'hiñ. Kavet e vez dreist-holl er
ger مِائَة miʾa, « kant » (a vefe reishoc’h e skrivañ مِئَة). E displegadenn ar
berb ez ouzhpenner un ʾalif mut goude ur wāw و e lost ar gerioù ; evel-henn :

War ar pemdez ne ra an arabeg skrivet gant arouezenn diforc'hiñ ebet koulz
lavaret, paneve ar pik usskrivet pe isskrivet evit digejañ lizherennoù amjestr
(sellet ouzh Istor al lizherenneg arabek da gaout muioc’h a ditouroù). En ur
framm kenteliourel pe relijiel avat e lakaer adarouezennoù niverus da aesaat al
lenn. Dre ma ne vez ket notennet gant an arabeg nag ar vogalennoù, da skouer,
nag hirder ar c'hensonennoù pe c’hoazh an hevelebekadurioù, n'hall ket un danvez
lenner lenn un destenn a vouezh uhel hep bezañ skoazellet gant an arouezennoù-se
pe hep gouzout ar yezh ervat.

Deskrivet eo an arouezennoù diforc'hiñ dre ar munud er pennad Diforc'helloù al
lizherenneg arabek. aliet oc’h da lenn ar pennad-se a-raok kenderc’hel da lenn
ar pennad-mañ pelloc’h. Evit gwir, ar gerioùarabek merket amañ a ra gant an
diforc'helloù-se hag anavezout anezho zo ret-holl evit kompren krafoù zo.

En desped d'ar pezh a c’hallfer krediñ, kensonennoù (pe lizherennoù mut) zo eus
an holl lizherennoù meneget en taolennoù a-us. Ne vez ket notennet nemeur ar
vogalennoù ha, pa vezont, eo dindan stumm arouezennoù diforc'hiñ.

Ne vezont notennet nemet dre stumm diforc'helloù hag hepken evit lemel kuit un
amjestregezh (ral a wezh) pe enoberennoù kenteliouriezh pe relijion.

Peder lizherenn, anvet « hiraat », a implijer evit merkañ bezañs ur vogalenn hir
— na vezont ket skrivet peurliesañ —, ا ʾalif, ى ʾalif maqṣūra (e lost ar gerioù
hepken), ي yāʾ, ha و wāw. An div ziwezhañ zo ivez ar c’hensonennoù leun y ha w.
Setu an degouezhioù amjestr a gaver en un destenn divogalennet (da lavaret tost
dalc’hmat) :

Evit ar son ū, da skouer, e tigej an arabeg en un doare poellek ar soniad hir en
uw ; evel ne vez skrivet nemet ar gensonenn e seblant notenniñ ū ivez. En
doare-se e c’hall al lizherennoù-se, zo holl kensonennoù (ent istorel evit an ا
ʾalif) c’hoari, en ur mod, ar roll vogalennoù hir ; lavaret e vez neuze ez int
mater lectionis (e latin « mamm al lenn »). Ent gwir, daoust dezhañ bezañ un
abjad e verk atav al lizherenneg arabek plas ar vogalennoù hir : hag evel-se, ar
sinoù a verk ar plasoù-se zo lennet evel pa vijent vogalennoù. Skriturioù
semitek all evel, da skouer, hini al lizherenneg hebraek a implij ivez an
doare-se. Kement-se a laka arbennigourien zo war ar skriturioù (evel Thomas
Bauer ; s.o. al levrlennadur a-is) da embann n'eo ket kensonennek-rik an
abjadoù-se hag e tleer sellet outo evel ouzh gwir lizherennegoù enno vogalennoù
neuze.

Implijout a reer div (pe zivvogalenn) dreist-holl, ay hag aw ; evel ne skriver
ket a diouzh boaz, ne verker nemet an eil elfenn, y pe w gant ar gensonenn a
zere, ي yāʾ pe و wāw, ar pezh a zegas un amjestregezh ouzhpenn rak gallout a ra
ي yāʾ ha و wāw bezañ lennet evel :

E penn-kentañ e notenne al lizherenn ʾalif ur gensonenn darzh taolet gant an
tarzh, pe « taol tarzh », treuzskrivet [ʔ], evel ma vez kadarnaet gant al
lizherennegoù all deveret eus an hevelep orin fenikek. Ar pezh zo eo bet
implijet da mater lectionis, evel yāʾ ha wāw, da lavaret eo he deus talvezet da
arouezenn erlec’hiañ evit notenniñ ur vogalenn hir. kement-se zo c’hoarvezet
ivez gant abjadoù all. A-feur ma tremene an amzer eo steuziet he zalvoudegezh
soniadurel hag abaoe e talvez an ʾalif da erlec’hiañ soniadoù, da notenniñ
hirder ar vogalenn /a/ pe da harp grafek evit arouezennoù zo.

Bremañ e ra al lizherenneg gant al lizherenn hamza evit treuzskrivañ an taol
tarzh, ur soniad a c’hall dont en arabeg forzh pelec’h er gerioù, e penn-kentañ
pe e dibenn ur ger zoken. Koulskoude, ne'z a ket al lizherenn-se en-dro evel al
lizherennoù all : n'hall ket bezañ skrivet hec’h-unan pe ezhomm he deus eus un
harpell ha neuze e teu da vezañ un arouezenn diforc'hiñ :

Kemplezh eo an doareoù da skrivañ an hamza : gwell eo eta mont er munudoù en ur
pennad distag : Lizherenneg arabek (skrivañ an hamza).

Ne verk ket al lizherenneg arabek hevelebekadurioù ar c’hensonennoù
stok-ha-stok :

Zoken en arabeg, el lizherenneg anvet « kornôgel », e veze skrivet al lizherenn
fāʾ ڢ (e-lec’h ف al lizherenneg reterel), tra ma skrived qāf gant ڧ (kentoc’h
eget gant ق). Hiziv an deiz e ra an embannadurioù maghrebek diouzh boazioù ar
reter.

Evit ar yezhoù all ha n'int ket an arabeg sellet ouzh Azasadurioù al lizherenneg
arabek.



https://br.wikipedia.org/wiki/Lavar_PHP

Ur yezh programmiñ (pe lavar programmiñ) da zewezhiañ eo al lavar PHP erounezet
war an dafariad (pe servijer), eleze ne vez ket oc'h erounit war tu an arval
(war urzhiataer an implijer) evit ar reizhiadoù arval-dafariad evel ar re
arveret war ar genrouedad da skouer. Er c'hontrol e vez ur goulevig erounit
skrivet e Javascript pe un "applet" Java oc'h erounit war urzhiataer an arval.
Kevreadur an areg a zeu eus an areg C, an areg Perl hag an areg Java.

Danzeet e oa bet an areg PHP e 1994 gant un den anvet Rasmus Lerdorf. Implijout
a rae hemañ an areg nevez-se da virout ur roud eus pep gweladenn graet gant an
dud a oa o tont war e lec'hienn Genrouedad da welet e CV. Pep gweladenn e veze
graet a oa renket e-barzh ur stlennvon gant azgoulennoù (pe rekedoù) SQL. Ar
goulevig erounit 'ni eo a roe an tu da gadaviñ daveennoù ar weladennerien er
stlennvon. Dedennet e voe kalz a dud gant ar goulev-se (ar programm-se) hag e
voe goulennet digant R. Lerdorf ar gwir d'arverañ o-unan anezhañ. Setu perak e
oa bet lakaet gant R. Lerdorf ent-linenn handelv (stumm) kentañ e c'houlevig e
1995 e voe roet dezhañ an anv : Personnal Sommaire Page Tools. Diwezhatoc'h e oa
bet roet an anv Personnal Home Page v 1.0 dezhañ.

Ur berzh en doa graet an areg nevez-se ha dre-benn da se e voe divizet gant R.
Lerdorf arwellañ anezhañ hag ouzhpennañ ennañ frammoù astennetoc'h evel dodoù
arredeiñ pe frammoù amplegadek pe c'hoazh ar skor evit MySQL. E-gizh-se 'oa e oa
deut er-maez handelv daou an areg notet PHP v2 en hañv 1995. Arveret e voe buhan
war ur yoc'h lec'hiennoù.

Ur restr destenn didres eo ur goulevig erounit PHP. Enderc'hel a ra ditouroù
skrivet gant nodoù ASCII 7 bit ensoc'het e-barzh ur boneg HTML oc'h ober gant
balizennoù spesadel (<? ha ?>) ha kadavet en dafariad. Rankout a ra ar goulev
PHP bezañ un astenn .php e difin e anv evit e vefe en araez an dafariad da
erounit anezhañ.

Pa vez ur merdeer (an arval) o tont da haeziñ (pe da zigeriñ) d'ur bajenn
dialuskel ergrafet e PHP :



https://br.wikipedia.org/wiki/Latveg

Yezh ofisiel Latvia eo al latveg. War-dro 1,4 milion a dud a gomz latveg e
Latvia, ha 150 000 e broioù all. Komzet e vez latveg gant kalz tud evel yezh
estren, ur perzh dibar evit ur yezh vihanniver. Abalamour da bolitikerezh yezh
Latvia e vez komzet latveg gant tro-dro da 30% eus ar vinorelezh kenelel (924
000 den enni). O kreskiñ emañ implij al latveg er vuhez pemdeziek.

Ur yezh valtek eo al latveg, kar d'al lituaneg, daoust ma ne c'hall ket
komzerien an eil yezh hag eben en em gompren.

Embannet e voe un destenn e latveg evit ar wezh kentañ er Gwalarn e kreiz ar
16vet kantved, gant eiladur ar Pater noster e latveg e-barzh Cosmographia
Universalis Sebastian Münster, e lizherennoù latin.

En em gavout a ra al latveg e rumm baltek familh ar yezhoù indezeuropek. Unan
eus an div yezh valtek bev gant ur statud ofisiel eo (an hini all o vezañ al
lituaneg). Dalc'het o deus al latveg hag al lituaneg kalz perzhioù eus
morfologiezh anvioù ar rakyezh, daoust dezho kaout perzhioù nevez a-fed
fonologiezh ha morfologiezh ar verb, al latveg o kaout perzhioù nevesoc'h evit
al lituaneg.

Teir rannyezh latvek a zo: ar rannyezh livonek, ar rannyezh latgalek ha rannyezh
ar c'hreiz. Rannet eo rannyezh Livonia etre rannyezh ar Vidzeme ha rannyezh ar
c'hKurland (anvet ivez tāmnieku pe ventiņu). Rannyezh ar c'hreiz, diazez al
latveg a-vremañ a zo rannet etre rannyezh ar Vidzeme, ar rannyezh kuronek ha an
hini semigallek. Arabat eo droukveskañ ar rannyezhoù latvek gant al livoneg, ar
c'huroneg, ar semigalleg hag ar seloneg, a zo yezhoù all.

Levezonet e voe rannyezh Livonia muioc'h evit al latveg e rannvroioù all Latvia
gant gwiskad-dindan al livoneg. Daou bouez-mouezh a ro e rannyezh Livonia. E
Kurland ez a ar vogalennoù berr e fin ar gerioù da get, pa'z a ar vogalennoù hir
war verraat. E pep gour hag e pep niverenn ne vez implijet nemet ur stumm eus ar
verb. An anvioù tud en daou c'hour a vez deveret gant an dibennoù - els, -ans.
Er rakgerioù ez a i.e. da e. Abalamour d'an treuzannezañ ha da implij ur yezh
standard eo aet ar rannyezh-se war wanaat. Ganet e voe diwar Livoniz a grogas da
gomz latveg hag a deuzas yezhadur al livoneg el latveg.

Rannyezhoù ar Vidzeme ha Semigallia a zo tostoc'h an eil ouzh eben eget ouzh ar
rannyezh guronek, a implij doareoù koshoc'h. Tri bouez-mouezh a zo e rannyezh ar
c'hreiz. E rannyezh Semigallia e vez implijet ŗ c'hoazh.

Abalamour da istor al latveg e vez komzet gant kalz tud o deus ur yezh-vamm all,
e-keñver al latvegerien a-vihanik. 900 000 a dud estren pe minorelaet a zo e
Latvia: Rusianed, Belarused, Ukrainiz, Poloniz, hag all. Mont a reas an darn
vrasañ anezho da Latvia pa oa eus ar vro ur republik soviedel, etre 1940 ha
1991, ouzhpenn ar minorelezhioù a oa en tiriad a-raok. Hervez ur sontadeg nevez
e lavar 60% eus minorelezhioù Latvia e komzont latveg flour. Komzet e vez al
latveg flouroc'h gant rummadoù yaouankañ ar minorelezhioù.

Dibenn an anvioù gourel a zo, war-bouez un nebeud ezreolderioù, -s, -is pe -us,
dibenn an anvioù gwregel a vez -a pe -e. Un nebeud gerioù gwregel o deus un
dibenn gant -s, da skouer govs ‘buoc'h’ pe pils ‘kastell’. Dre-se ez eus kalz
ezreolderioù e yezhadur al latveg. Evit an anvioù gourel ez eus peder
dro-anvioù, evit ar re wregel ez eus tri. Kavout a reer an Nominativ
(Nominatīvs), ar Genitiv (Ģenitīvs), an Dativ (Datīvs) an Akuzativ (Akuzatīvs)
al Lokativ (Lokatīvs) an Instrumentel (Instrumentālis) hag ar Vokativ
(Vokatīvs). An div dro diwezhañ ne vezont ket kavet alies dre ma c'heller
erlec'hiañ an Instrumentel gant an doare ar + Akkusativ, hag ar Vokativ a saver
en ur lemel ar -s en anvioù gourel pe ar -š pe -a evit ar stumm bihanaat.

Dibenn ar verboù a zo -ēt, -āt, -īt, -ot pe -t. En trede gour eo hevelep atav an
dibennoù an niver unan hag an niver lies. Tri rummadoù displegadur a zo.

Gallout a reer merzout a vez heuliet dre ret pep araogenn en niver unan gant un
dro-anv resis (goude pie ‘da, e-kichen...’ da skouer e kaver atav ar Genitiv),
er c'hontrol e vez heuliet pep araogenn gant an Dativ. Er skouer-mañ e lavarer
„e-ti ar mignon“ pie drauga, met „e-ti ar vignoned“ pie draugiem.

Skrivet e oa bet al latveg e reizhskrivadur ar Gwalarn, da gentañ gant ur sistem
diazezet war pennaennoù ar fonetik alamanek, pa veze rannyezh Latgalia skrivet
gant harp pennaennoù ar reizhskrivadur polonek. E deroù an 20vet kantved e voe
erlec'hiet ar sistem-se gant ur sistem azasoc'h e-keñver ar fonetik, en ur
implij al lizherenneg latin kemmañ un disterañ.

Implijout a ra al lizherenneg latvek arnevez 22 lizherenn digemm eus al
lizherenneg latin (an holl estreget Q, W, X ha Y). Ouzhpennet e vez c'hoazh
unnek lizherenn dre gemmoù. Gallout a ra al lizherennoù vogalennoù A, E, I ha U
kaout ur makron da ziskouez an hirder, ar lizherennoù digemm o vezañ berr.
Gallout a ra al lizherennoù C, S ha Z, a zistager en o furm digemm [ts], [s] ha
[z] kaout ur c'haron. Distagañ a reer al lizherennoù merket, Č, Š ha Ž [tʃ], [ʃ]
ha [ʒ]. Skrivañ a reer al lizherennoù Ģ, Ķ, Ļ ha Ņ gant ul lostig a-zindan (pe
a-us al lizherenn vunut g). Stummoù kemmet (staoniekaet) eus G, K, L ha N int ha
skeudenniñ a reont ar soniadoù [ɟ], [c], [ʎ] ha [ɲ]. Ouzhpenn a reer lizherennoù
d'al lizherenneg standard-mañ e rannyezhoù latvek.

Kenglotañ a ra hogozik peurvat ar grafemoù hag ar fonemoù latvek. Pep fonem en
deus e lizherenn, neuze n'eo ket ret d'al lenner deskiñ penaos e tistager ur
ger, n'en deus nemet distagañ anezhañ. Tri zireizhder a zo nemetken, a c'hellfe
lakaat unan bennak da zistagañ a-dreuz. An hini kentañ a zo al lizherenn E hag
he furm hir Ē, a implijer evit skrivañ div soniad evit furm berr pe hir eus [ɛ]
pe [æ]. Al lizherenn O a verk an [ɔ] berr pe hir, hag ivez an diftongenn [uɔ].
Skrivañ a reer an teir soniad-mañ O, Ō ha Uo e latgaleg, hag Latviiz zo a stourm
evit ma vefe graet kement-se e latveg standard. Koulskoude e vez arguzet gant an
darn vrasañ eus ar yezhourien latvek ne gaver o ha ō nemet e gerioù amprestet
diwar yezhoù all, Uo o vezañ ar fonem latvek a-orin nemetañ. Tennet e voe an
divlizherenn Uo e 1914, hag al lizherenn Ō n'eo ket bet implijet el lizherenn
latvek ofisiel goude 1946. Tennet e voe al lizherennoù Ŗ ha Ch e 1957, daoust ma
vezont implijet c'hoazh e rannyezhoù zo, ha gant kalz Latviiz a zo o chom
er-maez Latvia. Ne implijer al lizherenn Y nemet e latgaleg, evit merkañ ur
fonem all ha ne gaver ket e rannyezhoù latvek all. Aotreañ a ra ar
reizhskrivadur latvek nav divlizherenn, a skriver Ai, Au, Ei, Ie, Iu, Ui, Oi, Dz
ha Dž.

Diazezet e oa ar reizhskrivadur kozh war hini an alamaneg, ha ne genglote ket
gant fonemoù al latveg. Da gentañ e voe implijet da skrivañ testennoù relijiel
evit ar veleien alaman, evito da c'hallout labourat gant al Latviiz. Dizurzh e
oa ar skridoù latvek kentañ: daouzek doare da skrivañ Š a oa. E 1631 e klaskas
ar beleg alaman Georgs (Juris) Mancelis reizhiata ar skritur. Skrivañ a reas ar
vogalennoù hir hervez o flas er ger — ur vogalenn verr heuliet gant h er
wrizienn, ur vogalenn verr el lostger hag ur vogalenn gant un arouezenn-diforc'h
en dibenn o verkañ daou bouez-mouezh. Skrivet e veze ar c'hensonennoù diwar
skouer an alamaneg gant meur a lizherenn. Implijet e voe ar reizhskrivadur kozh
betek an 20vet kantved ha neuze e teuas tamm-ha-tamm ar reizhskrivadur arnevez
en e lec'h.

Dre ma ne vez ket an arouezennoù-diforc'h kemeret e kont gant ar meziantoù eo
deuet war-wel ur reizhskrivadur diofisiel, a vez anvet translit, pa n'eo ket an
implijer evit ober gant arouezennoù-diforc'h, abalamour d'ar mediaoù a-vremañ
(postelioù, foromoù, SMS h.a.). Implijet e vez neuze al lizherenneg latin
nemetken, ha disoñjet e vez al lizherennoù na vezont ket implijet er
reizhskrivadur standard. Evel-se e vez digrafoù erlec'hiet ouzh an
arouezennoù-diforc'h - un divlizherenn o verkañ ur vogalenn hir (evel e finneg
hag en estoneg); ur j da heul ur gensonenn a verk ar staoniekadur, d.l.e., ul
lostig; hag ar c'hensonennoù dre daravat Š, Č ha Ž a vez skrivet gant h e-lec'h
ar c'haron, evel e saozneg. A-wezhioù e vez lakaet e-lec'h an eil lizherenn, a
zo bet lakaet e-lec'h an arouezenn-diforc'h, unan eus an div arouezenn-diforc'h
(da skouer e vez skrivet š evel ss pe sj, ha n'eo ket sh), ha peogwir o deus
kalz o dud poan oc'h implijout an doareoù divoutin-mañ, e skrivont hep merkañ an
arouezenn-diforc'h, pe ez implijont an digrafoù pa vez ur ster disheñvel
abalamour d'an arouezenn-diforc'h nemetken. A-wezhioù e vez lakaet ur galvad
a-raok pe goude al lizherenn a oa da gaout un arouezenn-diforc'h. Alies e vez an
digrafoù implijet ha kemmesket zoken gant lizherennoù ar reizhskrivadur
standard. Daoust ma'z eus meziantoù bremañ a ra gant an arouezennoù-diforc'h e
vez c'hoazh graet alies hepto, evit abegoù sokial hag abalamour d'an arc'hant.

Hir e tistager ar vogalennoù gant makron (da lavaret eo ā, ē, ī hag ū), pa'z eo
berr ar vogalennoù all, tost diheglev e fin ar gerioù.

Ur fonem a zo eus hirder ar vogalennoù, a-bouez eo e roll er yezh. Da skouer e
sinifi koka [ˈkuɔka] 'graet gant koad', kokā [ˈkuɔkaː] 'war ar wezenn'; pile
[ˈpilɛ] a sinifi 'ur berad', ha pīle [ˈpiːlɛ] 'un houad'.

10 diftongenn a zo e latveg (/ai ui ɛi au iɛ uɔ iu (ɔi) ɛu (ɔu)/), daoust ma ne
gaver reoù zo nemet en anvioù divoutin hag estlamadelloù.

Distagañ a reer an o e gerioù a orin latvek evel an diftongenn [uɐ], met e
gerioù estren e tistager anezhañ [ɔ] pe [ɔː]. Dre ma ne c'hell an diftongennoù
bezañ hir na verr, n'eus o gant makron ebet er reizhskrivadur latvek.

Hervez lod e tispartias yezhoù baltek ar reter diouzh re ar gwalarn (pe marteze
diouzh ur yezh gentbaltek) etre 400 ha 600. Krog e voe al lituaneg hag al latveg
da vezañ disheñvel an eil diouzh egile goude 800, an div yezh o vezañ bet
rannyezhoù eus an hevelep yezh e-pad ur prantad hir. Rannyezhoù ardreuzat a oa
bet d'an nebeutañ betek ar 14vet pe 15vet kantved, marteze betek ar 17vet
kantved.

Ar skouerioù koshañ eus skridoù latvek a zo tennet eus un droigidezh eus ur
sonenn bet graet e 1530 gant Nikolaus Ramm, ur beleg alaman e Riga.

E 1908, e savas ar yezhoniourien latvek Kārlis Mīlenbahs ha Jānis Endzelīns al
lizherenneg latvek arnevez, a voe erlec'hiet tamm-ha-tamm ouzh ar reizhskrivadur
kozh bet implijet betek-henn. Ur perzh all eus ar yezh a voe diorroet er
mare-se, hag e lituaneg ivez: cheñch anvioù ar broioù hag ar yezhoù all, pegen
dianav bennak e vijent, hervez sistem fonetikel al latveg. Implijet e oa bet an
doare, zoken pa implij ar yezh all al lizherenneg latin. Ouzhpenn-se e vez
cheñchet an anvioù evito da gaout dibennoù ret evit an troadur. Da skouer e
c'hell anv ul lec'h evel Lecropt (ur barrez skoz) dont da vezañ Lekropta; ar
gêriadenn skoz Tillicoultry a zeu da vezañ Tilikutrija. Ur skouer vat evit
purelezh yezh eo er yezh gozh-se.

Meur a genstrivadeg a zo bep bloaz evit brudañ implij mat al latveg. Evel-se e
vez aozet gant Kreizenn Stad ar Yezh kenstrivadegoù evit ar fazioù er yezh,
anvet "Gimalajiešu superlācis" diwar un droidigezh fall-put eus Arzh du Azia. Ar
fazioù-mañ, alies farsus a-walc'h, a vez yezhadurel ha stilistikel war un dro.
An aozerien a lavar e kaver kalz fazioù er rannvroioù enno kalz rusianegerien,
koulz hag e gourmarc'hadoù e perc'henn Lituaniz. N'eo ket yezhadurel dre ret an
troidigezhioù fall, met ivez stilistikel, ha fazioù gerioù, evel troidigezhioù
war-eeun diwar ar saozneg.



https://br.wikipedia.org/wiki/Lao_Zi

Lao Zi ( 老子, pinyin Lǎo Zǐ, ÉFEO Lao-Tseu, “Mestr Lao” pe “Lao Gozh”) a reer eus
un dudenn deskrivet evel ur prederour kevrinek e Sina gozh. Ez-hengounel e vez
lakaet Lao Zi da aozer an Dao De Jing, ha dre-se da ziazezer an Daoegezh.
Azeulet e vez en darn vrasañ eus skourroù relijiel an Daoegezh.

Hervez an hengoun sinaat e vevas Lao Zi er 6vet kantvet KJK, met niverus eo an
istorourien o soñjal ez eus anezhañ ur meskaj eus meur a zen gwirion ;
gouizieien all a lavar e voe evit gwir eus Lao Zi er 4re kantved KJK.
Pouezus-tre eo Laozi er sevenadur sinaat, betek hiziv an deiz, hag en Azia
a-bezh ivez. Er bed-holl ez eus bet emsavioù a-enep ar galloudoù aotrouniek a
embannas bezañ levezonet gant Dao De Jing Lao Zi.

Ar skrid kentañ ma kaver meneg eus Lao Zi eo levr al lezennour Han Feizi
(281-233 KJK), ma lenner ez eo Lao Zi aozer an Dao De Jing. Tremen kant vloaz
diwezhatoc’h e voe skrivet ar Shi ji (“Eñvorennoù an istorour”) gant an istorour
meur Sima Qian ( 司馬遷 , Sīmǎ Qiān, ÉFEO ”Sse-ma Ts’ien”) a vevas etre ~145 ha ~87
KJK. Setu amañ un droidigezh eus ar meneg kentañ eus Lao Zi er skrid-se :

Pelloc’h avat en hevelp skrid e komz Sima Qian eus ul Lao Lài Zi ( 老來子 , "Mestr
Lao da zont") a skrivas ul levr 15 rann enni hag a oa kempred gant Konfusius
(551-479 KJK) ; pelloc’h c’hoazh e kaver ul Lao Dan anavezet, anezhañ un
istorour hag un urisinour a vevas dindan ren an dug Xian (384-362 KJK) er Stad
Qin.

Mar distroer da skrid Sima Qian e tesker penaos e teuas Lao Zi ken faezh gant
diskar ar vuhezegezh e kêr ma’z eas war-du ar C’hornôg a-benn ren buhez ur
penitiour eno. P’em gavas war vevenn ar rouantelezh Zhou, en ode Han Ku, e voe
anavezet gant ur gward anvet Yin Xi a c’houlennas digantañ skrivañ e soñjoù kent
em dennañ diouzh ar vuhez foran ; neuze e skrivas Lao Zi al levr berr 5 000
kealarouez ennañ a anavezer dindan an anvioù Dao De Jing ( 道德經 ) “Klaselour an
Hent hag ar Perzh”, pe Laozi. Biken ken ne voe gwelet Lao Zi e Sina.

War-dro kreiz an 20vet kantved e voe ur c’henemglev etre an darn vrasañ eus ar
sinaourien evit embann ne voe ket eus Lao Zi un den istorel – pe da nebeutañ ne
c’halled ket prouiñ e oa un den istorel anezhañ – hag ez eus eus an Dao De Jing
ur c’hendastumad soñjoù liesorin eus ar 4re kantved KJK. Diwar istor Lao Zi o
profañ an Dao De Jing da Yin Xi e kreskas skeudenn Lao Zi evel un doue o profañ
ar Wirionez Salvus da vab-den doaniet.

E deroù ren ar remziad Han (202 KJK-220 GJK) en em vodas an Daoidi gentañ
tro-dro d’an Dao De Jing da ziazezañ skol an Huanglao Dao, “Dao an Impalaer
Melen” a bouezas evit ma vije damkan an ober hep ober (gwelet Daoegezh) lakaet e
pleustr er politikerezh en enep da reolennoù strizh heulierien Konfusius. Da
sent e voe Lao Zi ha Huanglao lakaet ganto, hag azeulet a-benn goulenn diganto
sikour evit tizhout an hirhoal.

Pelloc’h e selled ouzh Lao Zi evel ouzh un doue, ha pelloc'h c'hoazh e voe ar
Mestr kozh lakaet da vezañ an Dao e-unan : bez’ e vije bet eus Lao Zi kent en
hollved, ha kemmañ a raje a-benn degas kemmoù en hollved dre lakaat ar yin hag
ar yang da c'hoari. Tremenet e vije dre an Douar da ziskuliañ kelennadurezh an
divarvelezh da renerien santel Sina gozh. Setu Lao Zi lakaet da Vesiaz en desped
da gentelioù an Dao De Jing.

Diwezhatoc’h e voe anavezet Lao Zi gant ar Vouddhaegezh evel un doue en devije
“distroet ar gouezarded” en ode Han Ku ha prientet an hent d’ar Vouddhaegezh e
Sina. E penn an Teir Relijion (Bouddhaegezh, Daoegezh ha Konfusianegezh) e voe
lakaet neuze.

Zoken pa ne voe ket un den gwirion eus Lao Zi e c’haller lavaret e levezonas dre
an Dao De Jing lod politikourien gornogel a vreutaas evit ma vije ar renerien
uveloc’h ha ma vije skañvaet pouez ar Stadoù war buhez ar pobloù. Lod emsavioù
peoc’hour ha/pe anveliour a embannas bezañ levezonet gant an Dao De Jing ivez.
War dachenn an armerzh e c’haller menegiñ damkan Murray N. Rothbard (1926-1995)
a reer ar gevalaouriezh anveliour anezhi.



https://br.wikipedia.org/wiki/Kreta

Kreta (e gresianeg : Κρήτη, Kríti ['kriti]; Gresianeg kozh: Κρήτη, Krḗtē) a zo
an enezenn vrasañ ha pobletañ Inizi Gres, 88vet enezenn vrasañ ar bed ha pempvet
enezenn vrasañ ar  Mor Kreizdouarel, war-lerc’h Sicilia, Sardinia, Kubris, ha
Korsika. Kreta hag un toullad enezennoù tro-war-dro da Greta a ya da ober
rannvro Kreta (e gresianeg: Περιφέρεια Κρήτης), unan eus rannvroioù
melestradurel e Bro-C’hres. Ar gêrbenn a zo Heraklion. E 2011, e oa 623,065 a
dud o vevañ eno.

Ul lodenn vras eus an ekonomiezh ha glad sevenadurel Bro-C’hres enni, brudetevit
ar muzik hag ar varzhoniezh, hagez eo kreizenn ar sevenadurezh vinoan (war-dro
2700–1420 kent J.-K.), unan eus kentañ sevenadurezhioù bras Europa, ma oa savet
kentañ palezioù Europa[1]. Staget eo bet ouzh Bro-C'hres e 1913 hag unan eus he
zrizek periferia (rannvro velestradurel) eo.

Roudoù eus an Hominidae a gaver e Kreta adalek 130 000 vloaz zo. E diwezh an
Neolitik hag e-doug Oadvezh an arem e vleunias ur sevenadur diorroet-kenañ e
Kreta, ar sevenadur minoan. Dalc'het eo bet gant meur a Stad hellenadek, an
Impalaeriezh roman, Impalaeriezh Bizantion, Emirelezh Kreta, Republik Venezia
hag an Impalaeriezh otoman. Goude ur prantad emrenerezh berr, eus 1897 da 1913,
dindan ur gouarnamant da c'hortoz, e tivizas dont da vezañ ul lodenn eus
Bro-C'hres. Dalc'het e voe gant an Trede Reich e-pad an Eil brezel-bed, goude
Emgann Kreta.



https://br.wikipedia.org/wiki/Kilogramm

Ar c'hilogramm (simbol: kg) eo an unanenn SI diazez evit ar mas. Dre dermenadur
ez eo kevatal gant mas pimpatrom etrebroadel ar c'hilogram, anezhañ ur granenn
platin iridiet (90 % platin ha 10 % iridiom), 39 mm he diametr ha 39 mm hec'h
uhelder, ha disklêriet unanenn vas SI abaoe 1889 gant Burev Etrebroadel ar
Pouezioù hag ar Muzulioù (BIPM).

Bez' ez eo an unanenn SI diazez nemeti a ra gant ur rakger [1]. Ul lieskement
eus ar gramm eo: 1 kg = 1 000 g.

Padal, abaoe m'eo bet termenet talvoudoù digemmennoù Josephson (CIPM (1988)
Erbed 1, PV 56; 19) ha von Klitzing (CIPM (1988), Erbed 2, PV 56; 20) gant an
SI, e c'heller ober gant an daou dalvoud-se (KJ = 4,835 979×10+14 Hz/V hag RK =
2,581 280 7×10+4 Ω) ha gant termenadur an amper evit termeniñ ar c'hilogramm
evel-henn :

Graet eo vez ivez gant an unanennoù-se war dachenn ar relativelezh strishaet
e-giz unanennoù energiezh (dre al liammadenn E=mc²).

En abeg da se e vo termenet ar gramm e-giz unanenn zeveret sur a-walc'h, da
geñver ur c'hendalc'h a zeu eus ar BIPM e miz Here 2007 e Pariz, ha roet e vefe
da zigemmenn Planck an talvoud a-varv : 6,626 069 01 . 10-34 J . s.

Diouzh resister balañs ar watt hag he c'henklotadur gant resister gwellaet mas
ur molad silisiom pur-kenañ e vo. Hag an dra-se a vo diouzh resister ar metr
« skinoù X » a c'hellfe gwellaat gant labourioù ar fizikour Theodor W. Hänsch
(evit gouzout hiroc'h gwelet (e saozneg) : [2] ha [3]).

Kontrol da unanennoù all ar sistem etrebroadel ez eus ur rakger e-barzh anv ar
« c'hilogramm » dija. Bez' e c'helljed stagañ kement rakger a zo ouzh gramm. Met
evit gwir ne vez graet nemet gant ranngementoù ar gramm.

An unanennoù angl-ha-saoz a vez graet stank a-walc'h ganto dre ar bed. Graet e
vez peurvuiañ gant unanennoù ar sistem avoirdupois (av), hag e degouezhioù 'zo
gant unanennoù ar sistem troy (t) : louzoù ha metalioù prizius.



https://br.wikipedia.org/wiki/Kergustentin

Setu ur pennad diechu hag a denn d'an istor. Gallout a rit reiñ un tamm
skoazell, ha kreskiñ ar pennad: krogit e-barzh. Mar karfec'h reiñ hoc'h ali ha
netra ken, grit 'ta e pajenn ar gaozeadenn.

Kergustentin, pe Kontanstinopolis, pe Contanstinopolis ( Κωνσταντινούπολις e
gregach, Constantinopolis e latin, Istanbul e turkeg)) , a zo bet diazezet e
deroù ar IIIvet kantved gant an impalaer roman Constantinus Iañ, pe Kustentin,
evit krouiñ un eil kêrbenn d'an Impalaeriezh roman, ur Roma nevez dibabet da anv
nevez ar gêr gozh Bizantion, met chomet eo an eil anv en enor da Gustentin,
Constantinopolis (gresianeg : Κωνσταντινούπολις). Dre urzh Kustentin eo bet
adsavet hag adkempennet dindan un nebeud bloavezioù, kaset di kinkladurioù
pinvidikañ an impalaeriezh. Lidet e voe an digoridigezh d'an 11 a viz Mae 330.
Bravoc'h ha brasoc'h eget Roma e oa deuet da vezañ dre ma kreske pinvidigezh
Impalaeriezh roman ar Reter a oa bet savet pa oa bet divizet gant Teodosius Iañ
ma vije e zaou vab o ren war bep a hanterenn eus an impalaeriezh roman a oa erru
re vras evit bezañ meret en un doare efedus gant ur renerezh kreizennet en ul
lec'h hepken. Kêrbenn ar bed gresianek e oa ivez hag ur greizenn kenwerzh, an
hini pouezusañ er bed anavezet e-pad kantvedoù. Deuet eo da vezañ Istanbul,
kêrbenn gozh ha kêr vrasañ Turkia. Annezidi Kergustentin a zo anvet ar
Gergustentinidi, met graet e vez ar Vizañtiz eus outo peurvuiañ.

Bizantion a oa un drevadenn staliet er VIvet kantved gant Gresianed Megara war
strizh-mor ar Bosfor etre ar Mor Kreizdouar hag ar Mor Du. Ul lec'h strategel e
oa hag unan eus ar re wellañ evit ar c'henwerzh. War riblennoù un draonienn
anvet ar C'horn-Aour e oa bet staliet ar porzhioù, ar porzh kenwerzh ha porzh ar
morlu.

Pa voe adsavet gant Kustentin e lavared e oa staliet war seiz menez evel
Kêr-Roma. Ar "Straed-greizenn" (ar Mêsê), mein-marbr e-leizh warni, riblennet
gant bolzwaregoù hir a-hed meur a gilometr, a zibune porchedoù, plasennoù,
bolzioù-enor, delwennoù hag ilizoù kinklet gant marelladurioù hag ikonoù
aourennet.



https://br.wikipedia.org/wiki/Kened

Ar gened pe ar gaerded, zo ur meizad, difetis eta, hag ur perzh hag a vez
anavezet d'an traoù ha d'an dud, hag a vez gwelet pe glevet gant an dud all, hag
a ro plijadur dezho peurvuiañ. Hervez Tomaz Aquino eo ar pezh a ra plijadur d'ar
gweled hepken (quae visa placet). Gallout a ra ar blijadur-se dont ivez
koulskoude eus ar stumm, ar fiñv, an ton. Studiet e vez ar gened e meur a
ziskibliezh, er brederouriezh evel en arz, er bredoniezh, pe er gevredoniezh.
Gallout a ra meizad ar gened kemmañ hervez ar broioù hag an amzerioù, evel ma
weler en oberennoù arzel, el liverezh dreist-holl, met ivez hervez an dud. Daou
zen ne gavint ket ken kaer ar memes tra. Hervez David Hume: « Ar gened n'eo ket
ur perzh d'an traoù anezho o-unan, n'eus anezhi nemet e spered an hini a sell
outi, ha pep den a wel ur gened disheñvel. » Koulskoude e vez emglev dre vras
etre an holl dud war an traoù a gened.»

Ar gened zo ur c'haer a brof digant Doue, da-lavaras sant Aogustin Hippo
(354-430), met arabat d'an dud vat soñjal eo ur mad bras, rak Doue he ro ivez
d'an dud fall.

Peurvuiañ e komzer eus kened diabarzh da ober anv eus un dra pe un den ha n'eo
ket splann e gened.

Ar vilded eo an anv kontrol d'ar gened. Evel ar gened eo ur meizad a gemm hervez
an amzer hag an dud.

Gant bed ar c'hiz e vez kinniget d'an dud gwiskañ dilhad kaer, ha bravigoù (pe
braverioù). Dre ar bruderezh e vez lakaet dindan selloù an holl ur skeudenn eus
ar gened liammet ouzh ar binvidigezh hag an arc'hant.

Deuet eo ar c'hiz da aozañ kenstrivadegoù kened evit ar merc'hed dreist-holl, en
holl, vroioù, hag e Breizh evel e lec'h all. Kevezerezh zoken a vez etre
aozerien an holl genstrivadegoù-se: Miss Universe, Miss World, Miss
International, Miss Earth. En degouezhioù-se emañ beli an arc'hant war ar gened
.



https://br.wikipedia.org/wiki/Keheder

Ar c'heheder a zo ur c'helc'h faltazius treset war ur blanedenn pe un dra
steredoniel ken e chom atav war hanter an hent etre ar poloù. Rannet e vez ar
blanedenn etre un hemisferenn norzh hag un hemisferenn su. Diwar an termenadur
eo 0° da ledred ar c'heheder. Kelc'h keheder ar Voul-Douar a zo war-dro 40 075
km hed.

E-touez ar pemp kelc'h led jedet diwar al liamm etre troiadur an Douar ha tresad
e orbit tro-dro d'an Heol eo ar c'heheder hag ivez al ledred nemetañ dezhañ tres
ur c'helc'h bras-tre.

Dre e zilec'hiañ mareel en oabl e tremen ar Heol just a-us d'ar c'heheder div
wech bep bloaz er boentenn vernel e keided an nevezamzer e miz Meurzh hag e
keided an diskaramzer e miz Gwengolo. D'an 21 a viz Meurzh ha d'an 21 a viz
Gwengolo e kouezh bannoù an Heol sonn hag a-serzh d'an Douar.

War ar c'heheder e sav hag ez a da guzh an Heol dindan vunutennoù nemetken.
Padout a ra gouloù an deiz kement hag an noz pa cheñch padelezh div lodenn an
devezh e takadoù en Norzh hag er Su d'ar c'heheder.

E takad an trovanoù m'emañ ar c'heheder e-kreiz anezho ez eus daou vare-amzer,
unan gleb hag unan sec'h, met tost d'ar c'heheder e vez glaveier bemdez.
Koulskoude e kaver diforc'hioù er mareou-amzer diwar an uhelded ha nester ar
meurvorioù.

Al lec'h uhelañ war ar c'heheder a zo 4 690 m uhelder dezhañ 77°59′31" W war
dinaou Su ar Volcán Cayambe (kern : 5 790 m) en Ecuador ken eo al lec'h nemetañ
ma tremen linenn ar c'heheder war an erc'h.

Tremen a ra ar c'heheder dre diriad pe zourioù tiriadel 14 bro. Eus 0 hedred
(Kornôg Afrika) etrezek ar Reter :

Daoust d’hec'h anv, n'eus lec'h ebet e Ginea ar C'heheder hag a zo treuzet gant
ar c'heheder. Koulskoude emañ hec'h enez Annobón 100 mil (unanenn hirder
angl-ha-saoz) e Su an c'heheder hag emañ rest ar vro en Norzh.



https://br.wikipedia.org/wiki/Kegina%C3%B1

Ar c'heginañ eo an doare da aozañ boued evit magañ an dud. Darn a ra un arz
anezhañ.

Meur a bred a ra an den bemdez. Aozet e vez ar predoù-se gant ur c'heginer.
Hennezh a rank dibab ha prenañ an danvezioù da aozañ ar pred da gentañ. Goude-se
e labouro ganto en ur gegin gant binvioù-keginañ. Kriz e chomo ar boued na vo
ket poazhet. Poazhet e vo ar meuzioù e listri-keginañ anvet kastelodennoù pe
pladoù.

Pewgwir e tebr un den ewid é blijadur ha n'ew ked ewid bewiñ ha kreskiñ hebkén,
emà red d'ar boued boud saourus a-walc'h, pezh a chañch herwez ar vro hag ar
gevredigezh. Debriñ, ouzhpenn-se, a so un akt soçial, setu ne vo ket debret gant
tud-so sortoù-boued-so, abalamour d'ou imajoù fall (eol kolza dibaoe ar
c'h-Kentañ Bresel-Bed...), padal e vo klasket gant tud all traoù rar ha ker (ar
foie-gras pe ar c'haviar) pe c'hoazh traoù aoset gant kals à ijin ha diskouezet
braw-kenañ war ar plad ha war an daol.

An traoù-se a zepant iwe deus reolennoù-bewiñ an den o tebriñ. Lod a glasko
boued gant labelioù à beb sort : kalite, orijin, mod da broduiñ (bio, pe war an
hent-se). Lod a refuso traoù tennet deus loened (ar vejetarianed hag ar
veganed), ewid resonoù etik kement ha ewid pass gober droug d'ar loened, pe ewid
preserviñ ar viosferenn (ewid pezh sell deus an enerji, kreskiñ 1 c'hilo à
broteïn-loen a goust kals kerhoc'h eged kreskiñ kement-all à broteïn-plant).

Bremañ pa vez koñvers e-leizh etre ar broioù, e vez kaved frwezh ha legumaj
hed-ha-hed ar bloaz, pezh ne oa ked gwezhall-gozh. An dra-se en-deus chañched
boasioù-debriñ hà ritoù so. (Da skwer n'eus ked à dalvoudigezh mui ofriñ un
aval-orañj ewid Nedeleg - pa vez gwraed aval-nedeleg deus ar frwezh-se ba
lec'hioù so.)



https://br.wikipedia.org/wiki/Kechuaeg

Ur yezh komzet e Suamerika eo ar c'hechuaeg (kechuaeg: runa simi; runa, "pobl" +
simi, "genoù; komz"). Peurliesañ e vez renket e-touez ar yezhoù aymarek met n'eo
ket ken sklaer-se al liamm-familh-se.

Gwechall-kozh e veze anezhi yezh Impalaeriezh an Inkaed hag hiziv e vez komzet
c'hoazh e meur a doare tost pe dostoc'h gant tro-dro da 9.6 milion a
vammyezherien ha 4 milion a dud all e su Kolombia hag Ecuador, e Perou hag e
Bolivia a-bezh, e gwalarn Arc'hantina hag e norzh Chile. E-touez an holl yezhoù
komzet gant pobloù orin Amerika eo ar c'hechuaeg an hini gant ar muiañ a dud a
ra ganti.

Kechuaeg I pe waywacheg (waywash) komzet e kreiz Perou. Disheñvel-tre e c'hell
bezañ pep yezh er skourr-mañ an eil diouzh eben.

Kechuaeg II pe wanpouneg (wanp'una), isrannet d'he zro e tri skourr: Kechuaeg
younkayek (lec'hioù zo eus Perou); Kechuaeg an norzh (quichua pe runa shimi)
(dreist-holl e Kolombia hag Ecuador); Kechuaeg ar su (Perou, Bolivia,
Arc'hantina ha Chile). Homañ eo an doare-yezh pouezusañ dre m'emañ komzet gant
ar muiañ a dud hag a-drugarez da live sevenadurel an dud a ra gantañ.

Tost da 30% eus an holl c'herioù implijet er c'hechuaeg a-vremañ a zeu eus ar
spagnoleg ha ken don eo bet levezon ar yezh-se warni ma'z eo bet degemeret ganti
fonemennoù estren ( f, b, d, g).



https://br.wikipedia.org/wiki/Jeruzalem

Jeruzalem zo ur gêr eus ar Reter-Nesañ hag he deus ul lec'h a-bouez er
relijionoù hebraek, kristen ha muzulman, hag er spered broadel israelian. Hec'h
anv zo ירושלים Yerushalayim en hebraeg, القدس, al Quds evit an arabegerien
vuzulman pe اورشليم Ûrshalîm evit an arabegerien gristen. An anv ofisiel en
Israel eo « Yerushalayim Ûrshalîm al Quds ». Disklêriet he deus stad Israel e oa
Jeruzalem unvanet he « c'hêr-benn beurbad ». N'eo ket anavezet an doare-se da
lavaret gant ar gumuniezh etrebroadel. Reter Jeruzalem a vez sellet outi evel un
dachenn dindan dalc'h gant Palestiniz a c'houlenn anezhi da gêr-benn ur stad
palestinian da zont.

Savet eo bet ar gêr war ar menez Sion, da 745 m uhelder. E deroù 2005, e oa 200
km² dindani evit 933 113 a annezidi. Kavout a reer mesk-ha-mesk er gêr-se un
niver a relijionoù, a bobloù, hag a strolladoù sokial. Gronnet eo al lodenn
anvet « ar gêr gozh » gant mogerioù-kreñv ha kavout a reer enni daou garter
poblet gant Arabed dreist-holl, anvet karter kristen ha karter muzulman, ur
c'harter armenian hag ur c'harter yuzev.



https://br.wikipedia.org/wiki/Jean_Calvin

Jean Calvin pe Jean Cauvin (10 a viz Gouere 1509 – 27 a viz Mae 1564) a oa un
doueoniour gall da vare an Disivoud protestant, er XVIvet kantved, ha diazezer
ar pezh a voe anvet diwezhatoc’h kalvinouriezh. Disteurel a reas aotrouniezh ar
pab ha sevel a reas un doare nevez da ren an ilizoù kristen. Brudet eo abalamour
d’e skridoù doueoniezh.

Ganet e oa bet e Noyon, e Pikardi, e 1509. Pa voe embannet e dezennoù gant
Martin Luther, e oa 8 vloaz. E 1523 e voe kaset gant e dud da skol-veur Pariz da
studiañ al lizhiri hag ar gwir. E 1532 e teuas da vout doktor war ar gwir e
skol-veur Orleañs.

Tamm-ha-tamm e troas a-du gant ar mennozhioù protestant, levezonet gant Luther.
Divizout a reas mont da Vro-Suis hag en em staliañ a reas e Geneva e 1536.
Skarzhet e voe eus ar gêr-se e 1538 ha mont a reas da bastor da Strasbourg.
Dimeziñ a reas e 1539 da Idelette de Bure, un advadezourez. Distreiñ a reas da
C’heneva e 1541 hag eno e chomas betek e varv, e 1564.

Sellet a reer ouzh Calvin evel unan eus pennoù bras an Disivoud protestant. Da
26 vloaz, e 1536, e embannas an Institutio Christianae Religionis, ur skrid
latin a bouez war an doueoniezh kristen, hag e 1541 e voe embannet un droidigezh
c’hallek anezhañ. Sevel a reas ivez meur a levr displegoù war levrennoù ar Bibl,
hag a gendalc’her da lenn hiziv, e-touez ar brotestanted.



https://br.wikipedia.org/wiki/Istor_Breizh

Ur vro eo Breizh. Unan eus ar riezoù kentañ bet krouet en Europa eo ivez. Hir eo
bet hec'h istor a c'haller lakaat da sevel ken abred hag ar VIvet milved kt JK.

Goude eured Anna Breizh gant Loeiz XII e teu tamm-ha-tamm da vezañ ul lodenn eus
damani ar rouaned, ha lakaet eo da broviñs c'hall, dezhi ur parlamant, Breujoù
Breizh.

Krouet e oa ar rannvro Breizh ez-ofisiel e 1943 gant gouarnamant Vichy, enni
pevar departamant eus Breizh istorel hepken. Kontelezh Naoned hag a oa ul lodenn
eus Proviñs Breizh a-raok an Dispac'h gall ha deuet abaoe da vezañ departamant
al Liger-Atlantel a oa lakaet neuze e rannvro Broioù-al-Liger. Pa vez kaoz eus
istor Breizh er Wikipedia e vez kaoz eus istor "Breizh istorel" ha neket eus
"Rannvro Breizh", nemet e vefe resisaet ar c'hontrol.

Ar paleolitik zo oadvezh ar maen, betek 5000 kent J.-K. D’ar mare-se e oa rouez
an dud, hag e chaseent mamouted, arzhed, tigred, kirvi ha loened all c’hoazh.

(e-kichen Lohieg) ; an hini goshañ e Breizh eo al lec'hienn-mañ (war-dro 700 000
bloaz kent Jezuz-Krist)

E-pad ar maread-se e klouaras an amzer ha resed ar mor da uhelaat kalz. Koadoù
gwez-bezv, derv ha kelvez a greskas e-lec'h stepennoù ar paleolitik.

En Enez Tevieg e-kichen Kiberen ez eus bet kavet roudoù eus an dud a veve enni e
dibenn ar mezolitik. Chaseal a raent kirvi, yourc'hed ha lern. Pesketa ha
kregina a raent ivez a-benn debriñ.

Lakaet e veze korfoù ar re varv ba fozioù gant o binvioù. An dra-se a ro da
soñjal e krede an dud en un dra bennaket, ur seurt relijion marteze.

E-pad ar maread-se e teuas tud deus ar Mor Kreizdouar da vevañ el ledenez, ha
krog an dud da vevañ skoachet un tamm. Ur relijion nevez ha doareoù beziañ nevez
a zeuas gante. Stagañ a raent da c'hounit plant, ha da zoñvaat loened. Sevel
lochennoù ha fardañ podoù-pri evit miret hag aozañ boued. Sevel traoù bras maen
ivez : karnioù, alezioù-toet ha peulvanioù.

Karn Barnenez e Plouezoc'h a zo unan eus ar re vrudetañ e Breizh. Savet eo bet
adalek 4 600 bloaz kent J.-K, hag e vent war-dro 70 metr hir, 15 hag 20 metr
ledan hag 8 metr uhel.

Ur peulvan zo ur maen en e sav, bet plantet e-barzh an douar da vare an istor
a-gent pe ar proto-istor. Bez e vez peulvanioù distro. A-wechoù all e vezont
plaset a-regennoù. Ral a wech e vezint war gelc’h ; neuze e vez graet
« cromlech-ioù » anezhe, pe « krommlec’hioù » (ar ger a zeu deus ar c’hembraeg).

Ar Gelted ne implijent ket ar skritur da gustum. Anadiñ a reont eta e-doug ar
c'hent-istor, en oadvezh an arem. Poblet o doa da gentañ kreiz Europa
(Vindelicia, Norica) etre an Alpoù hag ar C'hoad herkinian ha kroget oant da
zivroañ war-dro -500 etrezek ar c'hornôg. Diaes eo bloaziañ deroù prantad ar
C'halianed ha cheñch a ra hervez ar broioù. Soñjal a ra ar pep brasañ eus an
arbennigourien e vleunias ar sevenadurezh keltiek e Galia da vare La Tène, da
lâret eo e-pad eil Oadvezh an arem, adalek ar Vvet kantved a-raok J.-K.

War dro -330 e tremenas ar merdeer Piteas war an aodoù. Kyrtoma a ra eus al
ledenez, hag envel a ra an douaroù a welas en tu all da Vor Breizh Prettanike pe
Brettaniai zo deuet da vezañ Preden en hor yezh. Antreal a rae hor bro en istor.

Dont a ra ar ger Arvorig, eus ur ger galianeg latinekaet en Aremorica pe
Armorica. Roet e oa anv-se en Henamzer klasel d'ul lodenn eus Galia, etre kornad
Pornizh e su genoù al Liger ha Dieppe. Poblet e oa hervez ar skrivagnerien eus
diwezh ar Republik roman hag eus deroù an impalaeriezh gant meuriadoù Kelted
bodet en ur c'hengevredad. Ne glot ket eta tolead Breizh gant hini an Arvorig,
daoust d'ar pezh a vez kredet alies

Pemp poblad pe meuriad Galianed a oa e lodenn an Arvorig zo deuet da vezañ
Breizh :

ar c'heografourien Posidonios ha Strabon a lavar e teue Arvorigiz (Armoricani e
latin) eus strollad ar C'halianed anvet Belged hag a vije bet rediet da zivroañ
abalamour ma oant aloubet gant Germaned e Galia Belgica.

Gant ar Romaned e voe aloubet an tiriad a vo graet Breizh anezhañ war-lerc’h,
evel ma aloubas peurrest Arvorig da vare Brezelioù Kaezar e Galia. Ar Veneti an
hini eo a roas lañs da emsavadeg Arvorigiz a-enep ar Romaned e 56 a-raok J.-K.
Serriñ a rejont ar gomiserien roman kaset da zastum pourvezioù ha goulenn a
rejont digant ar Romaned dieubiñ o gouestlidi en eskemm eus frankiz o frizonidi.
Doujañ a rae ar Veneti levezon brasoc'h-bras ha kevezerezh ar Romaned moarvat.
Anv zo anezhe en oberenn Caesar. Deskrivañ a ra un enebour kreñv ha, daoust ma'z
eo pal De bello gallico reiñ brud dezhañ, ez eus moarvat un tamm mat a wirionez
en daolennadur :

Abalamour d'o morlu bras, d'o barregezh brasoc'h war ar mor a oa anavezet mat ha
d'o darempredoù kenwerzh gant Preden, e oa deuet ar Veneti da vezañ ur bobl
galloudus-kenañ, he doa aotrouniezh pell a-hed aodoù Galia ha Preden. Derc'hel a
raent un niver bihan a borzhioù war aodoù ar mor digor ha stank an arnevoù
ennañ, pell an eil re diouzh ar re all, hag e lakaent hogos holl ar verdeerien a
ranke tremen dre o lodenn eus ar mor da baeañ un truaj

ar Veneti a oa eta ur geoded moraerien ha kenwerzherien c'halloudus renet gant
ur sened. Kalz a listri o doa da genwerzhañ gant inizi Breizh-Veur ha gwerzhañ a
raent produioù eus ar c'hreisteiz evel gwin hag eoul Italia (kaset e vezent gant
ar Romaned dre vourdel), en Arvorig pe e Preden diouzh Darioritum (e Hengistbury
Head nepell diouzh Bournemouth en Dorset a vremañ da skouer) en eskemm eus
kig-sezon hag eus kilhevardon an Arvorigiz, anavezet mat dija e Roma hag eus
staen, plom ha kouevr Preden. Edo ar Veneti o chom e tolead ar Morbihan a vremañ
ha roet o deus o anv da gêr Gwened. Souezhus eo gwelet o deus ar memes anv hag
ur bobl all a savas ur geoded c'halloudus ha pinvidik all a oa diazezet he nerzh
war ar mor hag ar c'henwerzh : Venezia.

E 56 kent J.-K. e oa distrujet listri ar Veneti gant re Julius Caesar pourchaset
gant pobloù galian all, ar Biktoned da skouer e-kerzh un emgann bras e pleg-mor
ar Morbihan. Lakaet e oa izili ar sened d'ar marv hag ar "peurrest" eus ar bobl
a oa gwerzhet evel sklaved. Roet e oa bro an Ambilatri (su al liger atlantel)
d'ar Biktoned d'o zrugarekaat.

En amzer an Impalaeriezh roman e oa Arvorig, Aremorica, ul lodenn eus proviñs
roman Gallia Lugdunensis. D'ar mare-se e oa ar geoded ar bastell-vro
velestradurel a glote gant tachenn ur boblad, evel an Osismii pe ar Redones.
Holl geodedoù Arvorig (latin, civitas) o doa ar statud Civitas stipendaria, da
lâret eo a geodedoù sujet a baee o annezidi an truaj hiniennel (tributum
capitis) hag an truaj war an douar (tributum soli). Goude adreizhadenn
Diocletianus e oa ul lodenn eus an diocesis Galliarum, eskopti Galia.

Er IVre kantved e voe krouet un bastell-vro da dalañ ouzh an tagadennoù Barbared
deuet eus ar mor, an Tractus Armoricanus et Nervicanus eus an arvor e genoù ar
Garona betek genoù ar Somme. Menegiñ a ra an Notitia Dignitatum (war-dro 400
goude J.-K.) un niver a vagadoù soudarded a warde an Tractus Armoricanus et
Nervicanus, da skouer bagadoù maoured e keodedoù ar Veneti hag an Osismii. Laeti
frankat a oa e Roazhon.

Emsavadeg ar Bagaudae en IIIde kantved a zegasas trubuilhoù hag a lakaas ar
boblañs da zigreskiñ. Distrujet e oa kalz kêriadennoù. Gwiskadoù tev douar du
kavet er c'hêrioù a ziskouez e oa diboblet ar c'hêrioù ivez. Gwellaat a reas un
tamm stad ar vro dindan ren Kustentin Iañ (307–350). Graet e oa kalz pezhioù
moneiz. War an Tractus Armoricanus e oa savet kreñvlec'hioù nevez, da skouer e
Brest, Avranches hag ar Yeoded. Da gustum e soñjer e krogas ar gristeniezh d'en
em ledañ en Arvorig e diwezh ar pevare kantved goude J.-K., met ral eo an
titouroù.

Er bloavezhioù 380 e oa moarvat un niver bras a soudarded vrezhon eus an arme
roman en Armorica. Bagadoù soudarded vrezhon (fœderati) a zeuas eus Preden,
Breizh-Veur a vremañ da sikour strolladoù laeti frankat degouezhet en Arvorig
kerkent hag an IIIde hag ar IVre kantved da zifenn aodoù Arvorig a-enep al
laeron-vor a zeue eus Norzh Europa hag a rae o reuz e Mor Breizh. Goude se ez
voent implijet da stourm ouzh emsavadegoù ar Bagaudae. Hervez an Historia
Brittonum, skrivet en IXvet kantved, an impalaer Magnus Maximus, a dennas an
armeoù roman eus Preden, o c'hasas eno ivez.

Pa oa dilezet Proviñs Britannia gant al lejionoù roman e 411 e fizjont difenn an
enezenn er Vrezhoned. Buan avat, argadegoù ar Bikted o tont eus Caledonia
(Bro-Skos a vremañ, en tu all da moger Antoninus) ha dreist-holl re ar Scoti
(Iwerzhoniz) (deuet eus Hibernia) a zeu da vezañ niverusoc'h-niverusañ. War ar
memes tro eo aloubet reter an enezenn gant pobloù german, an Angled hag ar
Saozon peurgetket, a argas ar Vrezhoned trema ar c'hornôg. War a seblant e vefe
argadegoù ha trecvadennoù an Iwerzhoniz o dije bet ar roll brasañ da atizañ un
niver bras a Vrezhoned da vont kuit war an douar-bras e lec'h ma anavezent
kerent a oa soudarded eno.

Ar skrivagnerien Nennius ha Gweltaz) a veneg un eil gwagenn a Vrezhoned a reas o
annez en Armorica er c'hantved goude da dec'hout aloubadegoù ar Saozon hag ar
Scoti. Kadarnaet eo martezeadenn un divroadeg e daou brantad gant an
arkeologiezh

Gant ar Vretoned e voe anvet an tiriad a voe graet Breizh-Vihan anezhañ e-pad
pell, un anv damheñvel ouzh hini an enezenn ma oant a orin. Er Grennamzer uhelañ
e oa bet rannet Breizh etre div rouantelezh ha war-lerc’h etre teir rouantelezh
– Domnonea, Kerne ha Bro-Ereg, a voe Bro-Warog hec’h anv kentañ. Bodet e oa bet
an teir rouantelezh dindan aotrouniezh roueed ha duged Breizh en IXvet kantved.

En 845 e voe krouet rouantelezh kentañ Breizh gant Nevenoe, pa oa bet trec’h lu
ar Vretoned war Charlez ar Moal, roue Frañs, en emgann Ballon, ur gêriadenn
nepell diouzh Redon, en Il-ha-Gwilen. En 851 e voe trec’h lu ar roue Erispoe, ur
mab da Nevenoe, ur wech c’hoazh war lu ar roue Karl Voal en emgann Yenglenn.
Rak-se ez anavezas Karl Voal e voe trec’h ar Vretoned warnañ ha dizalc’h e teuas
Breizh da vezañ. D’ar mare-se e voe staget Bro-Naoned ha Bro-Roazhon ouzh
rouantelezh Breizh. Aloubiñ a reas ar roue Salaun Broioù Coutances hag Avranches
diwezhatoc’h. Gant Salaun eo e voe rouantelezh Breizh en he brasañ. Ar Vikinged,
siwazh d’ar Vretoned, a aloubas Stad unanet kentañ Breizh e 913. Hogen distreiñ
a reas Alan Barvek, ur mab-bihan da roue diwezhañ Breizh, gant skoazell roue
Bro-Saoz Athelstan of Wessex, da Vreizh ha trec’h e oa war ar Vikinged e 937.

En IXvet kantved e teuas Breizh unanet-se da vezañ ur rouantelezh dizalc’h.
Distrujet hag aloubet e voe war-lerc’h gant ar Vikinged e deroù an Xvet kantved.
Adsavet e oa bet Breizh hogen ne oa mui ken kreñv all, ken ma ne oa nemet un
dugelezh anezhi (ur gontelezh hepken hervez tud zo). Ur skod a bouez e oa etre
Normandi hag Anjev, ha da c’houde etre Bro-Saoz ha Bro-C’hall a-raok dont da
vezañ ur vro dizalc’h en-dro da vare remziad an tiegezh Moñforzh (XIVvet-XVvet
kantved). Ur vro distag e chomas betek ar XVIvet kantved, daoust d’ar brezel
hêrezh (1341-1364), daoust d’ar C’hallaoued a glaske lakaat ar vro e beli o
Stad, daoust d’ar Saozon a glaske ren ar vro. Melestradurezh c’hall ar Renadur
kozh a anaveze Breizh da vroad.

Da-heul e voe trec’h rouantelezh Bro-C’hall, ur rouantelezh c’halloudus anezhi,
war an dugelezh da vare emgannoù 1488 ha 1491. Gant se e oa bet boulc’het an
hent a gase d’an unaniezh. Daou seurt unaniezh a voe. Da gentañ penn e oa bet
unanet ar benntierned dre zimeziñ (3 dimeziñ a oa bet lidet evit unaniñ
penntierned Bro-C’hall ha Breizh). Da eil, e 1532, o doa goulennet Stadoù
Breizh, a oa bodet e Gwened, e vije unanet an dugelezh hag ar rouantelezh da
viken. Stadoù Breizh, evit gwir, a veze lakaet ar wask warno d’ar mare-se ha ned
ae ket gwall vat an traoù ganto abaoe ma oa bet sinet ar skrid-embann roueel e
Plessis-Macé (Anjev). Mirout a reas Breizh dreistwirioù zo (al lezenniñ hag ar
sevel tailhoù dibar), koulskoude, betek an Dispac'h gall. E-pad nozvezh ar 4 a
viz Eost 1789, evit gwir, e voe torret dreistwirioù ar c’humunioù, ar
c’horfuniadoù, an noblañs, ar c’hloer… ha dreistwirioù Breizh.

Ar XVvet kantved, ar XVIvet kantved hag ar XVIIvet kantved a vez sellet outo
evel prantadoù eus an toniusañ e Breizh. D’ar mare-se e veze treuzdouget
marc’hadourezhioù a-leizh dre vor etre Spagn, Bro-Saoz hag Holland. Breizh a oa,
anat eo, e kreizig-kreiz an hentoù-se. Al lien kanab, al lien lin, ar c’hrezioù,
e-touez traoù all, zo anezho arouezioù eus ar prantad-se ma rae berzh-kaer ar
c’henwerzh e Breizh. Gant an arc’hant bras dastumet d’ar mare-se e voe
diorroet-mat glad ar savouriezh er vro. Ostel an Arc’hant Roazhon a oa an hini
kentañ eus Frañs. Da vare Colbert e voe diorret an arme e Breizh hag abalamour
d’an dizemglevioù a veze etre Frañs ha Bro-Saoz ez eas Breizhiz tamm-ha-tamm war
baouraat. En XIXvet kantved e voe an traoù en o gwashañ.

Rannet e voe Breizh etre kontelezhioù (Kerne, Leon, Bro-Ereg, Landreger,
Pentevr, Porc’hoed, Naoned, Roazhon…) ha goude an eizh aotrouniezh a droas e
pevar frezidial, a voe rannet etre senesaliezhoù ivez. Rannet e oant ivez etre
nav eskopti.

Da vare an Dispac’h gall, e-pad nozvezh ar 4 a viz Eost 1789 e voe diskaret ar
proviñsoù. E-se ne oa ket Breizh un ensavadur melestradurel anezhi ken. E 1790 e
voe rannet etre pemp departamant :

E 1848 e oa ar pemp departamant breizhat dindan aotrouniezh an Naonedad Michel
Rocher, anezhañ penngomiser Breizh. Hennezh a oa e penn ar gomiserien all
(=prefeded) e Breizh.

An Eil Brezel-bed en deus skoet kalz tud e Breizh, prizoniet, gloazet, kaset
d'ar c'hampoù bac'h pe gloazet. Kalz distrujoù zo bet ivez betek 1945.
Enebiezhioù politikel bras a oa ivez prest da lakaat ar brezel diabarzh da
darzhañ adalek 1943 dreist-holl. Disoñjet e oa buan ar spered harzerezh pe
rezistañs goude an dieubidigezh. Diskred zo evit an Emsav er boblañs da c'houde
ar brezel. Gounit a ra ar gomunouriezh kalz tachenn e Breizh abalamour d'ar roll
a-bouez en deus bet ar PCF hag an URSS er brezel.

E 1917 e voe raktreset krouiñ rannvroioù armerzhel, a raed "strollad armerzhel
ha rannvroel" pe "rannvroioù Clémentel" anezho. Ar pal a oa krouiñ un IIIe
rannvro (pe rannvro Roazhon) dre strollañ ar pevar departamant a oa e norzh hag
e gwalarn Breizh. Raktreset e voe, avat, lakaat al liger-Atlantel er IVe rannvro
(pe rannvro Angers) a-gevret gant an departamantoù amañ da-heul : ar Mayenne, ar
Sarthe, ar Maine-et-Loire, ar Vande koulz hag an Indre-et-Loire. E miz Ebrel
1919 e oa bet krouet ar rannvroioù Clementel. Rannvro Roazhon, a veze anvet ar
VIvet rannvro neuze, a oa enni tri departamant : Il-ha-Gwilen,
Aodoù-an-Hanternoz ha Penn-ar-Bed. Ar Vvet rannvro vras pe rannvro Naoned a voe
bodet enni an departamantoù-mañ : ar Mayenne, ar Sarthe, an Indre-et-Loire, ar
Maine-et-Loire, ar Vande, al Liger-Atlantel hag ar Mor-Bihan. Divizet e voe
strollañ tro-dro d’ur gêr vras an departamantoù a yae d’ober an diazad armerzhel
anezhi. D’ar mare-se e voe divizet kalz evit gouzout hag-eñ e vije lakaet
departamant Penn-ar-Bed e rannvro Naoned pe e rannvro Roazon. Dleet e vije
daouhanteriñ departamant Penn-ar-Bed - ar su hag an norzh - zoken. Ne oa ket aet
ar rannvroioù-se war-raok tamm ebet e-pad an ugent bloavezhioù a oa bet da-heul.
Ne oa anezho, evit gwir, nemet doareoù kambroù kenwerzh, da lavaret eo
departamanantoù unanet laosk pe laoskoc’h.

D’an 19 a viz Ebrel 1941, e Vichy, e sinas ar Marichal Pétain ul lezenn evit
strollañ an departamantoù e rannvroioù. Daoust ma talvezas an anv « Breizh » da
sevel anv ar rannvro nevez-se e tivizas kabined ar Marichal Pétain dispartiañ al
Liger-Izelañ diouzh rannvro Breizh. Ar jeneral de Gaulle a sinas un devredad
damheñvel d’an 10 a viz Genver 1944.

Gant gouarnamant Edgar Faure e voe krouet ar rannvroioù programm e 1956 hag
adkrouet e voe Rannvro Breizh. Krouet eo bet ar rannvro velestradurel nevez-se
hep derc’hel kont eus an istor. Rannvro Breizh, evel ma reer anezhi, zo enni
pevar departamant. Al Liger-Atlantel zo deuet da vezañ unan ar pemp departamant
zo er rannvro Broioù-al-Liger. Gant al lezenn rannvroelaat bet sinet e 1972 e
voe gwiriekaet an disparti, petra bennak ma oa a-enep Kuzul-departamant al
Liger-Atlantel. Da-heul e vouezhias ar C’huzul-departamant meur a wech
(a-unvouezh) evit adstagañ al Liger-Atlantel ouzh rannvro Breizh. Mouezhiadegoù
peurheñvel a voe aozet gant Kuzul-rannvro Breizh ivez. Ar C’huzul-Stad a sav
bepred a-enep groñs an adstagadur. Kenderc’hel a reer da zivizout er mare-mañ
evit adstagañ al Liger-Atlantel ouzh Rannvro Breizh. A-du emañ Breizhiz, war a
seblant, gant ar mennozh-se (Diskouez a ra anat disoc’h ar sontadegoù o deus
c’hoant etre 60 ha 74 % eus an dud zo o chom el Liger-Atlantel e vefe adstaget o
departamant ouzh rannvro Breizh). Ne oa ket bet kement-se a dud o kemer perzh er
manifestagoù aozet e Naoned, daoust ma oa bet galvet tud ar pemp departamant
d’en ober. Gant ar gouarnamant Raffarin ez eus bet lakaet da vouezhiañ ul lezenn
evit aozañ referemdomoù lec’hel. Tu a vefe neuze da unaniñ ar vro bremañ. Evit
kas an teuliad da benn e ranker seveniñ divizoù melestradurel pe lezennel zo (da
skouer, aozañ ur vouezhiadeg war-eeun gant Holl Vreizhiz ha diouzh an disoc’h
adtermeniñ an tiriad en e bezh, e-touez traoù all). Prezidanted an daou
guzul-rannvro ha prezidant kuzul-departamant al Liger-Atlantel hepken a c’hall
divizout reiñ lañs da adaozañ ar rannvro.

Roll kumunioù departamant Penn Ar Bed Roll Kumunioù Aodoù-an-Arvor Roll Kumunioù
ar Mor-Bihan Roll kumunioù departamant Ill-ha-Gwilen Roll kumunioù departamant
Liger Atlantel



https://br.wikipedia.org/wiki/Islam_sunnit

An islam sunnit eo ar rann bennañ eus an islam, ar relijion vuzulman. Etre 87%
ha 90% eus ar vuzulmaned a zo sunnited anezho. Laret e vez eus ar froud
krediñ-se ez eo ur reizh kredenn eus an Islam.

Graet e vez en arabeg eus kredourien ar red Sunnit gant ahl as-sunnah wa
l-jamāʻah (arabeg: أهل السنة والجماعة) "Pobl hengoun Mohammed hag emglev an
oumah", a-wechoù berraet en ahl as-sunnah (arabeg:أهل السنة).

Ar ger "sunni" a teufe eus ar ger Sunnah (arabeg: سنة) o tont eus komzoù hag
oebrioù ar profed islamek Mohammed evel testenniet en hadith (arabeg: حديث‎).

Sunnī (arabeg klasel: سُنِّي /ˈsunniː/) anvet a-boaz Sunnīism a teufe eus ar ger
sunnah (سُنَّة /ˈsunna/, liester سُنَن sunan /ˈsunan/) o talvezout "boaz",
"pleustr boaz", "kustum", "hengoun".

Ar vuzulmaned a implij ar ger-se evit ober menneg eus komzoù ha boazioù-bevañ ar
profed Mahommed. Gant un doare klok ar skourr-se eus an Islam a vez anvet "Ahl
al-Sunnah wal Jamaah" ("Pobl ar Sunnah hag ar gumuniezh").

Ar re-se a zegas tabut bras er gumuniezh sunni dre ma n'int ket liammet gant
mammennoù diaz an islam. Ouzhpenn da-se e vez lakaet war-raok tra ma vijen
digarezhioù d'ar fest ha n'eo ket mui d'ul lid relijiel.



https://br.wikipedia.org/wiki/Ion

An ionoù zo spesadoù kimiek karget ent elektrek. An anv saoznek-se a zeu eus an
anv-gwan henc'hresianek ἰόν (ion), a c'heller treiñ gant « o vont, a ya ».

Meneget eo talvoud ar garg-se gant un usskrid e dibenn formulenn gimiek an ion,
ul lieskement eus ar garg elektrek elfennel e.

Lakaat a reer kemm etre an ionoù monoatomek kenaozet gant un atom hepken, evel
Fe2+ hag Fe3+, Na+ pe Pb2+ , hag an ionoù poliatomek kenaozet gant meur a atom,
evel SO42- pe NO3-.

Graet e vez kationoù eus an ionoù karget ent pozitivel, hag anionoù eus an ionoù
karget ent negativel.

Roet e voe an anv « ion » war-dro 1830 gant Michael Faraday d'ar spesadoù kimiek
a zo pennkaoz da gonduktivelezh elektrek an dourennoù. Ret e voe gortoz 1885
evit ma voe kinniget un displegadenn eus doare mont-en-dro ar gonduktivelzh gant
ar Svedad Svante August Arrhenius a voe roet priz Nobel ar gimiezh dezhañ e 1903
evit se.

Implijet e vez bannoù ionoù a energiezh uhel e fizik atomek, fizik nukleel ha
fizik ar partikulennoù (gwelet buanaer partikulennoù). Implijet e vez bannoù a
energiezh izel e dielfennadur ar gorreennoù. (gwelet SIMS).

Kenaozet eo ar soludoù-se gant ur berniadur kationoù hag anionoù a bep eil,
liammet gant ereadoù « ionek » ; kenstag e chom pep tra a drugarez d'an nerzhioù
elektrostatek. Da skouer ez eo an holen (kloridenn sodiom) ur berniadur ionoù
kloridenn hag ionoù sodiom.

Disolviñ a ra aes an soludoù-se en dour pe e disolveroù polel all, rak solvatet
e vez aes an ionoù eno (distrewet e-touez molekulennoù an disolver).

Kementad materi ur seurt ionoù e-barzh ur volum eus an disovadenn a vez graet
anezhañ paoter molel ar seurt ionoù-se. Pa lakaer S evit an disolvadenn hag X
evit ar seurt ionoù ez eo roet ar paoter molel gant al liammadenn :

[ X ] = n X V S {\displaystyle [X]={\frac {n_{X}}{V_{S}}}} alese [ X ] = m X V S
× M X {\displaystyle [X]={\frac {m_{X}}{V_{S}\times M_{X}}}}

E korfoù molekulel 'zo e vez desachet an elektronoù eren gant atomoù 'zo muioc'h
eget gant re all. Lavaret a reer neuze ez eo polarizet an ereadoù etre an
atomoù. Pa vez molekulennoù ar c'hompozadoù-se, evel an drenkenn sulfurek, an
ammoniak pe an dioksidenn garbon, a-stok ouzh un disolver polel, evel an dour, e
tistrollont en ionoù e-kerzh an disolvadenn.

Da skouer: kenaozet eo ar gloridenn galsiom gant ionoù kalsiom Ca2+ hag ionoù
kloridenn Cl−. Karg un ion kalsiom a dalv +2e (2 garg elfennel), tra ma talv
hini un ion kloridenn -e. Evit ma ve neutral an hollad ez eo neuze kenfeur an
ionoù 2 ion kloridenn evit un ion kalsiom. Setu ez eo formulenn ionek an
holen-se (Ca2+, 2 Cl−), hag e formulenn statistikel CaCl2.



https://br.wikipedia.org/wiki/Ikaros

Ikaros (Ἴκαρος /Ikaros e gregach) a oa mab d'an tisavour Dedalos ha d'ar sklavez
kretat Naupacté. Anavezet eo dreist-holl abalamour m'en doa nijet re dost d'an
heol.

Ikaros hag e dad a oa o klask tec'hout rak fulor ar roue Minos. Bac'het e oant
er Milendall goude tec'h Teseüs. Dedalos a felle dezhañ distreiñ da Aten, e ger
c'henidik.

Hervez doare anavezetañ ar vojenn, Daidalos a savas eskell, heñvel ouzh re an
evned, gant pluñv ha koar. Kenteliañ a reas e vab ha berzañ outañ tostaat d'an
heol met Ikaros, trevariet e spered gant e nijadenn, a bignas re uhel. Tostaat a
reas d'an heol a lakaas ar c'hoar a zalc'he e eskell en o stumm da deuziñ
tamm-ha-tamm. A-benn ar fin e torrjont hag e kouezhas er mor.

Hervez Pausanias e oa tec'het Ikaros ha Dedalos eus Kreta war vor, gant bigi
bihan, hag ijinet e oa bet ar ouel gant Dedalos evit se. Ikaros avat ne oa ket
ur moraer gwall ampart ha mont a reas d'ar strad nepell diouzh Samos. Gant
Herakles e voe kavet e gorf war an aod.



https://br.wikipedia.org/wiki/Ibn_Battuta

Abu Abdullah Muhammad Ibn Battuta (أبو عبد الله محمد ابن بطوطة en arabeg) (24 a
viz C’hwevrer 1304 - 1377) a oa genidik eus hanternoz Maroko. Ur beajour bras
hag un ergerzher eo bet.

War c’houlenn Sultan Maroko e kontas Ibn Battuta e veajoù dre ar munud. Al levr
savet diwar e gontadennoù zo anavezet dindan an anv Rihla ("Beaj" en arabeg).
Taolenniñ a ra en un doare klok ar vuhez e meur a rann eus ar bed er XIVvet
kantved. Beajiñ a reas Ibn Battuta dre ar bed muzulman a-bezh, betek ar pezh zo
bremañ India, ar Maldivez, Sri Lanka, ha Sina, oc’h ober kalz muioc’h a hent
eget ur beajer bras all eus ar mare-hont, Marco Polo.

Ganet e oa bet Ibn Battuta e Tanjah, en hanternoz Maroko, d’ar 24 a viz
C’hwevrer 1304. Keñveriet eo bet gant Marco Polo (1254-1324), rak ur beajer bras
eo bet. D’an oad a ugent vloaz ez eas da birc’hirinañ da Vekka ha kenderc’hel a
reas goude-se da veajiñ, o foetañ un tamm brav a hent pa soñjer mat : tremen 120
000 km a-hed hag a-dreuz ar broioù muzulman !

Loc’hañ a ra evit mont da birc’hirinañ da Vekka eta, e 1325. Treuziñ a ra broioù
hanternoz Afrika, a-hed ar Mor Kreizdouar, tremen dre gêr Aleksandria ma lavar
deomp e wel an Tour-tan. Hag en em gavout a ra e Kaero. Kontañ a ra pegen
pouezus eo an Nil evit buhez ar vro. Taolenniñ a ra deomp piramidennoù Gizah
ivez. Eus Kaero e klask mont da Vekka, en ur sevel gant an Nil a-raok treiñ
war-zu ar Mor Ruz. Met ne c’hell ket treuziñ ar mor ha rankout a ra mont war e
c’hiz da Gaero. Eno e tiviz mont war-zu Damask. Tremen a ra dre gêrioù
Jeruzalem, Betleem, Tir, Beirout, Damask ur wech kentañ, Tripoli, Alepo.
Arsavioù a ra en holl gêrioù santel-se ha kontañ a ra deomp penaos e vez graet
strivoù evit ma c’hellfe perc’hirined a bep bro dont diogel da Jeruzalem. A-benn
ar fin e erru un eil gwech e Damask. Goude tremen ur pennad amzer eno, da vare
ar Ramadan, e loc’h kuit gant ur garavanennad tud war-zu Medina, m’eo bet
douaret ar profed Muhammad.

Pevar devezh goude bezañ tizhet Medina e erru Ibn Battuta e Mekka. Kemer a ra
perzh e lidoù ar birc’hirined ha dont da gaout al lesanv al-Hajji (ar sant) a
vez roet d’an dud zo bet o pirc’hirinañ eno. E-lec’h divizout distreiñ d’ar gêr
e tibab kenderc’hel da veajiñ : war-zu kornôg an Impalaeriezh vongol ar
wech-mañ, er pezh zo deuet da vezañ Irak hag Iran hiziv. Ur wech ouzhpenn ez a
gant ur garavanennad tud. Erruout a ra e Mezopotamia ha gweladenniñ kêr
al-Najaf, al lec’h m’eo douaret ar pevare kalif Ali. Alese ez a betek Basorah,
goude Isfahan, ar gêr vras eus Iran a voe distrujet koulz lavaret, un nebeud
bloavezhioù war-lerc’h, gant Mongoled Timour Lenk. Tremen a ra ivez dre Shiraz
ha Baghdad, a oa bet lakaet ar skrap eno gant Mongoled bleinet gant Hulagu Khan.

Mont a ra war-zu an hanternoz goude, trema Tabriz ha Hent ar seiz. Ur gêr
binvidik e oa deuet Tabriz da vezañ, goude ma oa bet digoret d’ar Vongoled, tra
ma oa bet dismantret kalz kêrioù all ganto tro-war-dro.

Goude ar veaj-se ez a Ibn Battuta da Vekka adarre evit un eil hajj, un eil
pirc’hirinded, ha chom a ra da vevañ eno e-pad bloaz a-raok kemer penn an hent
en-dro, war-zu ar Mor Ruz, ar wech-mañ. Un ehan kentañ a ra en Aden, e Yemen, ha
soñjal a ra e c’hellje pinvidikaat eno oc’h ober kenwerzh gant ar
marc’hadourezhioù a erru betek Ledenez Arabia o tont a bep lec’h tro-dro da
Veurvor Indez. Met divizout a ra ober ur veaj all c’hoazh, en a-raok, a-hed
aodoù reter Afrika.

Tremen a ra war-dro ur sizhunvezh e pep hini eus al lec’hioù gweladennet
gantañ : Etiopia, Mogadishu, Mombasa, Zanzibar ha Kilwa, e-touez meur a hini
all. Gant ar monson e vo adkaset e vag war aod kreisteiz Arabia. Divizout a ra
gweladenniñ Oman ha Strizh-mor Ormuz. Ur wech graet e droiad gantañ ez a da
Vekka adarre, evit un trede pirc’hirinded.



https://br.wikipedia.org/wiki/Hesonerezh_vogalennek

Er yezhoniezh e vez implijet an termen hesonerezh vogalennek (saoz.: vowel
harmony) war tachenn ar fonologiezh hag ar fonetik evit komz eus un doare
heñveladur a-bell ma vez levezonet gantañ vogalennoù hervez patromoù resis en ur
yezh bennak e degouezhioù yezhadurel resis.

Da lâret eo e berr gomzoù e rank an holl vogalennoù e diabarzh un hevelep ger
dont eus an hevelep rummad vogalennoù ha rankout a ra klotaat vogalennoù ar
c'hengerioù gant ar rummad vogalennoù implijet er c'helf pe er wrizienn.

Kavet e vez hesonerezh vogalennek e meura yezh dre ar bed, da skouer: ar yezhoù
altaek (d.s. ar japaneg hag ar c'horeaneg), meur a yezh turkek (d.s. an turkeg),
ar yezhoù mongolek (d.s. ar mongoleg), ar yezhoù finnek-ougrek( d.s. ar finneg
hag an hungareg) hag ivez ar yezhoù akanek, yezhoù bantouek 'zo, (d.s. al
lingaleg), rannyezhoù katalanek, yezhoù salichek, yezhoù kousek, yezhoù
maidouek, yezhoù manchouek, yezhoù nilotek, an sumereg, an takelmeg, an
telougoueg, ar yezhoù outiek.

E meur a yezh, evel ar yezhoù altaek e talvez ar hesonerezh vogalennek da
elgfenn yezhadurel, keit ha ma c'hell talvezout da berzh distagañ hiniennel pe
rannyezhel e yezhoù all zo evel ar brezhoneg.

E rannyezhoù brezhonek 'zo, da skouer al leoneg, e kaver un doare hesonerezh
vogalennek ma kemm vogalennoù gwrizienn pe kelf verboù zo evit klotaat gant ar
vogalennoù tematek an dibennoù, da skouer:

Peurliesañ avat e kemm ar vogalennoù e c'hengerioù evit dont da vezañ heñvel
ouzh ar vogalennoù en nominativ (d.l.e. ar stumm-meneg), da skouer e hungareg:

Amañ e implijer dibennoù disheñvel hervez ma kaver en nominativ ur vogalenn
a-raok (dibenn: -nek, dre m'eo araokoc'h "e" evit "a") pe ur vogalenn a-dreñv
(dibenn: -nak, dre m'eo a-drekoc'h "a" evit "e").

Dre ma tenn an hensonerezh da berzh ar c'hengerioù e c'hell an hesonerezh bezañ
a-gleiz da zehoù, dre vras er yezhoù implijet gante lostgerioù dreist-holl pe
nemetken, pe a-zehoù da gleiz, dre vras er yezhoù implijet gante rakgerioù
dreist-holl pe nemetken. Er yezhoù implijet gante koulz rakgerioù ha lostgerioù
e kaver ivez hensonerezh a-gleiz da dehoù hag a-dehoù da gleiz.

E yezhoù zo e vez rumataet an holl vogalennoù hervez reolennoù an hensonerezh
vogalennek, da skouer pa gaver ur vogalenn eus ar rummad X (lakaomp an holl
vogalennoù a-raok: [i, y, e, ø, ɛ, œ, æ, a, ɶ]) e ranker implijout dibennoù enne
vogalennoù eus an hevelep rummad pe un isrummad strishoc'h e diabarzh ar
rummad-se (da skouer [i] pe [e] nemetken).

E meur a yezh gante hesonerezh vogalennek e kaver ivez vogalennoù neptu, da
lâret e vogalennoù, peurliesañ vogalennoù kreiz, hag a c'hell bezañ implijet
gante kengerioù hep derc'hel kont eu reolennoù boas ar hesonerezh vogalennek.

Pa vez degemeret gant ur yezh ganti hesonerezh vogalennek gerioù eus yezhoù all
hep hesonerezh vogalennek ne rankont ket plegañ dre ret atav da reolennoù boas
hesonerezh vogalennek ar yezh ma vezont degemeret enni.

Setu ur skouer tennet diwar ar finneg evit diskwel dre ar munud penaos ec'h a
den-dro ar hensonerezh vogalennek en ur yezh resis:

En darn vrasañ eus an dibennoù yezhadurel staget ouzh ar gwriziennoù emañ ur
arc'hfonem vogalennek ma vez kavet A ha/pe U ha/pe O diouzh un tu pe Ä ha/pe Y
ha/pe Ö diouzh an tu all e diabarzh ur ger, da lâret eo kaver vogalennoù eus an
hevelep ruummad atav e diabarzh pep ger diazez. Pa stager kengerioù ouzh ur
wrizienn e tibaber pep vogalenn resis implijout hervez rumamd ar vogalennoù
implijet e diabarzh ar wrizienn-se, da skouer

E turkeg e tenn kont reolennoù an hesonerezh vogalennoù eus araokder ar
vogalennoù hag ivez eus rontder ar vogalennoù war un dro.

Daou rummad vogalennoù pennañ ez eus e turkeg: vogalennoù a-raok ha vogalennoù
a-dreñv ha n'haller ket implijout en un hevelep ger vogalennoù eus rummadoù
disheñvel, da skouer:



https://br.wikipedia.org/wiki/Henc%27hres

Henc'hres pe Hellaz kozh a vez graet eus an Henamzer er bed gresian. Rannañ a
c'haller ar prantad-se e meur a lodenn:

Kent ar marevezh mikenean emañ ivez sevenadur ar C'hikladoù hag ar sevenadur
minoean daoust ma n'o lakaer ket peurliesañ e-barzh prantad an Henc'hres.

N'eus ket bevennoù degemeret gant an holl evit deroù ha diwezh istor henc'hres.
Peurliesañ e ra dave da holl istor ar C'hresianed kent an impalaeriezh roman,
met implijet e vez gant an istorourien en un doare resisoc'h. Lod anezhe a laka
e-barzh marevezh ar sevenadur mikenean gresianeger a echuas e 1150 kent J.-K.
hag ar sevenadur minoean a oa en e vleuñv d'ar memes mare e Kreta hag en inizi
ar c'hikladoù. Hervez lod avat ar sevenadur minoean a oa ken disheñvel eus
sevenadurioù all henc'hres ma tlefe bezañ dispartiet dioute.

War-dro an trede milved kent J.-K. e teueas ar C'hresianed d'ober o annez er
Balkan. Aloubiñ a rejont N'eo ket hepken Bro-C'hres a vremañ met ivez aod Turkia
a vremañ (anvet Ionia en amzer-se). Da c'houde o doa kaset trevadennerien er
broioù tro-war-dro, adalek an VIIIvet kantved. Evel-se e kreskas ar bed gresian
betek goleiñ Kiprenez, holl aodoù Turkia, Sikilia ha Su Italia (anvet ar Magna
Graecia) hag toleadoù strewet penn-da-benn aodoù ar Mor Kreizdouar ha re ar Mor
Du, er broioù a zo hiziv Albania, Bulgaria, Egipt, Libia, Su Bro-C'hall, Reter
Spagn, Jorjia, Roumania ha Su Ukraina.

Goude se, er marevezh hellenek, goude aloubadeg Azia gant Aleksandr Veur e
levezonas sevenadur Bro-C'hres Azia-Vihanañ, Iran hag Afghanistan. Adalek ar IVe
kantved kent Jezuz-Krist ez eo rannet an holl vroioù-se etre rouantelezhioù a
sevenadur gresian e lec'h ma vez an henc'hresianeg yezh ar renkadoù uhelañ d'an
nebeutañ.

Sevenadur Bro-C'hres he deus levezonet tamm pe damm holl ar vroioù stok ouzh ar
Vor Kreizdouar hag ar Mor Du, Azia-Vihanañ, Iran hag Afghanistan e mare
aloubadennoù Aleksandr (IVvet kantved kent Jezuz-Krist).

Treuskaset en deus e hêrezh da Henroma ha, dre Impalaeriezh roman ar Reter, d'ar
bed arab. Ur pouez bras-kenañ en deus bet ar brederouriezh, an arzoù hag an
ijinoù henc'hresian er sevenadur europat.



https://br.wikipedia.org/wiki/Hangeul

Un doare-skrivañ alfabetek eo ar hangeul (한글, treuzskrivet ivez hankul hervez ar
sistem Yale pe c'hoazh han'gŭl hervez ar sistem McCune-Reischauer muiañ-implijet
e broioù ar c'hornôg) implijet evit skrivañ ar c'horeaneg.

E Norzh Korea e vez implijet al lizherennoù hangeul nemetken abaoe 1949, met e
Su Korea e kendalc'hont da skrivañ ar c'horeaneg gant sinalunioù kemmesket gant
ar skritur hangeul.

Krouet e oa bet a-ratozh-kaer ar skritur hangeul gant ar roue Sejong, embannet
gantañ evit ar wech kentañ e 1446.

Er penn-kentañ e oa bet anvet hunmin jeong-eum (훈민정음; 訓民正音 pe «sonioù reizh evit
deskiñ d'ar bobl») ha betek 1910 e veze graet outañ 正音 cengum («sonioù reizh»),
언문 諺文 ŏnmun («skritur izel»), 國믄 kwukmun («skritur broadel») pe c'hoazh amkeul
(암클 «skritur ar maouezed») pe ahae(t)geul (아햇글 or 아해글 «skritur ar vugale»).

Ijinet an anv hangeul («skritur meur» e hengoreaneg ha «skritur koreanek» e
koreaneg a-vremañ) gant ar yezhonour koreat Ju Si-gyeong e 1912.

E Norzh Korea e vez anvet chosŏn'gŭl (조선글), («skritur koreanek») pe 우리글자 uri
gŭlja («hon skritur») ken en norzh hag er su.

Damheñvel eo ar skritur hangeul ouzh ar sinalunioù (anvet hanja e koreaneg) rak
renket e vez lizhrennoù ar hangeul e bloc'hadoù silabennek karezennek, da skwer:

Graet e vez jamo (hangeul: 자모; hanja: 字母) pe nassori (hangeul: 낱소리) eus
lizherennoù diazez ar skritur hangeul

Bez' ez eus 51 jamo en holl, en o zouez 24 jamo eeun. Rannet e vez al lizhrennoù
eeun e 14 kensonenn anvet ja-eum (hangeul: 자음; hanja: 子音 “sonennoù bugale”) ha
10 vogalenn anvet mo-eeum (hangeul: 모음; hanja: 母音 “sonennoù mamm”). Skrivet e
vez doubl pemp kensonenn eeun evit ober diouzh ar sonennoù tenn pe kreñv (s.o.
ar pennad “koreaneg”) ha kensonennoù kevrennek all a c'hell bezañ skrivet dre
implijout meur a gensonenn eeun skrivet renk-ouzh-renk. Implijet e vez div
lizherenn vogalennek ivez evit skrivañ diftongennoù evel-hen:

En taolennoù-mañ e vez diskouezet an holl kensonennoù ha vogalennoù implijetgant
an doare-skrivañ hangeul gant o stumm orin e glas hag o stummoù bet savet
diwarne da heul:

Ober a ra dave an doare-skrivañ hangeul da berzhioù hiniennel doare-distagañ pep
sonenn ar yezh, da skwer ur sin arbennik ez eus evit ober diskouez dre skrid ar
fed ma vez distaget ur sonenn bennak gant an diweuz (lec'h distagañ) pe dre ar
fri, pe ma vezont mouezhiet pe divouezh, hag all, da skouer:

Awenet e oa bet stumm ar vogalenoù gant kealoù filosofel kentoc'h evit
yezhoniel:

Hervez Gari Ledyard eus Skol-Veur Columbia e vije bet diorroet al lizherennoù
hangeul diwar lizhrenenoù ar skritur phagspa implijet gwechall evit skrivañ ar
mongoleg kentoc'h evit bezañ awenet gant perzhioù distagañ.

Laket e oa bet lizherennoù diazez ar skritur hangul (jamo) en urzh gant Choi
Sejin e 1527.

Amañ e vez kavet anvioù al lizhernnoù bet krouet gant Choi Sejin e 1527 mui o
anvioù a-vremañ bet roet dezhe pa oa bet unvaet an daore-skrivañ e Norzh Korea
(RPDK).

E Sukorea e vez ouzhpennet ar rakger 쌍 ssang, (“kevellet” pe “doubl”) ouzh anv
ar gensonenn eeun pa vez kaoz eus ar c'hesnoennoù doubl, keit ha ma reer
kentoc'h gant 된 doen (“kreñv”) e Norzhkorea:

Aet eo da get meur a lizherenn hangeul diazez bet implijet er penn-kentañ evit
treuzskrivañ sonennoù aet da get er yezh koreaneg a-vremañ pe c'hoazh evit ober
diouzh sonennoù a veze kavet ar sinaeg ha en vezont ket implijet nag en
hengoreaneg nag er yezh a-vremañ, da skwer:

Kentrollet e vez al lizherennoù (jamo) e bloc'hadoù silabennoù, enne div
lizherenn diazez d'an nebeutañ hag alies a-walc'h betek teir: ur gensonenn (eeun
pe kevrennek) en deroù anvet choseong (hangeul: 초성; hanja: 初聲), war-lerc'h ur
vogalenn (pe un diftongenn) e kreiz ar silabenn anvet jungseong (hangeul: 중성;
hanja: 中聲) hag ivez a-wechoù (met n'eo ket dre ret) ur gensonenn (eeun pe
keverennek) e diwezh ar silabenn anvet 'jongseong (hangeul: 종성; hanja: 終聲). Pa
n'eus kensonenn ebet e deroù ur silabenn e vez skrivet ㅇ (ieung), met n'eo ket
ret serriñ ur silabenn da heul ar vogalenn greiz.



https://br.wikipedia.org/wiki/Gwerin

Ar werin eo yoc'h an dud izelañ o statud er gevredigezh. Implijet e vez da
gentañ evit an dud vunut, ar pezh a vez anvet ar bobl voutin ivez ragenep d'ar
c'hlasoù sokial uhelañ, enno ar pennoù bras pe ar vegenn.

Ur ger implijet a-gozh eo (krennvrezhoneg: gueryn ; Fañch an Uhel: gwerin)) pa
oa ledanoc'h an troc'h etre ar bobl hag ar re o doa madoù ha moienoù bevañ
a-zoare. Er XVIIvet kantved e oa 80% eus an dud e Bro-C'hall o tennañ gounid eus
an douar evel kouerien gant nebeut a splet. E 2006 e veze lavaret e oa 30% eus
an dud dezho ul live bevañ eus an strishañ hag a c'hellfe bezañ termenet evel
izili eus ar werin.

Koulskoude, diwar levezon ar c'hembraeg gwerin eo bet lakaet gwerin da vezañ
kevatal d'ar ger gregach demos ha diwar ar ster-se ez eus bet savet
troidigezhioù evit ar gerioù deveret (sellet ouzh geriadurioù François Vallée ha
Roparz Hemon).

Gwerin eo talbenn un dastumad brezhonek embannet gant Hor Yezh ma vez embannet
ennañ danvez lennegezh pobl (kontadennoù, kanaouennoù evel reoù an Dastumadenn
Pengwern...).



https://br.wikipedia.org/wiki/Guy_de_Maupassant

Guy de Maupassant, Henry-René-Albert-Guy de Maupassant hervez e anv ofisiel,
ganet d'ar 5 a viz Eost 1850 e kastell Miromesnil, e kumun Tourville-sur-Arques,
ha marvet d'ar 6 a viz Gouhere 1893 e Pariz, zo ur skrivagner ha romantour
gallek, hogen brudet e zanevelloù dreist e oberennoù all, abalamour d'o nerzh,
d'an hollwashaouriezh enne, d'ar stumm-skrivañ anezhe.

An tiegezh de Maupassant a oa deuet eus Loren da chom da Normandi, e
Seine-Inférieure (Seine-Maritime hiziv) e-kreiz an XIXvet kantved. Tad Guy,
Gustave de Maupassant (bet ganet Maupassant e 1821 e Bernay (Eure), marvet e
1899), a oa bet aotreet da ouzhpennañ ar rannig de gant lez-varn Rouen e 1846, a
oa un den skañv, dispigner ha merc'hetaer. D'an 9 a viz Du 1846 e timezas da
Laure Le Poittevin, ganet e 1821 evel he fried. Honnezh a oa merc'h da
baramantourien norman, ha c'hoar da Alfred Le Poittevin, gwellañ mignon Gustave
Flaubert. He breur Alfred a zimezas er memes bloaz da Louise de Maupassant,
c'hoar da Gustave de Maupassant. E 1850 e c'hanas Laure he mab kentañ, Guy,
hogen n'ouzer ket pelec'h e gwirionez : hervez lenneien zo e vefe bet e Fécamp,
e ti mamm Laure, er straed Sous-le-Bois (hiriv « kae Guy de Maupassant ») daoust
ma'z eo bet disklêriet ar c'hanedigezh e ti-kêr Tourville-sur-Arques. Hervez ur
vojenn eo Flaubert an hini a oa tad dezhañ, panevet ma oa ar romantour o veajiñ
e broioù ar reter en amzer-se. E 1856 e c'hanas un eil mab, Hervé, a varvas er
follentez e 1889.

D'ar 5 a viz Eost 1850 e voe ganet Henry René Albert Guy de Maupassant, e
kastell Miromesnil, e Tourville-sur-Arques (hervez akta an ti-kêr), nepell
diouzh kêr Dieppe, hogen e Sotteville-lès-Rouen, hervez akta e varv e 1893. E
1851, d'ar 17 a viz Eost, e voe badezet Guy en iliz Tourville. E 1854 ez eas an
tiegezh da chom e kastell Grainville-Ymauville, e kanton Goderville, e-kichen An
Havr-Nevez. D'an 19 a viz Mae 1856 e voe ganet e vreur Hervé e kastell
Grainville-Ymauville ; e 1889 e varvo er follentez. E 1859, aet e stal da
stalig, ez eas an tad da labourat da Bariz, er bank Stolz, hag e diegezh d'e
heul : e Passy e oant o chom. E miz Here e krogas Guy da vont d'al lise Napoleon
(Lycée Henri-IV hiriv) ; skoliad mat e voe. Ne chomas ket pell amzer e Pariz
avat. E 1860 e tispartias Laure diouzh he fried merc'hetaer, da vont gant he
daou vab da chom da Étretat (evel o zad e varvo-hi war o lerc'h), en un ti bras
anvet Les Verguies prenet ganti war ali he breur, Alfred Le Poittevin, a-raok
hec'h eured. Eno e kreskas ar bugel, etre ar mor hag ar maezioù, hag ez eas da
besketa gant tud an arvor, hag e teskas normaneg gante. E-pad pemp bloaz
warn-ugent e labouras an tad er bank Evrard. E 1863 ez eas d'ar skol da Yvetot,
hervez c'hoant e vamm, evel lojad en ur c'hloerdi bihan anvet Institution
ecclésiastique, « ur gouent trist ma ren ar veleien », emezañ. Mougañ a rae er
metoù-se, ha meur a wech e klaskas tec'hel. Krog e voe da werzaouiñ, ha kas a
reas e gentañ gwerzennoù d'e vamm.

En hañv 1866 en Étretat e kemeras perzh e savete ur Saoz a oa o veuziñ, ar barzh
Charles Algernon Swinburne. Pedet e voe gantañ da goaniañ da di ur Saoz all ;
eno e welas un dorn troc'het, danvez ar gontadenn La Main d'écorché, deuet da
vout La Main e 1883. Enebet e oa Guy de Maupassant ouzh ar relijion, hag e 1868
e voe taolet e-maez e skol abalamour d'un tamm barzhoneg skrivet gantañ ha
dediet d'ur geniterv nevez-euredet, kavet re skoemp gant ar veleien. Kaset e voe
da lise Rouen, ma voe skoliad mat. Skrivañ a reas barzhoniezh, perzh a gemeras e
c'hoariva ar skol. Kenskriver dezhañ e oa ar barzh Louis Bouilhet, ur mignon da
Gustave Flaubert, a oa o chom e Croisset. Drezañ e reas anaoudegezh gant ar
romantour, a welas evel e vestr.

E miz Gouhere 1869 e tapas e vachelouriezh, un nebeud deizioù goude marv Louis
Bouilhet. En em gavout a reas gant Gustave Courbet, war an aod, o livañ La
Vague. E miz Here ez eas da studiañ ar gwir e Pariz, ma chomas er memes savadur
evel e dad. Bloaz war-lerc'h e krogas brezel 1870 ; ugent vloaz e oa Maupassant,
ha mont a reas d'an arme. Perzh a gemeras e kiladenn an armeoù norman dirak ar
Brusianed. E 1871 e kuitaas an arme hag e tistroas da Étretat. Adal neuze e
vagas kasoni ouzh ar brezel hag ouzh an arme.

E 1872, goude goulenn hag adc'houlenn, e kavas labour dic'hopr e Ministrerezh ar
Velestradurezh. Goude ur pennad e voe gopret 125 lur bep miz, ha poan en devoe o
vevañ gant ken nebeud. E-pad eizh vloaz, etre 1872 ha 1880, e veze o roeñvat war
ar stêr Seine gant merc'hed yaouank dibreder, bep Sul hag en deizioù dilabour.
Mont a rae da Bezons, Argenteuil, Sartrouville, Chatou, Bougival, daremprediñ a
rae ostalerioù evel ti Poulin e Bezons, ma en doa ur gambr, ar Maison Fournaise
e Chatou, La Grenouillère, ur radell-ti-kibellat dirak Croissy-sur-Seine. Gant e
vignoned, "Tomahawk" (Henri Brainne), "Petit Bleu" (Léon Fontaine), "Hadji"
(Albert de Joinville) ha "La Tôque" (Robert Pinchon) e savas Maupassant ur
vreuriezh paotred hag a gase merc'hed dispont ganto war ar stêr, en ur yolenn
nevez kenbrenet anvet Feuille de rose (anilinctus e latin).

E 1875 e voe troet gant ar c'hoariva. Sevel a reas La Trahison de la comtesse de
Rhune, drama istorel e gwerzennoù, na vo embannet nemet e 1927 e Le destin
tragique de Guy de Maupassant, gant Pierre Borel.. E miz Ebrel e voe c'hoariet,
etre mignoned, ar fars pornografek À la feuille de rose, maison Turque. En
hevelep bloavezh e voe embannet e gentañ danevell, La Main d'écorché, sinet « J.
Prunier », e L'Almanach lorrain de Pont-à-Mousson.

E miz Here 1876 e chomas en Antibes, plijet bras gant an arvor hag ar Mor
Kreizdouar. Embannet e voe e varzhoneg Au bord de l'eau er gelaouenn la
République des lettres, renet gant Catulle Mendès.

E miz Genver 1877 e santas Guy de Maupassant kentañ efedoù an naplez. Koll a
reas e vlev war e gorf penn-da-benn, poan-benn en deveze, ha fallaat a rae e
zaoulagad. Mont a reas d'ur c'hurdi e Loèche, e Valais (Suis).

E miz Kerzu 1878 e roas e zilez da Vinistrerezh ar Verdeadurezh. Gant skoazell
Flaubert e kavas ul labour all e Ministrerezh an Deskadurezh. Displijet e voe,
ha mall e voe gantañ gwelout an deiz ma c'hallje stlakal an nor war e lerc'h
da-vat.

E miz C'hwevrer 1879 e voe c'hoariet e bezh L'histoire du vieux temps. E miz
Gwengolo e veajas da Jerzenez ha da Vreizh. Ur veaj all a raio da Vreizh e 1882.

D'an 11 a viz Genver 1880 e voe pedet da zont dirak barner Étampes abalamour
d'ur varzhoneg. D'ar 16 a viz Ebrel e voe Les Soirées de Médan. Brud a gouezhas
kenkent war an danevell Boule de suif ha war an oberour anezhi. D'ar 25 a viz
Ebrel e voe Des Vers. D'an 8 a viz Mae e varvas Flaubert ; glac'haret bras e voe
Maupassant. E miz Mezheven e kuitaas ar velestradurezh da-vat.

E miz Mae e voe embannet La Maison Tellier, kentañ dastumad Maupassant, gant
Havard. Berzh bras a reas al levr. D'ar 6 a viz Gouhere e krogas e veaj da
Aljeria, evit ar gazetenn Le Gaulois, hag eno e kavas ur vro emsavet. Pennadoù a
savas ma diskulias gwallefedoù an trevadennerezh gall. Distreiñ a raio di e 1888
E miz Gwengolo e tistroas, en ur dremen dre Gorsika hag aod Provañs. E miz Here
e krogas da genlabourat gant ar gelaouenn Gil Blas, ha d'ober gant an anv-pluenn
« Maufrigneuse ». Labourat a ra war ur romant nevez, Une Vie.

Tremen a ra an nevezamer en un ti feurmet gantañ, abaoe bloaz, e Sartouville. E
miz Mae e voe embannet Mademoiselle Fifi, eil dastumad Maupassant, gant
Kistemaeckers, e Belgia. Mont a ra da dremen ur pennad da Étretat. Eno e ra
anaoudegezh gant Hermine Lecomte du Noüy, a genskrivo gantañ.

E 1883 ez eas e weled da fall. D'ar 27 a viz C'hwevrer e voe ganet Lucien
Litzelmann, bastard kentañ Maupassant, mab da Joséphine Litzelmann, kemenerez e
Chatelguyon, met ne voe ket anavezet ar bugel gantañ ; daou all a voe
war-lerc'h : ur verc'h e 1884, ur mab all e 1887. A-drugarez da wirioù an
dastumad La Maison Tellier e c'hallas sevel ti e-tal Étretat, war un tamm douar
roet gant e vamm : la Guillette e voe anvet. D'ar 1añ a viz Du e kemeras ur
Belgiad da vevel-ti, François Tassart e anv, a skrivo e eñvorennoù. En hevelep
bloavezh e voe embannet daou zastumad nevez : Contes de la bécasse ha Clair de
lune, e drede ha pevare ; e romant kentañ, Une vie, a voe embannet ivez.

E 1884 e voe e darempred gant ar gontez Emmanuela Potocka, ur vondianez
pinvidik. Eviti e oa bet krouet ar frond Shaw's Caprice gant Guerlain. E miz Mae
ez eas Maupassant gant ur yolenn, o roeñvat, eus Maisons-Laffite da Rouen.
Goude-se ez echuas e eil romant, Bel-Ami, en e di e Normandi.

E miz Meurzh e voe embannet Contes du jour et de la nuit gant Havard. E fin ar
miz e tegouezhas war e giz e Pariz.

D'ar 4 a viz Ebrel e krogas e veaj da Italia ha Sikilia, gant e vignoned Amic,
Gervex, ha Legrand. Daou zevezh goude deroù ar veaj-se e krogas embannadur e
romant Bel-Ami e Gil Blas, ha d'an 11 a viz Mae e voe embannet en ul levr gant
Havard. D'ar c'houlz-se edo o tistreiñ dre Messina, Roma ha Genova. E Mezheven e
tegouezhas e Pariz; goude da Etretat.

En hañv ez eas d'ur c'hurdi da Châtel-Guyon. E miz Du e prenas al lestr
« Bel-Ami I » ha tremen a reas ar goañv e beg Antibes. Embannet an dastumad
Monsieur Parent e ti Ollendorff. gwech an amzer e ra distroioù da bariz ma
tarempred Marie Kahn, ar gontez Potocka, Hermine, ha Geneviève Strauss. Klask a
ra reiñ skoazell d'e vreur, ha ne ra nemet sammañ dle war e chouk, da sevel ur
stal liorzherezh en Antibes.

E miz Genver 1886 e voe embannet Toine e ti Marpon ha Flammarion. Gwashaat a rae
kleñved e zaoulagad. Lidet eured e vreur Hervé.

E miz Eost e veajas Guy da Vro-Saoz, pedet ma voe gant an tiegezh Rothschild. E
miz Kerzu e krogas da embann e romant nevez Mont-Oriol e Gil Blas.

E miz Genver e voe embannet e romant Mont-Oriol gant Havard. D'ar 14 a viz
C'hwevrer, er gazetenn Le Temps, e kensinas ur skrid enep an tour Eiffel, gant
c'hwec'h ha pevar-ugent a skrivagnerien hag arzourien all (Charles Gounod,
Alexandre Dumas, fils, Charles Garnier, Leconte de Lisle, Sully Prudhomme, ...).
alies en deveze merenn er preti e-harz an tour, ne oa ket abalamour d'ar boued
emezañ, met dre ma oa al lec'h nemetañ ma ne veze ket gwelet ar monumant
divalav. E miz Mae e voe embannet an dastumad Le Horla gant Ollendorff. Eus an 8
d'an 9 a viz Gouhere e reas ur veaj gant ur baloñs, anvet le Horla, da vetek
hanternoz Belgia, tost d'an harzoù gant an Izelvroioù. Ur pennad a skrivas
diwar-benn ar veaj-se hag a voe embannet e Le Figaro ar 16 a viz Gouhere. E miz
Here e veajas da Aljeria adarre, hag e miz Kerzu e krogas da embann e romant
Pierre et Jean e La Nouvelle Revue.

D'an 11 a viz Eost e voe kaset Hervé de Maupassant da di ar re foll. Beajiñ a
reas Guy gant ar « Bel-Ami II » da Italia, daoust dezhañ gouzañv poan spontus en
e benn hag en e zaoulagad.

Dilojañ a reas adarre, en kêr Bariz. Klask a reas mont d'ober kuroù, da
Aix-les-Bains, Plombières, Gérardmer, ha diskuizhañ e Cannes hag en Aljer.

E 1891 e reas kurioù e Divonne-les-Bains ha Champel-les-Bains. Labourat kalz a
rae, ha kregiñ da sevel daou romant: L'âme étrangère ha L'Angélus. Biken ne
echuas an daou skrid-se.

Etre ar 1añ hag an 2 a viz Genver 1892, e Cannes, en ti ("chalet de l'isère")
m'edo o chom abaoe ur c'hwec'h sizhun, e klaskas en em lazhañ dre deir gwech, o
troc'hañ e c'houzoug. D'ar 7 e voe kraouiet en ur glinikenn, hini an doktor
Blanche, e Passy. Biken ne zeuas e-maez anezhi en e vev.

D'ar 6 a viz Gouhere e varvas Guy de Maupassant, hag eñ 43 bloaz. Beziet e voe
d'an 8 e Pariz, e bered Montparnasse.

Dre e gasoni ouzh ar gevredigezh e oa troet gant an natur, mor ha menez, hag an
dud izel, met dreist-holl gant al labour, sioul ha didrouz, er gêr. Koulskoude e
veajas ivez en Aljeria, en Italia, en Bro-Saoz, en Breizh, en Sikilia, en
Aovergn, ha dastum a reas eno danvez danevelloù nevez. War ar mor kreizdouar e
veaje gant e lestr « Bel-Ami », anvet diwar e roman embannet e 1885. Mignon e oa
da Alexandre Dumas fils , d'an istorour Hippolyte Taine , a deue da chom en hañv
war lez lenn Annecy, ha mont a reas Guy de Maupassant, war e hent da
Aix-les-Bains , d'e welout meur a wech.

Mignon bras e voe ur pennad da Emile Zola ha Tourgeniev, gant ar vreudeur
Goncourt avat ne badas ket nemeur : re lemm e oa e lagad ha re eeun e natur evit
gouzañv gwalldeodoù ha klufanerezh an daou vreur… Dizemglev a savas etrezo
abalamour d'an dastum arc'hant da sevel ur monumant da Flaubert.

Levezonet e oa e vennozhioù gant dengasoni ar prederour alaman hollwashaour
Arthur Schopenhauer. Enebet e oa ouzh ar briedelezh : gantañ e vije bet distaget
ar frazenn "ar briedelezh n'eo ken nemet keneskemm imorioù fall war an deiz ha
c'hwezh fall diouzh an noz". Daremprediñ a rae ar fouzhlec'hioù, evel kalz eus e
vignoned. Ne felle ket dezhañ kemer perzh e bodad arzel ebet.

Al loened a blije dezhañ, ar c'hizhier dreist-holl. Sot e oa gant sportoù zo :
roeñvat war ar stêr, chaseal, tennañ gant ar bistolenn, neuial. Lavarout a reas
e nac'he kement medalenn a oa (brokus e veze ar republik nevez gant ar
c'hoarielloù, ha tapet e voe un niz d'ar prezidant Jules Grévy o werzhañ
anezho), nemet hini ar saveteiñ (ha ne voe ket kinniget dezhañ) : meur a zen o
veuziñ en doa saveteet.

E 2008 eo bet embannet an dastumad Coquineries gant Lucien Souny, ennañ
danevelloù diembann o tont eus ur skol-veur stadunanat, eus dastumad Claude
Seignolle ha hini un den all dizanv.



https://br.wikipedia.org/wiki/Gouel_ar_Rouaned

Gouel ar Rouaned, pe Gouel ar Rouanez (Rouane e Buhez ar Sent 1912), pe c’hoazh
Gouel ar Sterenn, a zo ur gouel e relijionoù kristen 'zo hag a zegas soñj eus an
Tri Roue bet o tegas profoù da Jezuz pa oa bet ganet.

Daoust ma n’eo skrivet e nep lec’h en Aviel e vez graet rouaned anezho gant an
hengoun hag e vije bet tri anezho. Hervez aviel Mazhev : "O vezañ aet en ti e
kavjont ar bugel gant Mari e vamm hag, oc'h en em stouiñ d'an douar, ez
azeuljont anezhañ ha goude bezañ digoret o zeñzorioù e kinnigjont profoù
dezhañ : aour, ezañs ha mir". (Aviel Mazhev, II, 12).

Dont a raent eus broioù ar sav-heol hag heuliet o dije bet ur steredenn vras hag
he dije diskouezet an hent dezho. Hervez Sant Mazhev e c'houlennatajont an dud,
ur wech erruet e Jeruzalem ( a zo un 10 km eus Betleem), dre m'edont o klask
roue nevez-c'hanet ar Yuzevien, ar pezh a nec'has Herodez, gouarnour Judea, met
ne fellas ket d'ar vajed dont d'e gelaouiñ war ar bugel en-dro.

Skeudennet e vezont war meur a livadur ha meur a delwenn gant dilhad koustus ha
livet liesliv. A-hed ar c’hantvedoù eo emdroet o skeudenn. Lavaret zo bet e
skeudennont teir rann ar bed anavezet d’ar c’houlz-se : Melkior a zeu eus Azia,
Gaspar eus Europa, ha Baltazar eus Afrika. Tri oad an den a skeudennont ivez :
unan ’zo kozh, an eil ’zo e-kreiz e vrud, hag an trede ’zo yaouank.

Lidet e vez Gouel ar Rouaned d’ar 6 a viz Genver, pe neuze d’an eil Sul
war-lerc’h Nedeleg (evit Iliz Frañs).

Debret e vez gwastell ar Rouaned a zo ur favenn e-barzh. An hini emañ ar favenn
en e lod a zeu da vezañ roue evit an devezh, roet ur gurunenn dezhañ pe...dezhi.



https://br.wikipedia.org/wiki/Gitar

Ar gitar zo ur benveg-seniñ gant kerdin a vez sonet dre biñsañ. Seniñ gitar a
c'haller pe gant ar bizied en-eeun, pe gant ur skraberig. Ma'z eo stag anv ar
gitar eus Spagn (ar vro ma teuas anezhi) ez eo ur benveg a orin eus ar broioù
arab. War gresk ez eo aet brud vat ar gitar en XXvet kantved asambles gant
skignañ ar sonerezh saoznek (jazz, country, blues, sonerezh pop, rock). Ar gitar
zo unan eus ar benvegoù a vez implijet da seniñ Bossa Nova, sonerezh klasel ha
country. Implijet e vez ivez da seniñ sonerezhioù zo eus Suamerika ha sonerezh
keltiek. Gant ar piano hag ar violoñs ez eo unan eus ar binvioù anavezetañ er
bed. Gitaroù liesseurt a zo : gitar klev, gitar tredan, gitar klev ha tredan. An
holl anezho a zo diazezet war ar gitar klasel.

Gant ur gitar e c'haller seniñ an ton hag ar c'hlotadoù war un dro. Sonerezh
gitar a zo bet savet gant John Dowland pe Henry Purcell. Hiziv an deiz ez eo
unan eus ar binvioù implijet ar muiañ pa soner sonerezh folk (Bob Dylan, Leonard
Cohen) pe sonerezh rock ha pop (The Beatles, Jimi Hendrix).

Soñjal a reer e teu ar gitar eus a lud arab (al ' ûd en arabeg). Gitaroù a veze
e Spagn ken abred hag en XIIIvet kantved. Azalek ar XVIIvet kantved en em
strewas en Europa a-bezh ha d'ar mare-se en doa peder pe pemp kordenn zoubl. Ar
c'hwec'h kordenn simpl a voe tapet gantañ en XIXvet kantved. Hag e-kreiz an
XIXvet kantved e voe roet d'e voest-dasson ar stumm en deus hiziz an deiz.



https://br.wikipedia.org/wiki/Genghis_Khan

Gengis Khan (distaget: [ʧiŋgɪs χaːŋ]; mongoleg: Чингис Хаан; sinaeg: 成吉思汗;
turkeg: Cengiz Han) Temüjin (mongoleg: Тэмүүжин; sinaeg 鐵木真, pinyin: Tiěmùzhēn)
diouzh e anv gwir a zo bet ganet e 1162. Marvet eo e 1227.

Impalaer mongol e voe. Unvaniñ a reas ar meuriadoù turk ha mongol eus kreiz Azia
ha dre se e savas e impalaeriezh. Aloubiñ a reas al lodenn vat eus Azia, Sina,
Rusia, Persia, ar reter nesañ ha tout. Reter Europa a yeas gantañ ivez.

Ne ouzer ket gwall dra eus yaouankiz. Tro 1162 eo ganet, e rannvro Khentii e
Dunlunboldag a-hed an Onon e Mongolia. E anv Temüjin eus an turkeg-mongoleg
temür, tömör a dalvez houarn. Mab henañ Yesügei eo, hemañ penn meuriad Borjigin
(Боржигин), ha Hoelun a oa e vamm, homañ eus meuriad Olkhunut. Hervez ar
mojennoù mongol e vefe bet ganet ur bouloudenn-wad e stumm un askornig en e
zorn. Sin e rafe traoù dreistordinal e oa.

Kalet e vefe bet e vloavezhioù kentañ. Da 9 bloaz ez eas Borte da zanvez-pried
dezhañ, homañ eus ur meuriad galloudus (Khongirated). Ret e oa dezhañ bevañ gant
e familh-gaer evit priz e zanvez-pried dre e labour. E dad avat a varvas trumm.
Binimet e voe er c'heoteg velen, pa oa o vanvezañ gant an Dartared. Temüjin a oa
re yaouank : ne blegas ket e veuriad dezhañ enta. Meuriad an Dayichouted a yeas
ar galloud gantañ. Ar chatal a yeas ganto ivez hag an intañvez Yesügei a chomas
he-unan gant he familh.

Ar bloavezhioù da heul e chomas gant e familh : evel kantreerien e vevent. Un
deiz e voe skrapet gant ur meuriad all met en em zieubiñ a reas a-drugarez da
sikour unan eus e skrapourien. E-pad a bloavezhioù reuzeudik-se e voe lazhet o
hanter-vreur Bekter gant eñ hag e vreur Kassar. Tamm-ha-tamm e voe adperc'hennet
o madoù ganto.

Dimeziñ a reas da Bortë pa oa 16 vloaz met hi a voe skrapet d'he zro, gant
meuriad ar Verkited. Friket e voent gant Temüjin avat, a-drugarez da skoazell
Toghril ha Djamuka, penn an Djadjirated. Ganet e oa bet Jochi, e vab henañ, 9
miz rik-ha-rik goude dieubidigezh e vamm, se zo kaoz n'eo ket sur eo e vab da
vat...

Pa oa 19 vloaz e vo deskrivet Temüjin evel ur brezelour taer, bras ha kigennet.
Ur politikour fin e oa ivez ha rak se e voe unvanet ar meuriadoù mongol all
gantañ. Kreskiñ a reas e vrud hag ur bern tud yaouank c'hoant ganto mont
pelloc'h en em vodas tro-dro dezhañ. Bortchou, Djelmé, Djebé ar Bir ha Subötai a
oa en zouez : ar pevar c'hi gouez a voe graet anezho.

An holl anezho a yeas da vrezeliñ gantañ ha Khan e voent d'o zro. Ogödei a yeas
da Khan meur avat.



https://br.wikipedia.org/wiki/Gaza

Gaza (غزة, Ghazzah en arabeg ; עַזָּה, ʕazzā en hebraeg) eo ar gêr vrasañ e
Bandenn Gaza hag e douaroù Aotrouniezh Vroadel Palestina, pa'z eus war-dro 410
000 den o chom e kêr. Dre ma vez implijet alies an anv "Gaza" evit "bandenn
Gaza", pe "bann Gaza", e vez graet a-wechoù gant an anvadur "Kêr Gaza" (pe "Gaza
City") pa vez c'hoant da resisaat e kaozeer diwar-benn kêr hepken.

Ur gêr gozh eo Gaza. Un arsav e oa war hent ar varc'hadourien a yae eus Ejipt da
Siria en Henamzer. Goude bezañ bet e-pad pell e dalc'h rouantelezhioù Henegipt,
e voe kemeret gant ar Filistined en 13vet kantved kent JK. Kemeret e voe ivez
gant Aleksandr Veur e 332 kt JK, goude ur seziz a badas daou viz.

En XXvet kantved en em gavas Gaza en douaroù palestinat a oa dindan beli
Breizh-Veur. E 1948, pa voe rannet an douaroù-se etre Arabed ha Yuzevien e voe
lakaet Gaza el lodenn arab ha fiziet ar melestradur anezhi en Ejipt. E miz
Mezheven 1967 e voe aloubet gant Israel e-pad ar Brezel c'hwec'h devezh ; d'an
18 a viz Meurzh 1994 e voe fiziet ar c'horn-bro en Aotrouniezh Vroadel Palestina
daoust ma chomas ac'hubet gant arme Israel betek 2006.



https://br.wikipedia.org/wiki/Gavr_(loen)

Ar c'havr (Capra aegargus hircus pe Capra hircus) zo ur bronneg, ur geotdebrer
hag un daskirier, renket e kerentiad an ejeneged hag en iskerentiad Caprinae.

Doñvaet eo bet al loen-se abaoe an VIIIvet milved kt JK d'an nebeutañ evit
pourchas e gig, e groc'hen, e blev hag alies-tre evit e laezh. Meur a anv
rannyezhel a ya d'envel ar c'havr : bida ha bidiez.

Ul loen bihan a-walc'h eo, gwareget e gerniel ha mibin-tre, graet evit lammat.
Kavet e vez e kazi an holl rannoù eus ar bed, er menezioù aliezik a-walc'h. Ober
a reer bouc'hed eus ar pared ha menned eus ar re vihan. A-wechoù e vez kavet
givri gouez, met doñvaet e vezont peurvuiañ. Givri bihan o ment a vez kemeret da
loened ti a-wechoù.

Meneg anezho zo er Bibl. Da skouer, pa laka Rebekka daou venn-gavr da vezañ
fardet evel ur meuz eus ar gwellañ evit ma roje Izaak e vennozh d'o mab Jakob
(da laret eo asantiñ desevel anezhañ goude ma'z eo bastard ar bugel) (Gn : 27:
9).

Eus anv kêr-benn Turkia, Ankara, e teu hini ar givri angora a vez maget evit o
blev hir-kenañ ha ganto e vez produet ar mohair. Gant givri eus Kachmir e vez
produet ur seurt gloan d'ober stamm anvet Kachmir.



https://br.wikipedia.org/wiki/Fermiom

Un elfenn gimiek treuzuraniat skinoberiek eo ar fermiom ; Fm eo e arouez kimiek,
100 e niver atomek ha 257,095 e dolz atomek. An daouzekvet aktinid eo e taolenn
drovezhiek an elfennoù kimiek.

D'an 11 a viz Du 1952 e lakaas Stadoù-Unanet Amerika ar c'hentañ bombezenn
gwrezderc'hanel da darzhañ war atoll Enewetak en Inizi Marshall. Darbodoù a voe
dastumet war un atoll amezek ha kaset da Skol-veur Kalifornia e Berkeley evit ma
vijent dielfennet, ar pezh a voe graet gant Gregory R. Choppin, Albert Ghiorso,
Bernard Harvey ha Stanley Thompson. Ken bras e oa bet an niver a neutronoù o
skinata an atomoù uraniom-238 ma voe tapet lod anezho ha ma voe ganet elfennoù
kimiek, eus 96Cf betek 99Es hag izotop 255 an elfenn 100. An einsteiniom a voe
kavet da gentañ, e miz Kerzu 1952. Darbodoù all a voe kaset da Verkeley, hag e
1953 e voe dizoloet an elfenn 100. Berzet e voe an dizoloadenn gant gouarnamant
S.U.A. betek 1955 en abeg d'ar Brezel Yen, met treiñ diwar ar bec'h a reas
Berkeley dre gendelc'her da labourat diwar plutoniom-239, hag e 1954 ez
embannjont disoc'hoù o labourioù nann-stadel. D'an 18 a viz Mae 1954 ez embannas
ur skipailh svedat eus Ensavadur Nobel evit ar Fizik e Stockholm en doa
kevanaozet izotop 250 an elfenn 100 dre skinata U-238 gant ionoù oksigen en ur
c'hiklotron, met e dibenn ar bloavezh 1954 e voe anzavet skipailh Berkeley evel
dizoloer kentañ : dezhañ da envel an elfenn 100, a voe anvet fermium en enor
d'ar fizikour italian Enrico Fermi, aet d'an anaon d'an 28 a viz Du 1954.

Ken nebeut a fermiom a vez kenderc'het, ken berr eo e hanter-vuhez ha ken
skinoberiek eo ma ne c'haller nemet diouganañ e berzhioù fizikel dre e lec'h e
taolenn an elfennoù kimiek. Biskoazh n'eur deuet a-benn d'e welet en e stumm
metalek.

Betek gouzout hiroc'h emañ perzhioù kimiek ar fermiom ar re a zo gortozet diouzh
e lec'h e taolenn an elfennoù kimiek.

Naontek izotop ha tri izomer derc'hanel zo anavezet, eus 242Fm betek 260Fm.
Fermiom-257 eo an hini stabilañ, gant un hanter-vuhez a 100,5 devezh.

Dre skinata aktinidoù skañvoc'h gant neutronoù e kenderc'her fermiom ;
dazgwereder derc'hanel Oak Ridge, Tennessee zo gouestlet da gevanaozadur
elfennoù pounneroc'h eget 96Cm. En Oak Ridge, ~10 g a guriom skinataet a ro ~0,1
g a galiforniom 249Cf, ~0,001 g (1 mg) a verkeliom 249Bk hag a einsteiniom
(Es-249, Es-250, Es-251 hag Es-252) kent reiñ ~0,000000000001 g (10-12 g, 1pg) a
fermiom.



https://br.wikipedia.org/wiki/Erotegezh

An erotegezh, eus an henc'hresianeg Ἔρως, "c'hoant revel", "karantez revel", zo
ur ger kemplezhek e dalvoudegezh en darn vuiañ eus ar yezhoù (Daveoù a vank) .

En henc'hresianeg e rae dave da Eros hag ez arouezie ar garantez virvidik kejet
gant ar c'hoant revel. Gwir e chom kement-se c'hoazh hiziv an deiz, gant un
arster a gas d'ar vlizoni, d'ar revelezh ha d'an dedenn etre an dud. An anv-gwan
erotek a implijer evit doareañ kement plegenn pe zarvoudenn a vroud ar c'hoant
revel en un den.

Diaes-bras e vez bepred tresañ ur vevenn etre an daou du-se, a zo daou benn ur
skeul hir ha didroc'h. Liveoù an erotegezh hag an divezhouriezh a liammer outi a
ra an diforc'h etre ar buritaniezh hag an disolited a zo daou benn an hevelep
skeul, hir ha didroc'h eta.

Petra bennak ma 'z aroueziont daou geal disheñvel ez eo liammet start an
termenoù « erotegezh » ha « blizoni » an eil ouzh egile, rak pep hini anezho a
ra dave d'an desachañ tud all. Heroc'h eget ar vlizoni eo an erotegezh avat, pa
'z eus un temz-spered eus ar vlizoni hag un emzalc'h eus an erotegezh, a embann
he blizoni dre arouezioù atizus hewel (dilhad, noazhder), sonus (komzoù,
trouzioù) pe oberiant (dremmvezioù, emstummoù, stokoù). Kreñv pe greñvoc'h e
c'hall an erotegezh bezañ, hervez an derez a nesder a zo etre an dud ha nerzh ar
c'hoant revel a zo en unan anezho da nebeutañ. Erotegezh a c'hoarvez a-wechoù
etre daou zen a eskemm ur selladenn hir ha don en ur dremen en engroez,
erotegezh zo ivez pa gav un den o tistreiñ d'ar gêr ur pried darev da
garanteziñ.

Sevenadurel kentoc'h eget enganet eo an erotegezh, ne c'haller ket he c'hrennañ
d'an darempredoù revel stricto sensu. Ledan-kenañ ha kemplezhek-kenañ eo skalfad
an erotegezh, koulz war an dachenn gevredigezhel (eus al lesaat d'ar c'houblañ)
ha war an dachenn brevez (ar rakc'hoarioù revel) ; boas eo mab-den da c'hoari
war ar skeulenn didroc'h-se koulskoude, na c'haller ket rannañ strizh hervez an
heuliad chalvant > temzet > erotek > hudur > lous > pornografek.

Ar garantez eo ar perzh boutin a zo d'an erotegezh (ar broud revel) ha d'ar
bornografiezh (an darempred revel diskouezet). Diouzh pep den eo ar vevenn etre
an div e gwirionez, hervez ar gementad a noazhder korfel – didro pe ameeun – a
vroud an eros : lod tud a gav erotegezh en ur pezh dilhad peogwir ez ijinont ar
pezh a zo kuzhet, padal e veze erotek kilpenn ur Japanez a-wechall ; hiziv er
bed islamek e c'hourc'hemenner d'ar maouezi kuzhat galloud erotek o fennad-blev,
evel ma veze graet gwechall en Europa gristen. Ne c'haller ket eta lakaat ur
vevenn splann etre ar garantez romantel hag ar garantez revel (Daveoù a vank).

En oberennoù henc'hresian e tiforc'hed etre an an ἀγάπη agápē "ar garantez
hollvedel" hag an ερως eros "ar garantez revel". Heñvel e oa en Imparaleriezh
roman, ma tiforc'hed etre droukc'hoant Kupidon hag ar garantez (caritas e latin,
a zo kenster gant agápē). Un dibab damheñvel a vez graet gant Japaniz, en embann
o bannoù-treset manga, pa ziforc'hont etre an doare エッチ Etchi a lakaont da
erotek dre ma tiskouezont noazhder hep darempredoù revel, hag an doare 変態 Hentai
a lakaont da bornografek dre ma tiskouezont kediadennoù. E gwirionez emañ an
diforc'h er c'hementad a c'halloud erotek a zo er skeudennoù, evit klask sevel
un istor a zesacho ar muiañ a lennerien.

Alies e sav ur santad erotek e spered un den dirak un tamm eus korf un den all,
pe dirak un den all gwisket gant dilhad berr pe beg. Perzh an erotegezh aze eo
ar c'hoant da dañva muioc'h eus ar pezh a chom kuzh, a zo treüc'het gant ar
faltazi – abalamour d'an anadenn-se eo e kaver erotekoc'h alies ur c'horf
hanter-ziwisket eget ur c'horf en noazh-ran. Dre faltazi ivez e sav an erotegezh
diwar forc'hellegezh un emzalc'h pe ul lavarenn, abalamour ma vez broudet
gwelloc'h ar c'hoant revel en degouezhioù-se eget pa vez roet pep tra diouzhtu ;
alies e ya an erotegezh da get etre daou zen goude al lesaat.

Un efed all eus al liamm a zo etre an erotegezh hag ar faltazi eo ar fetichegezh
revel, da lavaret eo ar santadoù erotek a sav diwar traezoù n'o deus pouez
erotek a-ziabarzh ebet peurliesañ : al lêr, ar feur, ar botoù, ar gloan da
skouer. D'an dilhad dre vras e c'hall ar faltazi reiñ ur pouez erotek : an
dilhad-dindan evel-just, an dilhad peg pe ampl, an unwiskoù a bep doare. Lod tud
a vez broudet gant tammoù eus ar c'horf ne vezont ket lakaet da revel : an
treid, ar fri, an divgazel, ar begel hag all.

Dre faltazi ivez e c'heller kaout ur santad erotek e lod plegennoù n'o deus tamm
pouez revel fraezh ha sklaer : son mouezh un den dianav, an doare ma fiñv an
den-se, ur jestr resis d'ur mare resis, un nesder dic'hortoz en ul lec'h strizh.

An hevelep diforc'h a gaver er reizhiadoù kredennoù hag er relijionoù, a vez
erotegezh enno bepred petra bennak ma vez kinniget hervez daou du a hañval bezañ
enebet : an hini speredel hag an hini danvezel.

E relijionoù Fenikia ha Mezopotamia e oa ur gasterezh nevet a erruas betek
Henc'hres, hag en Henroma e oa un arz pornografek e-tal ar werc'hded a veze
gourlakaet da velegezed an doueez Vesta.

Er gristeniezh emañ erotegezh skridoù ar c'hevrinour spagnat Yann ar Groaz
treüc'het ha troet war-du an doue p'emañ splann ha danvezel erotegezh Kanenn ar
C'hanennoù an Testamant Kozh. Tabut zo savet etre ezlizhourien ar Bibl a-zivout
perzh erotek Kanenn ar C'hanennoù : hag aroueziek pe droukc'hoantek da vat eo ar
varzhoneg ? An hevelep tabut a savas etrezo diwar-benn skridoù kevrinek ar
santez spagnat Teresa Ávila (1515-1592), a gaved forc'hellek dre an erotegezh
droukc'hoantek a c'hallje bezañ kuzhet a-dreñv ar gevrinelezh – a-hend-all, ken
forc'hellek all eo an delwenn bet kizellet gant an Italian Gian Lorenzo Bernini
er XVIIvet kantved.

En Hindouegezh ivez emañ an enebiezh etre luskadoù askezel strizh ha kentelioù
erotek levrenn Kāmasūtra an dastumadeg Kāma Śāstra.

A-hed Istor mab-den ez eus bet klasket skeudenniñ an erotegezh a zo e pep den,
dre skridoù, taolennoù pe zelwennoù. Kent donedigezh ar sinema e oa dija
luc'hskeudennoù erotek ; ur sinema erotek zo e-kichen ar sinema pornografek.
Erotegezh a gaver ivez er bannoù-treset, hag en daranverezh. War-du ar wazed
pergen e vez troet an oberennoù livadurel erotek, pa 'z eo maouezi a vez
diskouezet an aliesañ, el luc'hskeudennerezh glamour hag an daranverezh pergen.

Abaoe e gammedoù kentañ er c'henwerzh ez eo bet liammet start an daranverezh
ouzh an erotegezh : dre vouezhioù merc'hed da gentañ ha goude, a-feur ma
tistarde an Iliz hag ar c'hontrollerezh o c'hrabanoù, dre gorfoù merc'hed noazh
pe noashoc'h – gwazed erotek a weler alisoc'h-aliesañ bremañ, a-drugarez da
strivoù al luskadoù LGBT dre ar bed a-bezh. Ur benveg da gas kemennadenn an
daranverezh eo an erotegezh e bed ar c'henwerzh eta, ha pa vije evit gwerzhañ
louzoù pe girri-tan, rak ret eo « hoalañ a brenerien ». Hewerzh eo krommennoù ar
merc'hed : « un divronn a zezoug muioc'h eget ur c'harrad », hervez krennlavar
koshañ ar marketing. Merc'hed darnoazh a weler war an darn vuiañ eus skoroù an
daranverezh, ha pa ne vez ket erotek en un doare fraezh dre ziskouez merc'hed e
vez aroueziet an darempredoù revel dre draezoù a ra dave da c'halloud revel ar
wazed. Er sinema e voe ur poent ma ne voe mui bastus diwiskañ an eneoù, ret e
voe lakaat ar c'horfoù en noazh ivez. Dre ma vez roet muioc'h-mui a lec'h d'ar
skeudennoù er c'hevredigezhioù a-vremañ ez eo aet an daranverezh da heul ar
sinema eta, ha tamm-ta-tamm e koll an erotegezh he c'hevrinoù marvailhus.



https://br.wikipedia.org/wiki/Erfurt

Erfurt a zo ur gêr eus Alamagn krouet en VIIIvet kantved, ma tremen ar stêr
Gera. Kêrbenn Thüringen eo. Kêr vrasañ Thüringen eo ivez, hag unan eus an teir
meurgêr a zo e Thüringen, an div all o vezañ Gera ha Jena. Ouzhpenn servijoù
melestradurel al Land e kaver enni lez-varn gevreadel al labour.

Meneget eo anv Erfurt evit ar wech kentañ en un diell ofisiel eus 742. Nebeut
amzer goude ma vefe bet savet e teuas da vezañ kêr bouezusañ Thüringen, daoust
ma chomas e diavaez al land betek 1944. E 755 e voe kendeuzet eskopti Erfurt ha
hini Mainz. Erfurt a voe ul lodenn eus priñselezh Mainz betek 1802 ha goude-se e
voe ul lodenn eus Prusia, nemet etre 1806 ha 1814, ma voe renet gant ar
C'hallaoued.

Da gouent Aogustined Erfurt ez eas Luther d'ar 17 a viz Gouere 1505. Tri bloaz e
chomas eno, hag ur wech lakaet da veleg ez eas da studiañ da Wittenberg.

E 1808 en em gavas Napoleon hag an tsar Aleksandr hag e tivizjont kenderc'hel
gant an emglev a oa etrezo abaoe m'o doa sinet feur-emglev Tilsit.

Diazezet eo armerzh Erfurt war ar velestradurezh, al liorzhouriezh hag ar
servijoù. En Erfurt e vez aozet ivez eil foar vrasañ Alamagn, hini Leipzig o
vezañ an hini vrasañ. En Erfurt e kaver ivez sez meur a vedium (hini
Kinderkanals ha hini meur a chadenn skingomz hag a gazetenn bedemziek).

En Erfurt e kaver sinagogenn goshañ Europa, hag a voe savet e-tro 1100. Hiziv an
deiz e c'haller gwelout enni Teñzor Erfurt. Brudet eo an div iliz Mariendom ha
Severikirche, hag a zo tost-tre an eil ouzh eben. Brudet eo ivez ar pont
Krämerbrücke, a-us d'ar stêr Gera. Warnañ ez eus 32 di. Savet e voe e 1325, hag
en daou benn anezhañ e oa un iliz. Hiziv an deiz e vez implijet c'hoazh unan
anezho, anvet Ägidienkirche.

E 1392 e voe krouet skol-veur Erfurt. Serret e voe e 1816 ha digoret en-dro e
1994. Martin Luther a studias enni.



https://br.wikipedia.org/wiki/Enez_Sgitheanach

Enez Sgitheanach (e gouezeleg Skos An t-Eilean Sgitheanach distaget: [əɲ tʰʲelan
s̪kʲiə.anəx]; Skye e saozneg, distaget [skaɪ̯]) zo un enezenn e Bro-Skos, ar
vrasañ eus an Inizi Gall tostañ hag an hini zo ar pellañ en hanternoz. E-kreiz
an enezenn ez eus menezioù, ha dreist-holl menezioù Cuillin.

En Highland emañ an enez. Ur pont zo, anvet Skye Bridge, da zont eus an
douar-bras. Port Rìgh zo ur porzhig koant, hag eno emañ ar gêr-benn. Un
drederenn eus an dud a gomz gouezeleg.

Brudet eo kened ar vro, ar sevenadur gouezelek, al loened gouez (erered, demmed,
eoged). Diazezet eo armerzh ar vro war an douristelezh, a zegouezh a-vernioù
e-pad an hañv, ar sevel eoged, hag ar wiski.

En istor an enez e kaver levezonoù yezhoù disheñvel: gouezeleg, norseg, saozneg,
ha ne vez ket aes atav digejañ orin an holl anvioù. An t-Eilean Sgitheanach eo
an anv gouezelek (pe Sgiathanach, hervez ur c'hiz nevez). N'ouzer ket petra e
talv avat. Meur a vartezeadenn zo bet graet, evel an "enez askellek" pe "the
notched isle" met n'eus bet kavet diskoulm splann ebet, ha gallout a rafe an anv
dont eus ur yezh koshoc'h.

E 1549 e skrive Donald Munro, dean an inizi: "This Ile is callit Ellan Skiannach
in Irish, that is to say in Inglish the wyngit Ile, be reason it has mony wyngis
and pointis lyand furth fra it, throw the dividing of thir foirsaid Lochis".

1,656 km² dezhi, eil brasañ enezenn Bro-Skos eo Enez Sgitheanach war-lerc'h an
hollad Leòdhas ha Na Hearadh. A-hed an aod e kaver ledenezioù ha plegoù-mor hag
e-kreiz e sav torgennoù An Cuiltheann.

Al ledenezioù: Trotternish en hanternoz, Waternish, Duirinish, Minginish ha
Strathaird er c'hornôg ha Sleat er c'hreisteiz.

An inizi tro-war-dro: Isay, Longay, Pabay, Ratharsair, Rònaigh, Scalpay, Soaigh
ha Wiay.

Port Rìgh eo ar gêr vrasañ en hanternoz, gant 1 960 a dud. E-touez ar c'hêrioù
all emañ Cill Mo Luaig, Stafainn, Uig Dùn Bheagain An t-Ath Leathann, Ealgol,
Armadal, Caol Acuinn (e-lec'h m'emañ ar pont a gas d'an douar bras).



https://br.wikipedia.org/wiki/Emgann_ar_Somme

Emgann ar Somme a oa unan eus an emgannoù gwadekañ eus ar Brezel-bed kentañ.
Armeoù Breizh-Veur, ar C'hommonwealth, hag hini Bro-C'hall a glaskas tremen
a-dreuz linennoù arme Bro-Alamagn kreñvaet war ul linenn norzh-su a 45 km
e-kichen ar Somme, e norzh Bro-C'hall, en un tric'horn etre kêrioù Albert,
Péronne ha Bapaume. Unan eus emgannoù gwadekañ eus istor an denelezh eo (hep
kontañ ar siviled), gant war-dro 1 060 000 gouzañver, en o zouez 442 000 den
lazhet pe kollet.

Kentañ devezh an emgann, d'ar 1añ a viz Gouere 1916, a oa an devezh gwadekañ
evit arme Breizh-Veur, gant 57 470 den tizhet, en o zouez 19 240 den lazhet.
Echuiñ a reas an emgann d'an 18 a viz Du 1916.

Evit ar wezh kentañ e oa filmet gant ur film propaganda, La Bataille de la
Somme, ul lodenn vras eus euzhusted ar brezel modern gant skeudennoù eus ar
c'hentañ devezhioù eus ar gombat. Dalc'het zo bet koun eus an darvoudoù gant
oberennoù tennerien poltredoù ha livourien, en o zouez François Flameng liver
ofisiel an armeoù a embannas e dresadennoù hag e vrastresoù niverus er gelaouenn
L'Illustration.



https://br.wikipedia.org/wiki/Elesbed_Ia%C3%B1_(Bro-Saoz)

Setu ur pennad diechu hag a denn d'an istor. Gallout a rit reiñ un tamm
skoazell, ha kreskiñ ar pennad: krogit e-barzh. Mar karfec'h reiñ hoc'h ali ha
netra ken, grit 'ta e pajenn ar gaozeadenn.

Elesbed Iañ, ganet d'ar 7 a viz Gwengolo 1533 ha marvet d'ar 24 a viz Meurzh
1603, a voe rouanez Bro-Saoz hag Iwerzhon adalek ar 17 a viz Du 1558 betek deiz
he marv, hag an hini diwezhañ eus an dierniezh Tudor.

Lesanvet e oa The Virgin Queen ("ar Rouanez Werc'h") , Gloriana, pe c'hoazh Good
Queen Bess ("Rouanez 'Lesbed Vat").

Merc'h e oa da Herri VIII hag Anne Boleyn e eil pried, a voe dibennet daou vloaz
hanter goude genel o merc'h, ha disklêriet e voe e oa Elesbed ur vastardez. He
lezvreur Edward VI a legadas ar gurunenn da Jane Grey, diwar-goust gwirioù e ziv
lezc'hoar, Elizabeth ha Mary, en desped d'al lezenn. Ne voe ket dalc'het kont
eus e youl, Mary a voe anvet da rouanez, ha Jane Grey a voe dibennet. E 1558 e
teuas Elesbed da vezañ rouanez war-lerc'h he lezc'hoar, goude bezañ bet
karc'haret tostik da vloaz, abalamour ma vije bet harperez ar brotestantiezh.

Rouanez Bro-C'hall e voe ivez (an titl hepken) ha rouanez Iwerzhon, adalek ar 17
a viz Du 1558 betek he marv.

Un tamm barzhez a oa anezhi, met brudetoc'h eo abalamour m'he doa lakaet
dibennañ he c'heniterv Mari Stuart, rouanez Bro-Skos.



https://br.wikipedia.org/wiki/Doctor_Zhivago_(film)

Doctor Zhivago zo ur film saoznek, sevenet gant ar filmaozer breizhveuriat David
Lean e 1965.

C'hwezekvet film hir Lean eo Doctor Zhivago, deuet e-maez da-heul The Greatest
Story Ever Told (miz C'hwevrer 1965) hag a-raok Ryan's Daughter (1970).

Gopret e voe pemp gwech da-geñver an 38vet Academy Awards bet dalc'het d'an 18 a
viz Ebrel 1966 e Santa Monica (Kalifornia).

En URSS ar bloavezhioù 1950 : emañ ar jeneral Yevgraf Zhivago o klask war-lerc'h
ar verc'h o devoa bet e hantervreur Yuri hag e wreg kleiz Lara. Setu m'eo deuet
da atersiñ ur plac'h yaouank, Tanya hec'h anv-bihan, hag a zo o labourat en ur
stankell dourdredan. Siwazh n'he deus ket dalc'het soñj ebet nag eus he mamm nag
eus he zad : stagañ a ra ar jeneral da gontañ istor e hantervreur dezhi neuze :

Er bloavezhioù a-raok ar Brezel-bed kentañ. Ent yaouank e koll Yuri Zhivago e
vamm ha bod a gav-eñ e ti mignoned dezhi — Alexander hag Anna Gromenko — ma vo
desavet gante a-gevret gant o merc'h Tonya, e Moskov (Impalaeriezh Rusia d'ar
mare-se). Ne chom dezhañ nemet ur balalaika da zelc'her koun anezhi. Aet da
studier war ar vezegiezh en deus kendalc'het da sevel barzhonegoù e-keit ha
m'edo e Pariz. Distroet da Voskov en deus tro da reiñ dorn d'e gelenner a zo bet
galvet gant an uheliad Victor Komarovsky d'ober war-dro e wreg kleiz : klasket
he deus en em lazhañ goude kompren en devoa Komarovsky d'ober gant... he merc'h
Larissa.



https://br.wikipedia.org/wiki/Disivoud_protestant

An Disivoud protestant a zo un troc'h relijiel c'hoarvezet er relijion gatolik e
Kornôg Europa e penn-kentañ ar XVIvet kantved. Krouet eo bet gant ur manac'h
alaman, Martin Luther. Anvet e vez luterianed ar re a-heul kelennadurezh Luther.
Ar gall Jean Calvin, levezonet gant Ulrich Zwingli, eo an eil den a-bouez en
troc'h relijiel. Graet e vez kalvinourion eus diskibled Calvin. Ur rann ispisial
eus ar brotestantiezh a voe krouet gant ar roue saoz Herri VIII, an
anglikanouriezh.

Ankeniet eo Luther rak barnedigezh Doue. Sevel a ra a-du gant Paol Tars a
embannas:Soñjal a ra deomp e vo savetaet mab-den gant ar feiz hep seveniñ al
lezenn. Tro 1512-1513 e verzh Luther un enebadur etre frazenn Paol ha soñjoù
teologourion ar Grennamzer: herveze ez eo ret gober traoù mat evit bout
savetaet. E 1515-1516 e tegas Luther un doare all da gompren oberennoù Paol: ar
feiz hepken a gont, mab-den ne c'hell ket en em saveteiñ e-unan, n'eus nemet
Doue a c'hell e saveteiñ en ur reiñ ar feiz dezhañ.



https://br.wikipedia.org/wiki/Dinosaor

An dinosaored (Dinosauria o anv skiantel) zo loened eus klad ar Sauropsida, a
vod an holl stlejviled a-vremañ (ar gevrennad Reptilia), an holl evned a-vremañ
(ar gevrennad Aves) hag ul lodenn hepken eus an henstlejviled, an holl anezho o
tiskenn eus un hendad hepken. Kalz spesadoù dinosaored a oa, liesseurt ha
disheñvel-kenañ an eil re diouzh ar re all. Ar re vrudetañ a vevas adalek diwezh
an Triaseg (-251 milion a vloavezhioù/Mav) betek fin ar C'hretase (-65,5 Mav),
e-pad an oadvezh Mezozoeg pe Eil hoalad (-251 Mav – -65,5 Mav). Kavadennoù graet
nevez zo a laka da soñjal ez eus bet dinosaored abaoe an Triaseg Izel (deroù :
-251 Mav) pe an Triaseg Kreiz (diwezh : -228 Mav), pe zoken adalek ar Permian
(-299 Mav – -248 Mav). Trevadennet eo bet an holl gevandiroù gant an dinosaored
abalamour ma ne oa ket dispartiet c'hoazh ar c'hevandir nemetañ, Pangea e anv,
da vare an Triaseg, ha ma'z int en em strewet dre-holl d'ar mare-se hep kaout
ezhomm da dreuziñ mor ebet.

Abred pe abretoc'h eo aet an holl zinosaored da get – war-bouez an evned –
e-kerzh ar Mezozoeg ; e-pad enkadenn ar C'hretase hag an Trede hoalad (anvet
ivez « enkadenn K-T ») ez eo steuziet an dinosaored a veve da vare ar C'hretase
uhel (-99,6 Mav – -65,5 Mav).Patrom:'

E miz Ebrel 1842 e voe kinniget an anv dinosaor gant ar paleontologour saoz
Richard Owen (1804-1892), diwar an henc'hresianeg saura "glazard, stlejvil" ha
deinos "spontus, braouac'hus" abalamour ma oa bras-kenañ (en tu all da 15 m) ar
pep brasañ eus an dinosaored a oa bet dizoloet gantañ. Daoust d'an dra-se e
c'halle an dinosaored bezañ bihan-kenañ o ment, betek un nebeud kantimetroù.
Kerkent ha kreiz an XIXvet kantved ha betek ar bloavezhioù 1970, an dinosaored a
veze gwelet gant ar skiantourien evel loened yen o gwad, dizampart ha goustad,
aet da get abalamour d'o sotoni. E 1969, ar paleontologour stadunanat John
Ostrom (1928-2005) a roas lañs da « azginivelezh an dinosaored », a sachas evezh
ur bern tud war studi an dinosaored, a voe gwelet adalek neuze evel loened
oberiant, emwrezek gant emzalc'hioù kevredigezhel kemplezh.

Abaoe ma voe anavezet ar c'hentañ dinosaor, en XIXvet kantved, al loened-se o
deus desachet ur bern tud er mirdioù e pep lec'h war an Douar, da welet ar
relegoù adsavet eno. Plijout a reont kenañ d'ar vugale koulz ha d'an oadourien.
Deuet int da vezañ ul lodenn eus sevenadur pobl an XXvet hag an XXIvet kantved,
hag o c'havout a reer taolennet e levrioù hag e filmoù stank-kenañ. Danvez
pennañ levrioù ha filmoù brudet ez int, evel Jurassic Park pe Ice Age 3, ha kaoz
a vez ingal eus ar c'havadennoù nevez diwar o fenn er media.

Alies e vez implijet ar ger "dinosaor" war ar pemdez evit komz eus stlejviled
all eus ar ragistor, evel ar genadoù Dimetrodon, Ichthyosaurus, Mosasaurus,
Plesiosaurus ha Pterosaurus, petra bennak ma ne oa ket dinosaored anezho tamm
ebet.

Hervez ar renkadur filogenetek e vez termenet an dinosaored evel strollad
diskennidi an hendad nevesañ boutin da Driceratops ha d'an evned a-vremañ .
Lavaret eo bet ivez e c'hallfe strollad an dinosaored bezañ termenet evel
diskennidi hendad nevesañ Megalosaurus hag Iguanodon, abalamour ma'z int daou
eus an tri spesad a zo bet meneget gant Richard Owen p'en doa goveliet ar ger
dinosaurus . Gant an daou dermenadur avat en em gaver gant ar memes strollad
loened anvet "dinosaored". Savet eo bet an termenadurioù-se a-benn klotañ gant
meizadoù ar skiantourien kent implij ar filogenetik a-vremañ, kuit da
zroukveskañ talvoudegezh ar ger "dinosaor".

Rummatadur an dinosaored a laka kemm etre daou glad bras hervez neuziadurezh
lestr o c'horf : Ornithischia ("listri evned") ha Saurischia ("listri
stlejviled") eo ar c'hladoù-se.

Emglev zo etre hogos an holl baleontologourien da lâret e tiskenn an evned
diouzh an dinosaored Theropoda. Hervez termenadur rik ar c'hladoù e ranker
lakaat holl ziskennidi ur memes hendad boutin er memes strollad evit ma vefe
savet ar strollad e-giz ma tere : dinosaored eo an evned ha n'eo ket aet an
dinosaored da get eta. Renket e vez an evned gant ar pep brasañ eus ar
baleontologourien er c'hlad Maniraptora, anezho Coelurosauria, da lâret eo
Theropoda, a zo ivez Saurischia, dinosaored anezho.

Dinosaored eo al laboused eta, hervez termenadur ar c'hladoù ; er yezh pemdez
avat ne vez ket anv eus al laboused pa gomzer eus "dinosaored". A-benn bezañ
sklaeroc'h e vo implijet ar ger « dinosaor » er pennad-mañ evel heñvelster
« dinosaor n'eo ket un evn ». Implijet e vo « dinosaor n'eo ket un evn » pa vo
ezhomm pouezañ war ar fed-mañ. Reizh eo en un doare teknikel evel-just lakaat an
dinosaored da strollad disheñvel pa implijer renkadur Carl von Linné, ar
reizhiad koshañ evit renkadur skiantel ar spesadoù, a zegemer taksonoù
parafiletek na endalc'hont ket holl ziskennidi ur memes hendad.

Gaou eo lavaret ez eo an dinosaored loened ragistorel. Ar ger "ragistor" a
dalvez da envel ar prantad a ya eus anadur Mab-Den d'ar c'hentañ skridoù. Hervez
an termenadurioù resis a vez implijet e krog ar ragistor 5 milion a vloavezhioù
zo. An dinosaored ha n'int ket laboused avat zo aet da get 65 milion a
vloavezhioù zo. N'o deus ket bevet eta e-pad ar ragistor ha Hominideg ebet ne'n
em gavas gant unan anezhe. Loened eus er Mezozoeg int, ha loened ragistorel
n'int ket.

Diouzh ar c'harrekaennoù a zo bet kavet e c'haller lavaret e oa ur strollad
loened bras eus an dinosaored daoust ma kemmas o ment keitat e-pad an Triaseg,
ar Juraseg hag ar C'hretase . Hervez ar paleontologour Bill Erickson (1928-1987)
emañ keidenn o fouez etre 9 kg ha 5 tonenn. Ur studiadenn nevez diwar-benn 63
genad dinosaored he deus roet ur geidenn a 850 kg (ur pouez a c'haller keñveriañ
ouzh hini un arzh louet) hag ur pouez etre eus tost div donenn, da lâret eo
kement hag ur jirafenn. Da 863 g e sav pouez keitat ar bronneged, da lâret eo
hini ur c'hrigner bras. Brasoc'h evit an div drederenn eus ar bronneged a-vremañ
e oa an dinosaored bihanañ. Brasoc'h e oa ivez ar pep muiañ eus an dinosaored
evit 98% eus ar bronneged a-vremañ.

N'eus nemet ul lodenn vihan eus al loened marv a ya da garrekaennoù, hag ul
lodenn vihan hepken eus ar re a vez dizoloet zo klok. Eskern hepken a gaver
peurliesañ. Ral-kenañ eo roudoù ar c'hroc'henoù pe ar gwiadennoù. Un arz diresis
eo adsevel relegenn ur spesad dre geñveriañ ment ha morfologiezh an eskern gant
re ur spesad all, ha gwall ziaes eo klask adsevel organoù ha kigennoù. Biken eta
ne ouiimp en un doare asur petra e oa ment an dinosaored brasañ ha bihanañ.

E-touez an dinosaored, ar Sauropoda a oa loened bras-meurbet, ar re vrasañ a oa
brasoc'h evit an holl loened o deus bevet war an Douar abaoe. Korred en o
c'hichen e oa bronneged ragistorel evel Indricotherium pe ar mammout kolombian.
N'eus ken un dornadig loened-mor hiziv zo dezhe tost ar memes ment pe unan
vrasoc'h, evel ar balum glas a zo 180 tonenn a bouez ennañ hag a dizh 31 metr
hirder d'ar muiañ.

Ar brasañ hag ar pounnerañ dinosaor anavet diwar relegoù klok pe dost eo
Brachiosaurus brancai (anvet ivez Giraffatitan). Daouzek metr e oa e uhelder,
22,5 metr e hirder, ha pouezet en dije etre 30 ha 60 tonenn – un olifant
afrikan, al loen brasañ a vev war an Douar hiziv, a bouez 7,7 tonenn well-wazh.
An dinosaor hirañ en deus lezet ur garrekaenn glok eo Diplodocus a oa 27 metr e
hirder ; emañ e Carnegie Museum of Natural History, Pittsburgh, Pennsylvania
abaoe 1907.

Dinosaored brasoc'h a oa, met ne chom anezhe ken un nebeud karrekaennoù diglok
peurliesañ. An darn vrasañ anezhe a oa geotdebrerien a zo bet kavet er
bloavezhioù 1970 pe diwezhatoc'h, Argentinosaurus en o zouez, en dije tizhet
etre 80 ha 100 tonenn. An hini uhelañ, Sauroposeidon, a oa 18 metr, en dije
gallet tizhout ur prenestr er 6vet solier.

Un dinosaor brasoc'h c'hoazh, Amphicoelias fragillimus, anavet hepken dre un
nebeud karrekaennoù melloù-kein dizoloet e 1878, a c'hallje bezañ tizhet 58 metr
hirder ha 120 tonenn a bouez. An hini pounnerañ a c'hallje bezañ bet
Bruhathkayosaurus, anavezet fall ha danvez breutadennoù etre an arbennigourien
anezhañ c'hoazh, a vije bet dezhañ etre 175 ha 220 tonenn. Peurliesañ e lavarer
hiziv ne oa ket en tu all da 139 zonenn, evit 34 metr hirder da
Vruhathkayosaurus matleyi.

Ar c'higdebrer brasañ e oa Spinosaurus, dezhañ etre 16 ha 18 metr ha 9 zonenn.
Kigdebrerien bras all e oa Giganotosaurus, Mapusaurus, Tyrannosaurus rex ha
Carcharodontosaurus.

Pa ne gemerer ket e kont an evned a-vremañ evel an evned-kelien, an dinosaored
bihanañ e oa dezhe ment ur vran pe ur penn-yar. An Theropoda Microraptor ha
Parvicursor a oa nebeutoc'h evit 60 cm hirder dezhe.

Diazezet e vez ar preder war emzalc'h an dinosaored war ar c'harrekaennoù kavet,
metoù al loened, adsavadennoù dre urzhiataer eus o bevmekanikerezh, ha
keñveriadennoù gant al loened a-vremañ a vev er memes log ekologel. Diwar kalz
martezeadennoù ez eo diazezet ar pezh a soñjomp diwar-benn emzalc'h an
dinosaored eta, ha breud a vo diwar-benn lod anezhe e-pad pell c'hoazh moarvat.
Emglev zo etre ar skiantourien avat da soñjal e kaver emzalc'hioù boas e-touez
ar c'hrokodiled hag al laboused a c'haller adkavout ivez e-touesk an dinosaored.

E 1878 e voe kavet e Bernissart, Belgia, ar c'hentañ prouenn eus bagadoù
dinosaored. Eno e voe kavet 31 Iguanodon a oa ar stumm warne da vezañ marvet
goude bezañ kouezhet en un toull don hag int beuzet en dour . Petra bennak ma
voe dizoloet da c'houde e teue an dilerc'hioù-se diwar tri darvoud disheñvel, e
voe kavet lec'hioù all ma oa marvet dinosaored a-vagadoù.

Ar roudoù karrekaet niverus a laka da soñjal e oa paot-kenañ ar bagadoù hag ar
strolladoù e kalz spesadoù. Roudoù kantadoù pe miliadoù a c'heotdebrerien a
ziskouez e c'halle an Hadrosauridae bale a-vagadoù bras, evel ar bizoned pe ar
springboked hiziv. Roudoù Sauropoda o deus diskouezet e veaje al loened
a-vagadoù a vode meur a spesad a-wezhioù, ha re all a zalc'he o re vihan e kreiz
ar bagad d'o gwareziñ, diouzh ar roudoù dizoloet e Davenport Ranch, Texas.

Pa voe dizolet e 1978 un neizh Maiasaura ("dinosaor mamm vat") gant ar
paleontologour Jack Horner (*1946) e Montana e voe diskouezet e talc'he loened
an isurzhiad Ornithopoda d'ober war-dro o re vihan goude ma oa digloret ar vioù.
Prouennoù zo ivez en em zalc'he heñvel dinosaored all eus ar C'hretase, evel
Saltasaurus, bet dizoloet e 1997 e Patagonia, hag en em vode al loened-se
a-viliadoù er memes lec'h da neizhañ, evel ar Manked impalaerel. Oviraptor
Mongolia a voe dizoloet e 1993 gant ur relegenn o tozviñ evel ur yar, ar pezh a
dalvez e oa warnañ ur gwiskad pluñv a domme ar vioù. Roudoù karrekaet o deus
kadarnaet an emzalc'h a vamm e-touez ar Sauropoda hag an Ornithopoda eus Enez
Sgitheanach. Kavet ez eus bet vioù ha neizhioù eus ar pep brasañ eus ar
strolladoù dinaosored, gwirheñvel eo e kehente an dinosaored gant o re vihan en
un doare heñvel ouzh hini an evned hag ar c'hrokodiled a-vremañ.

Lod eus an dinosaored a save o neizhioù e-kichen mammennoù havel, ar pezh a roe
an tu da gaout ur wrez azas hag ingal evit ar vioù.

Re vresk evit an emgannoù e oa krib lod eus an dinosaored, evel re ar c'hlad
Marginocephalia, re isurzhiad Theropoda ar c'hlad Eusaurischia, ha re ar genad
Hadrosaurus ; moarvat e talveze o c'hrib da sachañ ar parezed pe da spontañ an
enebourien, daoust m'hon eus nebeut a elfennoù diwar-benn emzalc'h tachennoù ha
paradur an dinosaored. N'ouzer ket kennebeut penaos e kehente an dinosaored
etrezo, met kavadennoù nevez a laka da soñjal e laboure marteze krib kleuz ar
spesadoù Lambeosaurinae evel ur c'hef-dasson implijet evit leuskel kriadennoù a
bep seurt.

Unan eus ar c'harrekaennoù pouezusañ a voe kavet e gouelec'h Gobi e 1971. Bez' e
oa ur Velociraptor hag a dage ur Protoceratops. Dizoloadenn an daou loen
krog-ha-krog a brou kalz martezeadennoù. Diskouez a ra e tage hag e tebre an
dinosaored an eil re ar re all, petra bennak ma ne oa ket ur souezhadenn evit ar
pezh a sell ouzh an Theropoda. Kadarnaet eo bet gant roudoù dent war ur
garrekaenn Majungatholus e Madagaskar e 2003.

Hervez an dizoladennoù graet hiziv an deiz ne vije bet spesad dinosaor turier
ebet, ha nebeut a zinosaored kraper. Evel ma'z eus bet kavet ur bern roudoù
spesadoù bronneged a durie hag a grape er C'henozoeg, an diouer a brouennoù
diwar-benn spesadoù dinosaored heñvel zo un tamm souezhus.

Un doare mat da gompren emzalc'h ar spesadoù dinosaored eo deskiñ penaos e
tilec'hient. Ar bevmekanikerezh peurgetket en deus pourchaset kalz elfennoù
evel, da skouer, gouzout pegen buan e rede an dinosaored diwar studi labour ar
c'higennoù ha levezon ar c'herc'hellder war framm o relegoù,, gouzout hag eñ e
ranke an Theropoda ramz mont goustatoc'h pa vezent o redek war-lerc'h o freizh
kuit da vezañ gloazet, ha gouzout hag-eñ e oa gouest ar sauropoda da chom
war-neuñv.

Betek-henn e lavare ar skiantourien e oa an dinosaored loened a veve diouzh an
deiz, e-skoaz ar bronneged kentañ a oa loened bihan a rene o buhez er beuznoz pe
diouzh an noz kuit da vezañ taget.

E 2011 e voe renet ur studiadenn baleontologek diwar-benn framm lagad an
dinosaored : muzuliet e voe hirder poulloù-lagad ha treuzkiz lagadenn sklera 33
spesad Archosauria, keñveriet gant re 164 spesad a hiziv, en o zouez stlejviled,
evned ha bronneged. Diskouezet e voe e veve an dinosaored kigdebrer hanter
diouzh an noz, an dinosaored a nije ha Pterosauria diouzh an deiz dreist-holl,
hag e veve an dinosaored geotdebrer koulz an noz hag an deiz.<0ref>(en) Lars
Schmitz & Ryosuke Motani, Nocturnality in Dinosaurs Inferred from Scleral Ring
and Orbit Morphology, Science, 14 EBR 2011</ref>

A-zivout kennevid an dinosaored, ur studiadenn c'hall diwar-benn aozadur
izotopek an oksigen e dent hag eskern 80 dinosaor eus ar C'hretase (Theropoda,
Sauropoda, Ornithopoda ha Ceratopsia) hag a zeue eus Norzhamerika, Afrika,
Europa hag Azia he deus diskouezet e rankent kaout korfoù emwrezat. Feur an 18O
e-keñver hini an 16O — a zo diouzh gwrezverk diabarzh al loened bev — a oa
heñvel ouzh hini ar bronneged hag an evned, a zo emwrezat, ha disheñvel a-grenn
diouzh hini ar stlejviled a-vremañ, loened gwreztaolus anezhe, diouzh hini
Chelonii ha hini Crocodilia karrekaet eus ar C'hretase.

Bezañs frammoù Havers, anezho mikrokanolioù gronnet gant ur gwiskad eskern
kengreiz e-barzh ar relegoù, en eskern karrekaet a vefe un elfenn ouzhpenn a
lakafe da soñjal o doa korfoù emwrezat.

Ur skipailh eus Florida en deus jedet e oa kenfeur ar gwrezverk ouzh an
tolzennad hag ouzh ar feur kreskiñ, eus 25°C evit an dinosaored bihan betek 41°C
evit ar re vrasañ. Implijet o deus ur patrom niverel da jediñ gwrezverk ar
c'horf diouzh ar ment hag ar feur kreskiñ, evit 8 spesad, eus Psittacosaurus
mongoliensis, 12 kg ennañ, betek Apatosaurus excelsus, 2 6000 kg ennañ. Hervez
ar skipailh e tizhe gwrezverk diabarzh Sauroposeidon proteles, ar pounnerañ eus
an dinosaored anavet (60 tonenn), betek 48°C moarvat. Prouiñ a rafe ar patrom-se
e vefe tommaet an dinosaored bras dre « emwrezadezh anniñvel ».

N'eus ket keit-se e renked Ichthyosauria, Pliosaurus, Plesiosauria (3 strollad
stlejviled dour) ha Pterosauraia (stleviled-nij) e strollad an dinosaored ;
hiziv e vez sellet oute evel lignezioù disheñvel diouzh an dinosaored. Ur
strollad loened liesseurt e oa an dinosaored. Hervez ur studiadenn eus 2006 e oa
bet deskrivet 527 genad asur disheñvel, hag ouzhpenn 1 844 genad a chom c'hoazh
da renkañ.,

Hervez ar Kod Etrebroadel Rummatadur al LoenedPatrom:' e c'haller anavout etre
630 ha 650 genad dinosaored, gant meur a viliadoù spesadoù ; deskrivet e vez
war-dro tregont spesad nevez bep bloaz. Un tamm muioc'h evit an hanter eus ar
spesadoù n'int anavezet ken gant ur standilhon, diglok peurliesañ, ha nebeutoc'h
evit 20% eus ar spesadoù zo anavezet gant muioc'h evit 5 standilhon. An daolenn
hollek da-heul a ro liammoù etre ar strolladoù dinosaored pennañ. Kavout a reor
un nebeud genadoù da reiñ un alberz eus an urzhiadoù hag eus ar c'herentiadoù
meneget.

Diwanet eo an dinosaored e-barzh dreisturzhiad ar stlejviled Archosauria, ur
strollad stlejviled bihan diapsidek a veve e diwezh ar Permian ha dreist-holl e
deroù an Triaseg.

E diwezh ar Permian, war-dro -250 milion a vloavezhioù zo, e voe un enkadenn
drumm hag a gasas war-dro 90% eus spesadoù ar mare da get, ar pezh a roas o zu
d'ar spesadoù loened ha plant a chome da vleuniañ ha da emdreiñ da c'hounit
tachennoù nevez, an amnioted peurgetket. E-touez ar re-se edo hendadoù an
dinosaored, ar stlejviled hag ar bronneged a wezhall hag a vremañ.

Ar stlejviled bihan diapsidek, da lâret eo dezho daou goublad prenestradenn en o
c'hlopenn, a-drek poulloù o daoulagad, o deus eskern rakdentel e lodenn a-raok o
c'harvanoù hag, evel holl stlejviled ar mare-se, izili a-dreuzkiz pe
hanter-savet. Anvet int Thecodontia abalamour d'ar c'hentañ perzh-se. Aloubiñ a
rejont an holl veteier, ha rannet e vezont e tri c'herentiad bras :

Kigdebrerien eo an dinosaored koshañ a anavezer, etre 225 ha 230 milion a
vloavezhioù dezho : Eoraptor ha Herrerasaurus. Arbennikaet eo an daou dija, rak
Saurischia int, ur strollad a zo diwanet goude ma savas kemm etre an dinosaored
Ornithischia ha Saurischia. Homodontek evel ar stlejviled all eo an holl
zinosaored. Herrerasaurus zo ezel eus an urzhiad Saurischiea, met ivez eus an
isurzhiad Theropoda.

Anavout a reer roudoù pavioù karrekaet koshoc'h, ha lezet gant dinosaored
moarvat. Lezet e oa bet ar re goshañ war-dro 248 milion a vloazioù zo gant
« stlejviled bihan pevarzroadek, a vent gant ur c'hazh, a lezas o louc'hoù er
pri e-tro 250 milion vloaz zo [...]. Dizoloet e oa ar pazioù-se e mervent
Polonia, er menezioù Kroaz-santel. [...] Lezet e oa bet al louc'hoù [...] gant
stlejviled eus ar genad Prorotodactylus, loened pevarzroadek dezho pemp biz, ha
sanket donoc'h eo louc'h an tri biz kreiz el leur. Tost an eil re diouzh ar re
all, ar roudoù-se zo disheñvel diouzh re stlejviled all eus strollad ar
c'hrokodiled hag ar stlejviled ». Patrom:'

« 246 milion a vloavezhioù eo oad roudoù all bet kavet gant [...] skipailh
Grzegorz Niedzwiedzki eus Skol-Veur Warszawa. Brasoc'h int, war-dro 15
kantimetr, ha lezet e vijent bet gant dinosaored eus ar genad Sphingopus
daoudroadek ». Ar roudoù-se a laka moarvat ar c'hentañ spesad dinosaored hep
kemm etre Ornithischia ha Saurischiea da vevañ un nebeud milionoù a vloavezhioù
abretoc'h, da lâret eo adalek diwezh ar Permian.

Steuzidigezh an Triaseg-Juraseg en deus roet an tu d'ar spesadoù nevez-se da
baotañ ha da gemer al logoù ekologel dieub.

Steuzidigezh an dinosaored, war-dro 65 milion a vloavezhioù zo, he deus lakaet
an dud da sevel meur a vartezeadenn d'he displegañ abaoe ar bloavezhioù 1970,
lod anezhe droch-pitilh evel distruj an dinosaored gant arallvediz, lod
gwirheñveloc'h hag a c'haller gwiriañ en un doare skiantel. Ret eo derc'hel soñj
avat ez eo « steuzidigezh an dinosaored » un doare da gaozeal ha netra ken :
n'eo ket aet an dinosaored da get penn-da-benn peogwir e chom evned c'hoazh
hiziv an deiz. Daoust da se ez eus bet un enkadenn veur e diwezh ar C'hretase,
65 milion a vloavezhioù zo. Honnezh avat he deus bet un efed bihanoc'h war ar
vevliesseurted dre vras evit enkadenn veur ar Permian-ha-Triaseg pe zoken hini
an Ordovisian) ; diouennet he deus loened ha plant mor dreist-holl, evel ar
skourrad Foraminifera, pe an isurzhiad Ammonoidea, ha pas kement a organegoù hag
a veve war an douar. Kalz izeloc'h eo feur ar spesadoù douar-se a ya da get evit
hini ar spesadoù-mor. Abalamour da donkad an dinosaored avat ez eo deuet an
enkadenn-se da vezañ brudet.

E miz Gwengolo 2007, ur skipailh klaskerien amerikan renet gant William Bottke
eus ar Southwest Research Institute e Boulder, Colorado, ha skiantourien dchek a
implijas drevezadennoù dre urzhiataer da c'houzout eus pelec'h e teue an
asteroidenn he doa krouet krater Chicxulub. Jedet o deus gant 90% gwirheñvelder
e oa bet darc'haouet war-dro 160 milion a vloavezhioù zo un asteroidenn ramzel
anvet (298) Baptistina, dezhi tro 170 km treuzkiz, e kelc'htro e gourizad
asteroidennoù a zo etre Meurzh ha Yaou, gant un asteroidenn vihanoc'h ha dizanv
dezhi 55 km treuzkiz. Drailhet e voe (298) Baptistina gant ar stokadenn, ha
krouet e voe ur strollad asteroidennoù anvet « tiegezh Baptistina ». Hervez ar
jedadennoù, lod eus an drailhennoù a oa kaset e kelc'htroioù a dreuze hent an
Douar. Unan anezhe e oa ar maen-kurun 10 km led a skoas ledenez Yucatán 66
milion a vloavezhioù zo

E 1861 e voe kavet e Bavaria ar garrekaenn evn gentañ, Archaeopteryx, ur spesad
eus ar Juraseg uhelañ. Dre ma oa heñvel-kenañ ouzh an dinosaored bihan
daoudroadek, evel Compsognathus, ec'h anadas diouzhtu an damkaniezh e tiskenne
al laboused eus ur strollad dinosaored e-touez ar c'hlad Cœlurosauria.

E-pad ur c'hantved e voe ur rendael diwar-benn an damkaniezh-se, a voe distaolet
gant lod klaskerien. Ibilioù-skoaz zo d'an evned, emezo, padal n'eus ket da
Cœlurosauria. Re a bouez a voe roet da ezvezañs an ibiloù-skoaz, koulskoude, pa
n'eus reoù ebet d'ar bronneged kigdebrerien, n'int stlejviled evit kement-se.

Abaoe ar bloavezhioù 1970 ez eus bet kavet Cœlurosauria gant ibiloù-skoaz, ha
zoken e strolladoù na oant ket emdroet ken : trec'h war ar re all e voe
damkaniezh an dinosaored hendadoù d'an evned.

Er bloavezhioù 1990 e voe kavet kalz karrekaennoù dinosaored pluñvek e Sina, e
bro Liaoning ; kreñvaet o deus an damkaniezh-se. A-wezhioù ez int evned
kentidik, hag a-wezhioù dinosaored pluñvek pe kentpluñvek ha na oant ket evned.
Abalamour d'an dizoloadennoù-se e soñjer e tiorroas perzh nevez ar pluñv en unan
pe e meur a spesad Cœlurosauria, en hendad ar C'hœlurosauria e-unan zoken, hep
implijout anezhañ da nijal war a seblant, hag engehentet en deus spesadoù
niverus a-walc'h a zinosaored pluñvek. Diwar unan eus ar spesadoù dinosaored
pluñvek-se e vije diwanet hendad an holl laboused, meur a vilion a vloavezhioù
diwezhatoc'h.

Kalz stlejviled a veve d'ar memes mare hag an dinosaored, ha kemmesket int bet
gante er sinema hag el lennegezh, daoust ma n'int renket evel-se gant ar
skiantourien : Pterosauria ("stlejviled-nij", en o zouez Pteranodon ha
Pterodactylus), Plesiosauria, Pliosauridae, Mosasauridae hag Ichthyosauria
(stlejviled mor) eo ar re vrudetañ.



https://br.wikipedia.org/wiki/Chaoser

Ur chaoser a zo un savenn douar pe mein lakaet war e hed da wareziñ un tremen pe
da herzel ouzh an dour. Savet e vez chaoserioù evit meur a abeg. Implijet e vez
ar ger dre skeudenn ivez evit anadennoù naturel : Chaoser Enez Sun, Chaoser ar
Ramzed.

Sevel a reer ur savenn douar gant mein e-barzh peurvuiañ evit krouiñ un hent da
dreuziñ ur stêr, ur geun, ul lagenn, pe da liammañ un enezenn ouzh an
douar-bras. Gwechall e veze fardet an hentoù war an douar e-unan ha ne veze
savet chaoserioù nemet el lec'hioù gleb pe a-dreuz un draoñienn. Hiziv e saver
chaoserioù war hirderioù bras evit chom hep lakaat live an hent da gemm etre
menezioù bihan re alies. Evit ar memes abeg e vez graet an hentoù-houarn war
chaoserioù alies a-walc'h. Ar stankelloù savet a-dreuz ar stêrioù evit tremen
dreisto pe evit implij nerzh an dour (er milinoù hag en uzinoù tredan) a vez
graet dre sevel ur savenn douar pe vein pe vetoñs.

Chaoserioù evit diwall diouzh nerzh gwagennoù ar mor. A-gozh e vez savet
chaoserioù evit gwareziñ ar porzhioù-mor diouzh nerzh gwagennoù ar mor pa vez
fall an amzer. Goudoret gant un chaoser pe ziv, an dourioù a chom peoc'h el
lenn-borzh ha n’a ket ar bigi pe al listri da skeiñ ouzh kerreg an aod.

Chaoserioù evit diwall diouzh liñvadegoù ar stêrioù pe ar mor. Evit mirout ouzh
ar stêrioù a veuziñ o zraoñiennoù gant o dourioù da vare ar glaveier, pe ouzh ar
mor a veuziñ an aodoù izel, e saver chaoserioù a-hed an dour a-hed kantadoù a
gilometroù a-wechoù. Chaoserioù hir-kenañ ha graet e douar hag e mein a zo bet
savet a-hed ar Roen, ar Ron, an Danav, al Liger, ar Mississipi ha meur a stêr
vras e Sina. Brudet eo chaoserioù an Izelvroioù ivez, evel an Afsluitdijk a serr
an IJsselmeer.



https://br.wikipedia.org/wiki/Brezel_ar_Pleg-mor

Eil Brezel ar Pleg-mor (Brezel Iran-Irak a vez graet eus Kentañ Brezel ar
Pleg-Mor), graet anezhañ Brezel Koweit ingal, a zo ur brezel a enebas Irak ouzh
ur c'hengevredad 34 Stad, harpet gant Aozadur ar Broadoù Unanet (ABU), etre 1990
ha 1991. Dieubidigezh Koweit a zegasas trec'h rakwelus ar c'hengevredad.
Aloubadeg anezhi gant arme Irak a voe pennkaoz d'ar brezel.

E zreistbeli dre aer a implijas ar c'hengevredad evit dismantrañ kemplezh
greanterezh-brezel Irak. War-lerc'h e voe peurzistrujet armeoù Irak gant un
dagadeg-douar verr a-ziwar Arabia Saoudat. Kiriek e voe tennoù kamaraded d'ur
c'hard eus kolloù armeoù ar c'hengrevedad. Neoazh e voent dister e-keñver ar
pezh a oa bet raktreset.

Gwanet abalamour d'ar brezel a-enep da Iran he deus Irak un dle a-bouez e-keñver
amezeion arab dezhi zo, Koweit peurgetket. Darempredoù eus ar re washañ he doa
gant ar vro-se abaoe he c'hrouidigezh e 1961 peogwir e stank lodenn vrasañ ar
pleg-mor Pers a zo un digoradur evit an eoul-maen irakat. Seul vui ma veze
diskennet priz an eoul-maen gant produerezh uhel an eoul-maen Koweit. Tamallet e
oa Koweit ivez gant Saddam Husain da chom hep doujañ d'he feurbarzhioù, ar pezh
a denne da izelaat ar prizioù, ha da gemer eoul-maen en ur park war ar vevenn.

E 1961 e c'hwitas taol-arnod kentañ ar jeneral Kassem a-drugarez da oberiadenn
an arme vreizhveuriat. Abaoe eo deuet ar vro da vout ur galloud bras a-drugarez
de eoul-maen. Evit Saddam Husain, he deus e vro un dle diavaez dreistmentek, eo
Koweit ur moaien da adkavout levezon ha mammenn gounidoù.

D'ar 25 a viz Gouere 1990 e kej Saddam Husain gant kannadour amerikan e Bagdad,
April Glaspie. Hounnezh, a oar mat-tre eo kempennet un aloubadeg (« gwiriet hon
eus ho peus tolpet bagadoù war an harz »), a lavar dezhañ « ne ra an Amerikaned
forzh eus dizemglevioù etre div vro arab ». D'an 30 a viz Gouere eo aozet un
emvod a hanterouriezh : tro wenn a ra.



https://br.wikipedia.org/wiki/Brezel

Ar brezel a zo ur bec'h etre riezoù pe strolladoù bras a-walc'h o vent a ya da
lakaat anezho da implij armoù ha an nerzh fizikel hag dispaket int dre sevel
luioù soudarded kaset e tu all an harzoù a oa etre an div gostezenn a-raok. Pal
ar vrezelerien a zo tapout pe virout tiriadoù'zo hag e c'hoarvez ma vez kollet
hag adtapet an tiriadoù en-dro gant pep a du. Un aozadur hag ur raktres milourel
a vez savet gant an emgannerien. Bez e c'hell ar brezel bezañ berr (dindan ur
bloaz pe ur miz) pe badout meur a vloavezh gant meur a gampagn, da lavaret eo
prantadoù tagadennoù e-kreiz ehannoù.

Meur a abeg a vez da vrezeliñ : gounid pe adc'hounid ar riegezh, un tiriad,
pinvidigezhioù naturel, ledanaat levezon ur relijion pe un ideologiezh. Pa vez
adtapet un tiriad a oa bet skrapet hag ac'hubet e vez kaoz eus ur brezel
dieubiñ. Pa vez brezel etre kostezennoù e diabarzh ur riez e vez kaoz eus ur
brezel diabarzh. Betek diwezh an Eil brezel bed e vezed kustum da embann un
diskleriadur ar brezel ofisiel, spis e stumm.

Gant ar brezel e vez kaset tud d'ar marv ha n'int holl dibellaus, dreist-holl pa
vez lazhet nannsoudarded e-leizh evel e-korf brezelioù an XXvet kantved ha re an
XXIvet kantved ivez. E-pad an XXvet kantved eo bet jedet e c'hellfe bezañ bet
lazhet etre 130 000 ha 142 milion a dud, nannsoudarded an darnvuiañ anezho. Hag
e-touez ar buhezioù kollet-se, 51 milion a dud a zo marvet e diwezh an Eil
brezel bed.

Emglev ebet ez eus diwar-benn orin ar brezel. Hervez reoù'zo e oa bet atav
brezelioù etre ar strolladoù denel tra ma pouez ar re arall war ar fed n'eus ket
sin ebet a vrezel e-pad ar ragistor. Da gentañ e oa ar brezel un heuliad ag
argadegoù bihen n'eo nemet gant ganedigezhioù ar riezoù kentañ, 5000 bloavezh
'zo e c'heller gwelout kampagnoù milourel bras.



https://br.wikipedia.org/wiki/Barzhoniezh

Ar varzhoniezh a zo ur gennad lennegel kozh-kenañ, dezhi meur a stumm, hag a
c'heller kavout pe savet gant tammoù skridoù berr anvet gwerzennoù pe savet e
komz-plaen. Pouezañ a ra d'ar saverien barzhonegoù, ar varzhed, ober war-dro da
gentañ war ar stumm ha degas un endalc'h just goude.

En Henamzer ar C'hresianed e veze gwelet pep a eztaoladur evel ur rann eus ar
varzhoniezh, pa veze pleustret aketus-tre war ar stumm hag al lusk en
helavaroniezh koulz hag ar c'han hag ar c'hoariva. Skiantourien ar mare, ar
Brederourien a ree anezho, o deus klasket termeniñ petra oa barzhoniezh ha petra
ne oa ket. Aristoteles, en e levr titlet Barzhoniezh a gav ez eus tri seurt
barzhoniezhoù : ar varzhoniezh veurganel (pe veurzanevell), ar varzhoniezh
farsus (pe farserezh) hag ar varzhoniezh dramael (pe ar c'hoariva dramael).
Pelloc'h e chomo tri rann : ar meurzanevell, ar varzhoniezh lourennek hag ar
varzhoniezh c'hoarivael, enni an drajedienn koulz hag ar fentc'hoari). Dont a
raio ar gwerzennoù da vezañ merk ar varzhoniezh, pa veze gwelet ar c'homz-plaen
evel un eztaoladur boutinoc'h. Ar relijion hag ar mojennoù liammet dezhi, hag en
un doare reksoc'h, ar vitologiezh a zo bet abegoù ar varzhoniezh en amzerioù
kozh ha en amzer a-vremañ, koulz e touez sevenadurioù a ra kalz gand ar skridoù,
koulz ha re a ra gant ar c'homz. Evit bezañ desket ha kelennet dre eñvor e oa
ret sevel ar meurzanevelloù war ur patrom, hini heglev ar c'han, diazezet war al
lusk koulz hag an hesonerezh eilet gant ur beñveg seniñ (al lourenn peurliesañ e
mare ar C'hresianed kozh). Nemet en amzerioù modern, ne oa ket anv ober un
diforc'h etre ar sevel barzhonegoù hag ar sevel kanaouennoù. Pa oa kaoz eus an
doueoù hag an harozioù en meurzanevelloù e veze roet ur pouez bras d'an
doare-ober evit dibunañ an danevell hag evit islinennañ dre ar c'homz brasted an
obererezhioù deskrivet. Diwar ar savboentoù-se, ne oa ket kalz a lec'h evit
eztaoladur santidigezhioù an hiniennoù a yelo da vezañ muiañ priziet pelloc'h.
Gant ar c'hlemmgan hag ar marvnad e teu eztaoladur ar sentidigezhioù ha pa vefe
evit marv ur penn hag e rae ar Ch'resianed gant ar meulgan harozioù (humnos
heroikos) ha pa veze ur mignon da vezañ meuleudiet e reent gant ar meulgan
mignoned (humnos enkomiastikos).



https://br.wikipedia.org/wiki/Bariom

Un elfenn gimiek eo ar bariom ; Ba eo e arouez kimiek, 56 e niver atomek ha
137,327 e dolz atomek. Ur metal prialkaliek eo.

Eus ar c'hailh anvet barit (diwar ar gresianeg βαρύς "pounner") e tenner bariom,
ar barit o vezañ e sulfat BaSO4. Er bed a-bezh e kaver barit. War-dro 7,8 milion
a donennadoù a voe tennet eus krestennen an Douar e 2011. Sina a voe ar
c'henderc'her pennañ (4 000 000 t), heuliet gant India (1 100 000 t), Maroko
(650 000 t) ha Stadoù-Unanet Amerika (640 000 t). War-lerc'h e voe Turkia (250
000 t), Iran ha Kazakhstan (200 000 t pep hini), Viêt Nam (85 000 t), Aljeria ha
Rusia (60 000 t pep hini), Alamagn, Pakistan hag ar Rouantelezh-Unanet (50 000 t
pep hini). Un 300 000 t bennak a voe kenderc'het gant ar broioù all.

E deroù ar Grennamzer e ouie an alkimiourien diwar-benn ar barit, a anvent maen
Bologna peogwir en e gavent kostez Bologna en Italia. Gouzout a ouient ivez
a-zivout mordan ar mein-se, a c'halle lugerniñ bloavezhioù-pad goude bezañ bet
lezet er gouloù. E 1774 e verzas ar c'himiour hag apotiker Svedat Carl Whilhelm
Scheele bezañs un elfenn nevez er barit, hep gallout mont pelloc'h eget kavout
stumm oksidet ar bariom (i.e. BaO). Heñvel e voe graet gant ar c'himiour svedat
all Johan Gottlieb Gahn daou vloaz war-lerc'h. Batote eo an anv a voe roet d'ar
c'henaozad BaO gant ar c'himiour gall Louis-Bernard Guyton de Morveau kent bezañ
kemmet e baryta gant ar Gall Antoine-Laurent de Lavoisier. En hevelep mare e
kavas ar maenoniour saoz William Withering ur c'hailh pounner nevez e
mengleuzioù plom, a anvas witherite peogwir ez eo arwenn e liv — karbonat bariom
BaCO3 eo ar witherite. E 1808 e teuas ar c'himiour kerneveurat Sir Humphry Davy
a-benn da gaout haloù bariom, a anvas barium — diwar barit hag an dibenn -ium da
ziskouez ur metal. Gant an Alaman Robert Bunsen hag ar Saoz Augustus Matthiessen
e voe hiniennekaet ar bariom e 1855.

Ur metal blot liv an arc'hant eo ar bariom, gant asskedoù alaouret pa vez
peurc'hlan. Buan e tro da c'hris teñval pa vez lezet en aer en abeg d'ur gwiskad
BaO. Tredanreüs eo, kalz nebeutoc'h eget ar c'houevr avat.

Par da re ar magneziom 12Mg, ar c'halkiom 20Ca hag ar strontiom 38Sr eo perzhioù
kimiek ar bariom. Kalz gremm a vann dre zazgwerediñ gant elfennoù ar strollad 16
(familh an oksigen), setu perak e ranker e virout en eoul pe en ur gaz diheged
(na c'hall degas dazgwered kimiek ebet). En e stumm sulfat BaSO3 ne c'hall bezañ
dileizhet e trenkenn ebet.

Seizh izotop stabil eus ar bariom zo en natur : Ba-130 (130Ba), Ba-132, hag ar
skalfad Ba-134 betek Ba-138. Skinoberiek e vije Ba-130, a droje da Xe-130 ;
heñvel evit Ba-132, a droje da Xe-132. Kevanaozet eo Ba-133, gant un
hanter-vuhez a 10,51 bloavezh.



https://br.wikipedia.org/wiki/Banniel

Ur banniel zo un tamm lien, skouergonek peurvuiañ, a dalvez da arouez d’ur vro,
d'ur stad, d’ur strollad tud, d’un aozadur...

Bannielouriezh a reer eus studi ar bannieloù. E Breizh ez eus ur gevredigezh
anvet Bannieloù Breizh a studi bannieloù Breizh, re he broioù, he c’hêrioù...

Ar bannieloù kentañ a oa gwiadoù a-liv a veze lakaet er vann e-pad an emgannoù,
da ziskouez ardamezioù mistri an armeoù, en Europa, e Japan, e Sina. Ar Romaned
ne raent ket gant bannieloù, met gant arouezioù metal bihan, gwintet war
gwernioù (loened evel an erered, an arzhed...). Hiziv an deiz e kaver bannieloù
graet gant paper pe gant plastik, met peurvuiañ e vezont graet gant lien
c’hoazh.

Ar bannieloù koshañ a anavezer hag a vije c’hoazh en implij hiziv a gaver en
Europa. Bez e oa warno livioù aes da welet ha lunioù aes da anavezout a bell,
evel banniel Danmark, ruz ha warnañ ur groaz wenn. Ar ruz zo ul liv splann a
weler mat hag aes da ober (graet e veze gant gwad alies gwechall). Skouerioù all
eus bannieloù kozh, warno al liv ruz, a gaver en Europa, evel hini Aostria (ruz
ha gwenn) pe hini Katalonia (ruz ha melen). Er Grennamzer, ha betek hiziv, e
veze graet kalz gant "livioù" klasel an ardamezouriezh (ruz ha glas, ha gwer er
broioù muzulman ; ha kalz nebeutoc’h gell) mesket gant an daou "vetal"
(gwenn/arc’hant ha melen/aour). Nevesoc’h zo, ne vez ket heuliet ar reolennoù
kozh kement, ha livioù divoasoc’h a gaver evel an orañjez, da skouer war banniel
India) ha lunioù divoaz ivez (kelc'hioù, tric'hornioù…) pe un niver brazik a
livioù disheñvel (da skouer bannieloù Bangladesh, Sechelez, Kreizafrika…)

Gwechall e talveze ar bannieloù da aroueziañ pennoù armeoù. Pa greskas pouez ar
stadoù kreizennet, diwar-goust an aotrouien, e talvezas mui-ouzh-mui ar
bannieloù da aroueziañ ar stadoù-se. Hiziv an deiz eo anavezet mat ar bannieloù
broadel, met bannieloù zo a dalvez ivez da aroueziañ strolladoù tud, aozadurioù,
mennozhioù…

War ar bannieloù modern o devez al livioù talvoudegezhioù anavezet : Ar ruz eo
arouez ar gomunourien hag ar sokialourien alies. Stadoù komunour, pe bet
komunour, a implij bannieloù ruz (Unaniezh soviedel, Sina) hag e broioù muzulman
zo e kaver al liv-se ivez (Aljeria, Turkia, Maroko). E Reter Europa e kaver
alies livioù "hollslavek" en implij : ruz, glas, gwenn. Hag en Afrika e kaver
livioù anvet "hollafrikan" : ruz, melen, gwer. Er broioù arab e vez implijet
alies al livioù gwer, gwenn, du ha ruz. Broioù Skandinavia o deus implijet
arouez ar groaz, tra ma kaver alies ur greskenn loar hag ur steredenn war
bannieloù stadoù turkek pe ar re zo bet dindan beli an Durked.

Ral eo e vefe div stad o defe bannieloù heñvel, met c’hoarvezout a ra a-wechoù,
da skouer Monako hag Indonezia.

Banniel Bro-C'hall (lesanvet an Triliv) hag hini ar Stadoù-Unanet o deus awenet
kalz tud e broioù all da dresañ bannieloù diwar o skouer.



https://br.wikipedia.org/wiki/Bananez

Ar bananez zo frouezh melen pe ruz a vez gounezet er broioù dindan an trovanoù.
Kavet e vezent da gentañ e broioù eus gevred Azia ha goude-se e voe kroget da
c'hounit bananez en Afrika, en inizi ar Meurvor Habask hag e Suamerika. E kalz
eus ar broioù-se ez eo ar bananez ul lodenn a bouez eus ar magadur.

Dont a ra ar ger brezhonek "bananez" eus anv gallek ar frouezh-se a zeu e-unan
eus an arabeg : talvezout a ra ar wrizienn banan, er yezh-se, kement ha "biz",
abalamour da stumm ar frouezh.

Emañ ar bananez e-touez ar frouezh a vez gounezet ar muiañ er broioù trovanel. E
1992 e oa bet gounezet 66 milion a donennoù anezho dre ar bed. Ar bananez, pa
vezont darev, zo kalz potasiom ha sukr enno. Degas a reont kalz a energiezh ivez
(375KJ/100g) ha diazezet mat e vezont gant ar benvegad-treizhañ abalamour ma
n'eus ket kalz druzoni enno. Peurvuiañ e vezont debret ent kriz en hor broioù,
met poazhet e c'hallont bezañ ivez. Er plantadegoù bananez e vezont kutuilhet pa
vezont glas c'hoazh, rak aesoc'h e vezont da gas evel-se, pa n'int ket ken
bresk. Kaset e vezont da werzhañ da greizennoù dasparzh hag a-wechoù e vezont
lakaet eno da zareviñ buanoc'h war-bouez etilen (pe eten). En natur e vez krouet
an danvez-se gant ar plant o-unan.



https://br.wikipedia.org/wiki/Asiria

Asiria a oa ur vro en Henamzer e norzh Mezopotamia, anvet diwar kêr Asur, hag
ivez hini he doue gwarezer, an doue Asur. Adalek an eil milved a-raok J.-K. e
tiwanas eno ur rouantelezh c'halloudus zo deuet da vezañ un impalaeriezh
diwezhatoc'h. En VIIIvet hag er VIIvet kantevd a-raok J.-K., Kontrollañ a rae
Asiria tiriadoù en holl pe en ul lodenn hepken eus broioù a hiziv evel Irak,
Siria, Liban, Egipt, Turkia pe Iran.

Lakat a reer kemm etre tri frantad en istor Asiria, daoust ma'z eo diasur an
holl zeizadoù a-raok 700 kent J.-K. : ar prantad henasirian, eus an XXvet betek
deroù ar XIVvet kantved kent J.‑K.. ar prantad krennasirian, betek 911 kent
J.-K. ; hag ar prantad nevezasirian, betek 612-609 av. J.-C., ma'z eas
rouantelezh Asiria da get. E-pad ar prantad-kentañ e oa Asiria ur geoded-Stad
renet gant Asur, hag anavet dreist-holl evit intrudu he c'henwerzherien. Diwan a
reas rouantelezh Asiria en eil prantad, ur Stad galloudus, nemet er prantad etre
an eil hag ar c'hentañ milved kent J.-K. E-pad an trede prantad e teuas Asiria
da vezañ un impalaeriezh tamm-ha-tamm, a-drugarez d'hec'h arme peurgetket. Ar
mare-se eus istor Asiria an hini zo anavezet ar gwellañ, a-drugarez d'an
dizoloadennoù graet adalek an XIXvet kantved en holl he c'hêrioù-penn, Asur,
Nimrud, Dur-Sharrukin (C'horsabad) ha Ninive. Dalc'het zo bet soñj eus an
impalaeriezh-se hag eus he rouanez abalamour d'he galloud en hengoun ar Bibl
hebraek hag eus ar skrivagnerien c'hresian klasel.

Ar c'hementad bras a zielloù epigrafek hag arkeologek dastumet diwar-benn
prantad Asiria abaoe tost da zaou gantved a ro tu da anaout kalz lodennoù eus ar
rouantelezh-mañ zo anezhañ unan eus elfennoù pennañ sevenadurezh Mezopotamia,
kement hag ar rouantelezh deuet da vezañ he c'hevezerez er su, rouantelezh
Babilonia. Prantad diwezhañ ar rouantelezh an hini a anavezer ar gwellañ.
Gallout a reer deskrivañ en un doare resis a-walc'h meur a lodenn eus
melestradur ar rouantelezh, an obererezhioù ekonomikel, ar gevredigezh, ar
sevenadur asirian, ar relijion hag an arz peurgetket. Chom a ra kalz tachadoù
teñval abalamour ma n'eo ket ken fonnus an titouroù hervez al lec'hioù, ar
prantadoù ha lodennoù buhez an Asiriz, dre ma'z eus aet da get kalz mammennoù
abaoe an Henamzer, met ivez abalamour ma n'eus anv en dielloù nemet eus ar
renkadoù uhelañ.

Bev e oa atav eñvor rouantelezh Asiria en hengoun ar C'honrôg a-raok ar c'hentañ
furchadegoù sevenet en Asiria a-drugarez d'un nebeud mammennoù eus an Henamzer.
Da gentañ ar Bibl a roe elfennoù diwar-benn istor an darempredoù etre
rouantelezhioù Israel Juda hag Asiria, hag e venege anvioù Niniva ma oa bet
harluet Jonas. Ar vammenn a-bouez kentañ e oa diwar-benn Impalaeriezh Asiria.
Reiñ a rae neoazh da welet Asiria, evel un nerzh garv ha gwaskus. Skrivagnerien
c'hresian klasel a gomze ivez eus rouantelezh Asiria evel Herodotos, Ksenofon
pec'hoazh Ktesias ha Diodoros Sikilia. Diresis pe displann e vez alies an
testenioù dieeun-se. Klasket o deus meur aveajer european kavout adkavout
kêrioù-penn Mezopotamia gozh a-drugarez d'an testenioù-se en XVIIvet pe en
XVIIIvet kantved. An deskrivadurioù hag an traezoù a zegasjont eus o beajoù a
zigoras an hent d'ar c'hentañ furchadegoù en Asiria.

Asiria a voe ar c'hentañ bro eus ar Reter-nesañ kozh da vezañ furchet. Ar
c'hentañ palez dizouaret a voe hini C'horsabad, Dur-Sharrukin gwezhall, kêr-benn
Sargon II, dizolet gant konsul Bro-C'hall e Mossoul, Paul-Émile Botta, adalek
1843. Heuliet e voe gant ar Saoz Austen Henry Layard e Nimrud, anvet Kalc'hu
gwezhall, ha goude e tell Kuyunjik, kreiz Niniva gozh. Dizoloadennoù an
izelvosoù kozh ar savadurioù a reas kalz trouz, ha kaset e voe ar
c'havadennoù-se e mirdioù eus Europa. D'ar mare-se e oa dizoloet degadoù
miliadoù a dablezennoù skrivet e skritur gennheñvel zo hor mammenn bennañ hiziv
an deiz c'hoazh diwar-benn ar rouantelezh nevezasirian. Roet o deus tu da
gomprenn ar skritur-mañ hag an akkadeg. E 1903 e voe tro an Alamanted da furchal
kêr-benn diwezhañ Asiria, Asur, e tel Qala'at Shergat, gant doareoù-ober an
arkeologiezh skiantel ha n'eo ket war an taol evel ma veze graet a-raok ha gant
amatouriezh.

Kentañ prantad an istor asirian a vez graet « paleoasirian » anezhañ,. Er
c'hontrol eus ar prantadoù diwezhatoc'h e oa dister galloud politikel hag arme
ar geoded. Asur hag an trowardroioù a ya d'ober holl ar rouantelezh, hag
abalamour da se e c'haller ober ur « geoded-Stad » anezhi. Koulskoude, daoust ma
n'en doa ket ur galloud a-bouez war an dachenn bolitikel e talc'he ar geoded ur
roll bras er Reter-Kreiz abalamour da intrudu he marc'hadourien.

Ur geoded kozh-kenañ eo Asur rak annezet e oa adalek deroù an III milved kent
J.-K.. Meneget e oa evit ar wezh kentañ e dielloù eus Impalaeriezh Akkad hag eus
Trede tierniezh Ur a voe mestrezed warni e-pad ur pennad. A-drugarez d'ar fed ma
oa pell diouzh ar c'hreizennoù politikel bras avat e teuas a-benn da chom
dizalc'h, ha Puzur-Asur a zeuas da vezañ emren penn-da-benn pa oa diskaret
rouantelezh Ur war-dro 2010 kent J.-K., ha pa oa savet un dierniezh nevez. Da
vare prantad an Amorrited (XIXvet-XVIIvet kantved) e oa ur geoded gwan a-walc'h,
mes ur geoded kenwerzh bras e voe ha keñveriet eo bet ouzh republikoù
marc'hadourien Italia da vare an Azginivelezh.

Da vare ar prantad paleoasirian e veze roet an titl a roue (šarrum) d'an doue
Asur hepken. An den a rene ar geoded a veze graet « vikel an doue Asur » anezhañ
(išši'ak Daššur) abalamour ma veze sellet outañ evel e zileuriad war an Douar,
ha ma soñjed e teue e c'halloud eus bolontez an doue. Graet e veze « penn »
anezhañ ivez (waklu) pe « bras » (rubā'um), titloù a ziskouez e roll primus
inter pares, e-touez oterien ar geoded. Rannañ a rae e c'halloud gant
oligarkiezh ar geoded dre hanterouriezh un ensavadur a-bouez, ar « geoded »
(ālum) : kreiz politikel Asur eo « Savadur ar geoded », pe « Ti-kêr » (bēt
alim), ha n'eo ket palez ar roue. Rannet e veze ar galloud politikel hag ar
galloud barn etrezo, hag embannet e veze an urzhioù ofisiel en o anv dezhe
o-daou. Bodet e veze ar Geoded en ur vodadeg (puhrum), dirak templ an doue Asur
evit doare. Ne ouzer ket hag eñ e oa ur vodadeg enni pennoù bras, henaourien
(dont a ra ar ger-mañ alies en testennoù), pe holl bobl ar geoded, hag ivez hag
eñ e oa ur gambr hepken pe div er vodadeg. Homañ he doa, gant penn ar geoded, ur
roll lez-varn justis uhelañ, met talvezout a rae an ensavadur-mañ ivez da reiñ
urzhioù ha kefridioù da geodediz Asur. War dachenn an armerzh e oa karget an
"Ti-kêr" da zastum an telloù hag an dleoù, ha dleoù war an telloù na oant ket
bet paeet. Fiziet e veze ar c'hargoù-se en un den a-bouez, al līmum, tennet d'ar
sord evit ur bloavezh, a rene e vurev melestradurezh dezhañ e-unan, ar bīt līmim
(« Ti al līmum »), harpet gant ensellerien (bērū). Hemañ an hini a roe e anv
d'ar bloavezh ma oa e karg.

Asur a oa ur geoded na oa ket gwall c'halloudus ha sujet e voe meur a wezh gant
rouantelezhioù estren. Chom a reas dizalc'h betek -1800, pe war-dro, pa oa
kemeret gant ar roue Samsi-Addu eus Ekallatum (1815-1775), ha staget ouzh e
Rouantelezh Mezopotamia uhel, a oa Shubat-Enlil he c'hêr-benn, e traoñienn ar
C'habur. Goude e varv e oa kemeret e lerc'h gant e vab Ishme-Dagan a renas war
Asur e-pad daou-ugent vloaz. Ne ouzer ket mat ar pezh a c'hoarvezas goude e
varv. Asur a oa renet adarre gant renerien genidik eus ar geoded marteze, nemet
ha kendalc'het he defe tiernezh Samsi-Addu da ren eno. War a seblant he doe ar
prantad-se, ma oa staget Asur ouzh Rouantelezh Mezopotamia uhel, ur roll bras en
istor Asiria. Samsi-Addu a vez sellet outañ atav evel ur roue asirian gant
hengoun istoriografek ar vro-se, dindan an anv asiriek a Shamshi-Adad Iañ,
abalamour d'e vrud. Kontet e vez e hendadoù e-touez rouaned kentañ ar geoded e
Roll rouanez Asiria, ma voe silet o anv marteze diwar c'houlenn ar roue-mañ
end-eeun. Ne anavezer ket buhez politikel Asur e diwezh prantad an Amorrited
eta. Raklavar Kod Hammurabi a veneger ennañ ar geoded e touez an tiriadoù sujet
d'ar roue-mañ eus Babilon war-dro -1750, mes dalc'h Babilonia war
Mezopotamia-Uhel ne badas ket en tu all da vuhez mab ar roue-se, Samsu-iluna.

N'eus ket chomet kalz dielloù eus ar XVIIvet hag ar XVIvet kantved ha n'eo ket
asur o c'hronologiezh c'hoazh. Evit adsevel istor Asur d'ar mare-se e implijer
un nebeud enskrivadurioù roueel diglok, dielloù eus rouantelezhioù all, ha
testennoù savet diwezhatoc'h : Roll rouanez Asiria ha bloazdanevell istorel ar
VIIvet kantved anvet Istor sinkronek, a zanevell an darempredoù etre Babilon hag
Asiria en un doare a-du gant Asiria. Roll ar rouanez a venegeer ennañ un heuliad
rouanez, en o zouez meur a hini anvet « mab da zen ebet », da lâret eo tud o doa
kemeret ar galloud, a-raok savidigezh un dierniezh kentañ goude ma oa kemeret an
tron gant un Adasi bennak. Anv unan eus ar rouanez war-lerc'h, Kidin-Ninua, a ra
dave da geoded Ninive (Ninua), ar pezh a dalvez marteze e oa ar geoded-mañ er
memes framm politikel ha keoded Asur marteze. Forzh penaos ez eo ar rouanez a
zeuas goude, adalek Ishme-Dagan II, zo anavezet a-drugarez da enskrivadurioù ha
dre an 'Istor sinkronek. Puzur-Assur III a nevezas mogerioù-kreñv Asur, ha
skoulmañ a reas un emglev politikel gant Burna-Buriash Iañ, roue kassit Babilon,
a lakae an harzoù etre an div rouantelezh war-dro kreiz ar stêr Tigris, ar pezh
a ziskoueze marteze e oa galloud Asiria o kreskiñ.

Ret e voe da Asur avat talañ ouzh kresk ur rouantelezh a oa he c'hreiz muioc'h
er c'hornôg, e traoñienn ar C'habur : ar Mitanni, renet gant Hourrited, ur bobl
na oa ket semitek hag a o stank e Mezopotamia-Uhel, betek trowardroioù Asur.
Hervez raklavar istorel ar skrid-emglev etre ur roue hittit hag ur roue eus
Mitanni er XIVvet e oa Asur dindan gwazhoniezh Mitanni war-dro 1440-1430, met
tennet he dije he mat eus ur gwander a-berzh ar rouantelezh-se da baouez da
baeañ an truaj, hag abalamour da se e vije bet preizhet gant Shaushtatar, roue
Mitanni. Met istor hag aozadur rouantelezh Mitanni n'int ket anavet-mat c'hoazh
ha ne c'haller ket anavout mat-tre lec'h Asur e-keñver ar rouantelezh all. Diaes
eo ober anezhi ur geoded e gwazhoniezh ar rouantelezh-se e-pad holl ar prantad,
daoust ma tiskouez mammennoù eus diavaez Mezopotamia-Uhel e oa Mitanni a oa Stad
galloudekañ ar c'hornad, hag ouzhpenn ez ae levezon he roue, Shaushtatar, betek
Nuzi, pell er reter da Assur. E testennoù eus an amzer-se hag a zanevell
ergerzhadegoù ar faraon Thoutmose III e Siria a-enep Mitanni e tiskouezer an
Asirianed evel tud a roe donezonoù d'ar faraon, Marteze e oa un doare da glask
skoazell a-enep rouantelezh an Hourrited. Diwezhatoc'h, war-dro 1400, e skoulmas
ar roue Assur-bel-nisheshu eus Asur, anavet ivez evit e zarempredoù gant
Henegipt, un emglev diwar-benn o harzoù gant Kara-indash, roue Babilonia. Un
hevelep emglev ne vije ket posupl ma vije bet Asur dindan gwazhoniezh Mitanni
c'hoazh, Hag un testeni eo eta eus gwanadur pe eus ehan he mestroniezh war ar
geoded. Ar roudoù dibaot eus darempredoù diplomatek rouaned Asur a anavezomp a
hañval diskouez kresk goustad galloudegezh rouantelezh Asur, daoust ma oa re
c'halloudus he amezeien c'hoazh evit m'o defe darempredoù par-oc'h-par etreze.



https://br.wikipedia.org/wiki/Areg_C

Un areg (pe lavar stlennegel) herrek hag amloadus kenañ eo an areg C. Galloud a
ra ur goulev (pe ur programm) skivet gant an areg C bezañ erounezet war meur a
reizhiad korvoiñ evel Microsoft Windows, UNIX, Linux, OS/390 pe z/Os. Herrek eo
pa eo un areg kempunet (hogen neuze e ranker kaout ur c'hempuner kenstaget gant
ar reizhiad korvoiñ pe get) hogen ivez dre-benn an doare da gempunañ (kempunañ
hep prouadiñ gwiriegezh ar goulaviñ - ar programmiñ).

Implijet-tre e chom an areg C o vezañ ma eo frammet tro-dro da zitouroù ha da
luniadoù a live uhel (e ragenep an areg kunteller da skouer) hag o vezañ war an
dro ma eo en araez da c'henel ur boneg (ur c'hod) herrus kenañ dre benn ur
c'hempuner digonus tre.

Unan eus arouezadur pennañ an areg C a zo e vez dazveret (embreget) gantañ un
nebeut rizhoù roadennoù nemetken ha tost ouzh erouezadur diabarzh ar c'hewerier.
N'eus ket eus ar rizh "hedad nodoù" e C da skouer. E ragenep, e c'heller
keñveriañ un niver kevan ouzh un nod e C pa vez erouezet un nod gant ar
c'hewerier gant ur werzh a rizh niver kevan just a-walc'h (boneg ASCII pe
EBCDIC).

Ergrafet e oa bet an areg C e deroù ar bloavezhioù 70 gant D.Ritchie ha
B.W.Kernighan. Danzen un areg a vije en araez da c'hounit gantañ ur reizhiad
korvoiñ amloadus a rizh gant UNIX a oa o fal. Awenet e oant bet gant an aregoù B
ha BCPL da grouiñ un areg nevez : an areg C.

E-barzh o levr skrivet gante "The C programming language" e oa bet despizet evit
ar wech kentañ an areg C. Da c'houde e oa bet skoueriekaet gant an ANSI (da heul
dinod lies kempuner) an areg-se da reiñ un areg anvet a-wechoù ar C-ANSI. Un eil
levr a oa bet skrivet neuze diwezhatoc'h gant Ritchie ha Kernighan o kenstagañ
ennañ daskemmadurioù degaset gant an ANSI.

Ur restr destenn didres eo restr darzh ur goulev e C. He astenn a zo ".c" dre
gendiviz. An nodoù arveret evit skrivañ ar restr darzh a zo nodoù ASCII
nemetken.

Pa vez peurskrivet ar goulev tarzh e ranker war-lerc'h kempunañ anezhañ evit
galloud hen erounit (eleze treiñ anezhañ en areg ijinenn pe daouredel). D'hen
ober e ranker kaout ur c'hempuner ; revoud a ra (bez'ez eus) meur a hini (gcc pe
Turbo C da skouer) hag gant ar reizhiad UNIX e vez kenstaget ennañ. Setu perak
eo ken aes da c'houleviñ (programmiñ) dindan ar reizhiad-se. Ar c'hempunañ e vez
roet lañs dezhañ gant an arc'had-hen (pe an urzhiad-hen) :

Ar gewerienn "main" er goulev a-us a zo enni un ditour nemetken ("printf()") e
vo graet ganti pa vo lakaet da erounit skrivañ war ar skramm : Setu ur goulev e
C

M' ho peus c'hoant deskiñ an areg-se, setu ul lec'hienn a sikouro ac'hanoc'h
d'hen ober :



https://br.wikipedia.org/wiki/Anv-tiegezh

An anv-tiegezh, pe anv-familh, eo anv an tiegezh, a vez roet peurvuiañ gant un
tad, disklêriet ez-ofisiel, d'e vugale, pe a-wechoù gant ar vamm. Eil lodenn an
anv personel .

E anv-tiegezh-eñ a veze roet gant an tad d'e holl vugale, pe da vihanañ d'ar re
ne oant ket besterd. Pa ne veze tad ebet evit anavezout ar vugale e veze roet
dezho anv-tiegezh ar vamm, deuet dezhi a-berzh he zad. Evit ar vugale dilezet,
hep tad na mamm, e veze roet dezho un anv dibabet gant an ensavadurioù: evel-se
e voe anvet Nemo tad-kozh Roparz Hemon.

Alies e kemer ar merc'hed anv o gwaz ur wech m'int bet dimezet, met ur c'hiz
nevez eo bremañ, deuet diwar levezon ar c'hêrioù, rak ne oa ket ur reolenn
e-touez an dud vunut e Breizh betek ar bloavezioù '70 (evel e meur a vro gant un
niver bras a gouerien). E pastelloù-bro 'zo e Bro-C'hall (en Norzh, dre vras)
hag e broioù e-lec'h ma vez komzet saozneg eo ar c'hustum stagañ anvioù-familh
ar priejoù, met ar vugale o deus anv o zad.

Hiziv e c'hall tud ar vugale reiñ anv-tiegezh ar vamm, ouzhpenn hini an tad,
d'ar vugale. Yann Penndu hag e bried Anna an Eskob a c'hall bremañ envel o
merc'h Nolwenn Penndu-an Eskob.

E meur a vro en Azia hag en Afrika ne vez ket roet anv an tad na d'ar vugale, na
d'ar wreg.



https://br.wikipedia.org/wiki/Ando%C3%B9

Un aradennad venezioù eus ar re vrasañ eo an Andoù, o tibunañ un sistem
uhelennoù a-hed kornôg kevandir Suamerika a-bezh. E Venezuela, Kolombia,
Ecuador, Perou, Bolivia, Brazil, Chile hag Arc'hantina en em astennont. Gant an
uhel m'eo o menezioù kreiz ez eo an Andoù ur skoilh bras da dreuziñ. Strishoc'h
int etre Chile hag Arc'hantina hag eno e sav an aradennad evel un harz naturel.
Er c'hontrol eo ledanoc'h an Andoù e Perou hag e Bolivia. Er broioù-se ez eus un
uhelgompezenn uhel-mat a vez graet anezhi an Altiplano e spagnoleg. Soñjal a
reer e teu anv an Andoù eus ur ger kechuaek Anti, a c'hallfe talvezout kement ha
"kribenn uhel".

Dre m'eo uhel-mat an Andoù, ha dre m'en em astenn an aradennad venezioù etre
daou benn ar c'hevandir, e vez diseurt-kenañ an hin hag ar plant eus an eil
rannvro d'eben. E-touez al loened a gaver en Andoù ha na gaver ket e lec'h all e
c'haller menegiñ ar c'hondor, ar puma, al lama.

E lodenn greiz an Andou e oa diazezet an Impalaeriezh Inka er XVvet kantved, pa
erruas ar gonkistadored spagnol. Gwelout a reer c'hoazh kalz a savadurioù eus an
amzer-se hag a roudoù eus o sevenadur. An Amerindianed, annezidi gentañ Amerika,
o deus dalc'het o c'hrog war o bro kalz muioc'h en Andoù eget e lec'h er
c'hevandir. E Perou da skouer ez eo Amerindianed ar braz eus an annezidi.
Ouzhpenn ar spagnoleg e vez komzet yezhoù indianek, quechua hag aymara
dreist-holl. Gounezet e vez butun, kafe, koton … hag an avaloù-douar, kavet en
Andoù gant tud Europa, a vez debret kalz gant an dud.

War an harzoù etre Chile hag Arc'hantina emañ kernioù uhelañ an Andoù, hag en
aradennad anvet Cordillera Blanca e Perou. An Aconcagua, en Arc'hantina, eo ar
menez uhelañ-holl e kevandir Amerika, pa sav betek 6 959 metr a-us live ar mor.



https://br.wikipedia.org/wiki/Alexander_Van_der_Bellen

Alexander Van der Bellen (ganet d'an 18 a viz Genver 1944) zo un armerzhour hag
ur politiker eus Aostria. D'an 23 a viz Mae 2016 eo bet dilennet da brezidant
republik Aostria.

Ganet eo Alexander Van der Bellen e Vienna, d'un tad deuet eus Rusia ha d'ur
vamm deuet eus Estonia. E hendadoù eus tu e dad a oa aet eus an Izelvroioù da
Rusia.

Er bloavezhioù 1960 en doa graet studioù ekonomiezh e skol-veur Innsbruck. Un
doktorelezh a dapas e 1970. Kelenner e voe goude-se e skol-veur Innsbruck hag e
Vienna goude.

Oberiant eo bet e-barzh ar gostezenn sokial-demokrat Sozialdemokratische Partei
Österreichs (SPÖ) da gentañ hag e kostezenn ar Re C'hlas goude, eus 1992 da
2016. E Kuzul Broadel ar Re C'hlas eo bet etre 1994 ha 2012. Mouezh ar strollad
e oa eus 1997 da 2008 ha neuze en doa roet e zilez.

War ar renk eo aet, e nevez-amzer 2016, evit dilennadeg prezidant ar republik,
evel un den dizalc'h, met harpet gant kostezenn ar Re C'hlas. En dro gentañ eo
erruet da eil, goude paotr an tu dehoù pellañ Norbert Hofer, hag en eil tro eo
bet trec'h war hennezh.



https://br.wikipedia.org/wiki/A%C5%9Fgabat

Kêrbenn Turkmenistan eo Aşgabat (turkmeneg: Aşgabat; perseg: عشق آباد, Ešq-âbâd;
ruseg: Ашхаба́д, Ashkhabád; treuzksrivet ivez a-wechoù Ashgabat, Ashkabat,
Achkabad, h.a.), ma vez enni 695.300 a dud (e 2001). Turkmened eo an darn vrasañ
eus an annezidi, met kavet e vez o vevañ eno ivez Rused, Armenianed hag Azeried.

E 1869 e oa bet savet eno ur c'hreñvlec'h gant soudarded rus ha neuze e teuas
tamm-ha-tamm muioc'h a dud da vevañ eno dre ma oa anezhañ ul lec'h sur, en o
zouez marc'hadourion ha tud a vicher. Staget e oa bet ar broioù tro-war-dro ouzh
Impalaeriezh Rusia e 1884 ha divizet e oa bet lakaat Aşgabat da gêr bennañ dre
ma oa tost d'ar vevenn gant Persia dindan beli Breizh-Veur da neuze.

E 1908 e oa bet savet e kêr gant ar Vahaied o lec'h-pediñ kentañ met
damzistrujet e oa bet gant ur c'hren-douar e 1948 ha peurzistrujet dindan ar ren
soviedel e 1963.

Staliet e oa bet ar galloud Soviedel, kollet, hag adc'hounezet da vat e 1917, pa
oa bet lakaet an anv nevez Poltoratsk d'ar gêr en enor d'un dispac'hour eus al
lec'h. Adanvet e oa bet "Aşgabat" en-dro e 1927 ur wech staliet mat ar Strollad
Komunour e Turkmenistan, distaget Ashkhabad.

Mont a reas buan kêr war gresk, o tont da vezañ industrielekaet mui-ouzh-mui,
daoust ma'z eas an traoù da fall gant ur c'hrenndouar meur (kreñvder 7,3 hervez
skeul Richter) d'ar 6 a viz Here 1948, ma varvas en tu all da 110.000 a dud, da
lavaret eo div drederenn eus poblañs kêr.

Gevellet eo gant : Albuquerque e Mec'hiko Nevez er Stadoù-Unanet ha gant Ankara
e Turkia



https://br.wikipedia.org/wiki/50_Cent

50 Cent (Fifty cent), Curtis James James Jackson III e wir anv, a zo ganet d'ar
6 a viz Gouere 1975 er Queens, e New York. Ur soner rap amerikan brudet eo,
dreist-holl gant e albomoù Get Rich or Die Tryin (Bez Pinvidik pe Marv o klask
bezañ) ha The Massacre (Al lazhadeg). Gwerzhet en deus 30 milion anezho er bed
a-bezh.

D'ar 6 a viz Gouere 1975 e karter Southside Queens, e-keit m'edo an dud o o
stourm ouzh ur barrad tommder, edo Sabrina Jackson o reiñ buhez da g/Curtis
James Jackson III. Sabrina he deus dalc'het he bugel daoust ma z'eo aet kuit he
mignon. En desped d'he oad a 15 vloaz, Sabrina a zo ur plac'h a benn . Daoust
dezhi bezañ kalonek tre, kompren a ra buan ne c'hell ket derc'hel he bugel hag
kendalc'h gant he labour dealerez . Kavout a ra gwelloc'h dilojañ ha rein he
babig d'he zud. Goude-se Curtis a zo deuet d'e dro da vezañ un dealer. Kroget en
deus hemañ gant ar rap p'en deus kejet gant Jam Master Jay. An daou zen-se o
deus sinet un c'hontrad , evit ma c'hellfe Curtis dont da ganañ p'en devoa
c'hoant er studio. Dibabet en deus al lezanv 50 cent evit reiñ koun d'un dealer
a chwepe (?) ar star eus ar c'harter . 50 cent a zo deuet brud dezhañ dre
Eminem, hag en deus bet diouztu c'hoant da labourat gantañ p'en deus gwelet
anezhañ war turgnerezh 8 mile (Ar film). Estreget mignoned en deus 50 cent e
touez ar sonerien rap.



https://br.wikipedia.org/wiki/Yezho%C3%B9_kreolek

Ur yezh kreolek a zo anezhi ur yezh pidgin diorroet a-hed an amzer ha deuet da
vezañ yezh kentañ, pe c'hoazh yezh nemeti, ur strollad tud.

Abalamour da istor trevadennerezh un nebeud broioù eus Europa emañ diazezet an
darn vrasañ eu yezhoù kreolek ar bed war ar saozneg, ar portugaleg, ar galleg
hag ar spagnoleg gante ur substrat o tont eus ur yezh lec'hel bennaket.

Ma teu ur yezh pidgin da vezañ ur yezh kreolek avat e vez diorroet ganti ur
yezhadur leun ha stabil, dreist-holl dre ma vez desket ar yezh pidgin-se gant ar
vugale da yezh kentañ dezhe. N'eo ket dre ret e teufe pep yezh pidgin da vezañ
ur yezh kreolek koulskoude, ha mervel a c'hellont ober a-raok bezañ bet desket
hag implijet da yezh kentañ gant den.

Dre studial meur a yezh kreolek dre ar bed e voe diskwelet gant enklaskerion
evel Derek Bickerton da skwer ez int heñvel a-walc'h an eil ouzh eben e-keñver o
yezhadur. Gant lod e vez implijet ar perzhioù boutin-se kenetreze evit
arguzenniñ ez eo gwir damkanoù ar yezhadur hollek. Lod all, avat, a lâr ez eo
anat e vefent damheñvel o tont evel m'emaint eus yezhoù europek, heñvel a-walc'h
d'o zro en ur arguzenniñ ez eo disheñvel a-walc'h ar yezhoù kreolek hep diazez
europek evel an nubieg pe ar sangoeg.

Diazezet war an arabeg ha krouet en XIXvet kantved gant soudarded o tont eus ar
Soudan e Kenya hag e Uganda.

Div yezh kreolek diazezet war an izelvroeg a veze komzet e Guyana: kreoleg
Berbice ha kreoleg Skepi. Marv eo an eil hag o vervel emañ eben.

Meur a rannyezh kreolek disheñvel a vez komzet e Martinik, Gwadeloup, Dominika,
ha Saint-Lucia.

Komzet dreist-holl e Papoua-Ginea Nevez hag e biz Aostralia. War boent mervel
emañ.

Meur a rannyezh kreolek a vez komzet e Kab Verde, diazezet war substratoù o tont
eus yezhoù afrikanek disheñvel.

Teir yezh kreolek diazezet war ar portugaleg a vez komzet e São Tomé ha
Príncipe: Forro, Lunguyê ha Lungua N'golá. Ur substrat bantu he deus Lunga
N'Golá.

Ar yezh kreolek kentañ diazezet war ar portugaleg. Komzet e vez e Ginea-Bissau
e-lec'h ma talvez da lingua franca hag ivez e Senegal.

Komzet e Surinam. Disheñvel-tre eo deuet ar yezh kreolek-mañ da vezañ e-keñver
ar yezhoù orin hag e oa bet savet diwarne. Diorroet he deus ar yezh-mañ ur
sistem tonioù zoken.



https://br.wikipedia.org/wiki/Yann_ar_Badezour

Yann ar Badezour, pe Sant Yann-Vadezour hervez ar relijion gristen, a zo anv ur
prezeger yuzev, meneget en Aviel, hag a brezegas e Palestina en amzer Jezuz
Nazaret. Lakaet eo da brofed gant peder relijion : ar gristeniezh, an Islam, ar
Vandeegezh hag ar relijion Bahai. Mab e oa d'ar beleg Zac'hariaz ha da Elesbed
(Aviel Lukaz 1:5), ha ganet e oa war-dro ar bloaz 7 kent JK.

Er relijion gristen eo ar profed a gemenn donedigezh Jezuz, a voe anavezet
gantañ evel ar Mesiaz gortozet, a voe badezet gantañ war lez ar stêr Jordan, a
voe graet "Oan Doue" anezhañ gantañ. Da Jezuz e roas e ziskibien.

Kenderv eo da Jezuz. E vamm Elesbed a zo keniterv d'ar Werc'hez Vari . Hervez
Antiquitates Judaicae.an istorour yuzev Flavius Josephus avat e oa un tamm
disheñvel buhez Yann-Vadezour.

Yann ar Badezour a oa bet ganet e Judea er bloavezh 8. Lidet e vez e
c'hanedigezh gant an Iliz, koulz er c'hornôg hag er reter, d'ar 24 a viz Even,
da vare ar goursav-hañv. E-mesk an holl lidoù a vez graet da-geñver ar gouel-se,
e seblant lod dont eus ar gouelioù kelt bras a oa d'ar mare-se eus ar bloaz.
Bev-buhezek eo c'hoazh hengoun tanioù pe tantadoù Gouel Yann en un niver a
gêrioù hag a lec'hioù.

Lidet e vez e varv d'an 29 a viz Eost koulz er c'hornôg hag er reter : Gouel
Yann dibenn-eost an hini eo. A-hend-all e vez lidet an deiz ma voe dizoloet e
benn.

Da Ouel Yann-Vadezour emañ gouel broadel gallegerien Kanada abaoe 1834, pa voe
krouet ar gevredigezh Société Saint-Jean-Baptiste. Anvet e voe da sant paeron
Gallegerien Kanada gant ar pab Pi X en 1908 . En 1977 e teuas Gouel Yann da vout
Gouel Broadel Kebek, ha hini an holl Gebekiz, ne vern o orin.

Mab e oa d'ur beleg Zac'hariaz, ha da Elesbed, a oa keniterv da Mari, mamm
Jezuz. Evel ganedigezh Jezuz e voe kemennet hini Yann gant an arc'hael Gabriel,
a lavaras d'an tad e vije leun e vab gant ar Spered Santel, hag en dije kement
ha nerzh hag ar profed Eliaz.

Dre ma n'hallent ket kaout bugale avat e tiskredas Zac'hariaz war gomzoù an
arc'hael, ma voe kastizet ha ma teuas da vezañ bouzar ha mut. N'eo nemet pa voe
ganet ar bugel, war-lerc'h skrivañ war un daolennig-skrivañ "Yann eo e anv" ma
teuas ar gomz hag ar c'hleved dezhañ en-dro.

Ur vuhez penedour e voe buhez Yann «er gouelec'h», o vevañ diwar
« kilheien-raden ha mel gouez » (hervez Aviel Mazhev III:4), hag o yunañ. Buhez
un nazir eo buhez Yann hervez ma'z eo taolennet gant an arc'hael, a lennomp en
Aviel Lukaz (1:13-15).

Er bloaz 27, pemzekvet bloavezh ren an impalaer roman Tiberius, pa oa bet lakaet
Pontius Pilatus da c'houarnour Judea, hag Herodez Antipas tetrark Galilea, e
teuas da chom war lez ar stêr Jordan, ma krogas da reiñ « badeziant a vorc'hed
evit bezañ gwalc'het eus ar pec'hedoù » dre vezañ lakaet en dour hervez ma'z eo
diouganet gant ar profed Isaia. Un toullad mat a ziskibien a oa bodet en-dro
dezhañ, ha kemenn a rae dezho donedigezh ar mesiaz : « Me ho padez gant dour,
evit ho kas war-du ar morc'hed, met setu an hini a zo kreénvoc'h egedon, ha n'on
ket dellezek da zougen e sandalennoù. Hennezh ho padezo er Spered Santel hag en
tan. » (Aviel Mazhev III:11).

Hervez Mazhev (III:13-17) e teuas , Jezuz da-gaout Yann da vezañ badezet gantañ.
Yann da lavarout dezhañ: « Me eo am eus ezhomm da vout badezet ganit-te », ha
Jezuz da respont : « Lez ober bremañ, rak dereat eo dimp seveniñ kement tra a zo
reizh ». Yann a vadezas Jezuz eta, ha pa deuas e-maez an dour e voe gwelet gant
an holl ar Spered Santel « o tiskenn evel ur goulm hag o tont warnañ», hag ur
vouezh deuet eus an neñv a lavaras: « Hemañ eo ma Mab muiañ-karet, hag ennañ em
eus lakaet ma holl c'harantez ». Ar Badezour a c'houlennas neuze digant e
ziskibien mont da-heul Jezuz.

Lavarout a rae Yann bezañ «ar vouezh a c'harm en dezerzh "» (Patrom:Biblia), con
lo cual cumplía expresamente una profecía de Isaías (Patrom:Biblia,
Patrom:Biblia, Patrom:Biblia).

Ur pennad goude, er bloaz 28, e strakas konnar Herodez Antipas, roue Galilea ha
Perea, war benn Yann ar Badezour, abalamour ma rebeche ar profed outañ bezañ
dimezet gant Herodiada, merc'h e hanter vreur Herodez Filipos I. Hervez Aviel
Mark (VI:14-29), e oa aet skuizh Herodez, hag e reas kraouiañ Yann. Fellout a
rae da Herodiada e vije lakaet Yann d'ar marv, met ne felle ket da Herodez a
« anaveze anezhañ evel un den reizh ha santel » hag « a selaoue anezhañ a galon
laouen ». Koulskoude, pa voe lidet deiz-ha-bloaz Salome, merc'h Herodiada, e
tañsas ar plac'h yaouank ken brav ma voe plijet an holl ha ma lavaras ar roue:
« Goulenn a gari, ha da c'houlenn a roin dit, ha pa vije an hanter eus ma
rouantelezh ». Ha Salome da c'houlenn penn Yann ar Badezour war ur plad evit he
mamm.

Tristidigezh a oa en Herodez pa gasas ur soudard da zibennañ Yann en e gell.
Degaset e voe ar penn war ur plad ha kinniget da Salome a roas anezhañ d'he mamm
Herodiada.

A-raok kedeiz an hañv, war-dro ar c'houlz ma lider sant Yann, a-raok amzer Roma
zoken, e veze lidoù ma lakaed an tan e bernioù keuneud. D'ar 24 a viz Mezheven e
vez lidet Sant Yann-Vadezour, c'hwec'h miz a-raok Nedeleg, dre ma kont an Aviel
e oa dougerez c'hwec'h miz e vamm Elesbed pa deuas an ael da gemenn da Vari,
mamm Jezuz, e oa da vout mamm d'ar Mesiaz. D'an 29 a viz Eost e lider sant Yann
dibennet.



https://br.wikipedia.org/wiki/Vientiane

Vientiane (e laoeg: ວຽງຈັນ) eo kêrbenn ha kêr vrasañ Laos, war ribl ar Mekong,
e-tal da Thailand. Ouzhpenn 700.000 annezad zo enni.

Er meurgan laosat Phra Lak Phra Ram eo dezrevellet e voe savet ar gêr gant ar
priñs Thattaradtha pa guitaas ar rouantelezh Muong Inthapatha Maha Nakhone.
Sevel a reas Thattaradtha ur gêr anvet Maha Thani Si Phan Phao war ribl kornôg
ar Mekong (ar gêr-se a vije deuet da vezañ Udon Thani e Thailand). Un deiz e
teuas un naga davet Thattaradtha ha lâret dezhañ sevel ur gêr nevez war ribl
reter ar Mekong, e-tal Maha Thani Si Phan Phao. Anvet e voe ar gêr nevez-se
Chanthabuly Si Sattanakhanahud, deuet da vezañ Vientiane hiziv an deiz.

Evit an istorourien e vije bet Vientiane un drevadenn ghmer savet tro-dro d'un
templ hindou. En XIvet ha XIIvet kantved e vije erruet ar pobloù Lao ha Thai e
gevred Azia. Ar Ghmered diwezhañ a oa c'hoazh er c'horn-bro a voe neuze lazhet,
dilec'hiet pe heñvelaet ouzh ar sevenadur lao.

E 1354 e voe savet ar rouantelezh Lan Xang gant Fa Ngum ha Vientiane a deuas da
vezañ ur gêr velestradurel a-bouez. E 1563 e voe lakaet da gêrbenn ar
rouantelezh gant ar roue Setthathirath evit en em virout diouzh an aloubadegoù
birman. Goude diskar Lan Xang e 1707 e teuas Vientiane da vezañ ur rouantelezh
dizalc'h. E 1779 e voe aloubet gant ar Siam. Da heul emsavadeg c'hwitet ar roue
Anouvong e voe diskaret Vientiane gant armeoù ar Siam e 1828 ha skarzhet kement
tra a denne d'ar sevenadur lao. Pa erruas ar C'hallaoued e oa digenvez ar
c'horn-bro ha koulz lâret steuziet Vientiane er goadeg. E 1899 e teuas da vezañ
kêrbenn ur warezveliezh c'hall.

E-pad an Eil Brezel-bed e voe aloubet gant ar Japaniz d'an 9 a viz Meurzh 1945
hag adkemeret gant ar C'hallaoued d'ar 24 a viz Ebrel 1945.



https://br.wikipedia.org/wiki/Tuliom

Un elfenn gimiek eo an tuliom ; Tm eo e arouez kimiek, 69 e niver atomek ha
168,934 e dolz atomek.

E 1879 e voe hiniennekaet stumm oksidet an elfenn 69 gant ar c'himiour svedat
Per Teodor Cleve e Skol-veur Uppsala e Sveden, a-douez lantanidoù all a oa en un
tamm oksidenn erbiom Er2O3 na oa ket glan. Div elfenn a gavas neuze : an holmiom
67Ho hag an elfenn 69, a anvas Tulium diwar anv latin Skandinavia. Gant ar
c'himiour saoz Charles James e voe kenderc'het tuliom peuzc'hlan dre un argezh a
15 000 pazenn, evel m'en embannas e 1911. Adal dibenn an degad 1950 e voe
gwerzhet tuliom glan (99,9 %) gant an embregerezh amerikan Lindsay Chemical
Division of American Potash & Chemical Corporation.

Ur metal blot liv an arc'hant eo an tuliom. Govelius eo, da lavaret eo e
c'haller e bladañ a-daolioù morzhol ; orjalennus eo ivez : tu zo d'e astenn hep
na dorrfe. Ferromagnetek eo an tuliom e gwrezverkoù yenoc'h eget -241,15 °C :
treiñ a ra da warell. Gourzhferromagnetek eo etre -241,15 ha -217,15 °C : n'eus
gwarellegezh ken gantañ. E gwrezverkoù tommoc'h eget -217,15 °C e tro da
gewarellek, da lavaret eo e vez desachet gant ur warellvaez diavaez. Buan e tro
da c'haz pa vez en e stumm dourek.

Tuliom-169 eo an izotop paotañ ha stabilañ a gaver en natur. Skinoberiek eo
marteze. Skinizotopoù zo bet kevanaozet, 35 anezho, 171Tm o vezañ an hini
stabilañ gant un hanter-vuhez a 1,92 bloavezh.

Pa vez ar granatoù-se pistet gant tuliom hepken e roont laseroù 1 930-2 040 nm a
vez impljet e surjianerezh ar c'hankr.



https://br.wikipedia.org/wiki/Tizian

Tiziano Vecellio pe Tiziano Vecelli, anvet Tizian (Tiziano en italianeg), a oa
bet ganet war-dro 1490 e Pieve di Cadore, e Frioul, hag a varvas d'an 28 a viz
Eost 1576 e Venezia, zo ul livour italian, niverus-bras e oberennoù.

Bez' ez eo unan eus ar gwellañ poltredourion eus e amzer, pa lavarer e ouie
diskouez temz-spered an dud en e livadurioù.

Pinvidik e oa e dud. E dad, Gregorio Vecellio, a oa meur a garg dezhañ, hini
kabiten ar vezin, hag enseller ar mengleuzioù. Peseurt deskadurezh en deus bet
n'ouzer ket, nemet ne ouie ket latin, ar pezh a oa ur skoilh bras, ha tud all a
skrive evitañ al lizheroù en deus kaset.

Tizian a stagas da studiañ al livouriezh war un dro gant e vreur Francesco.
O-daou e voent kaset da Venezia, pa oant 9 pe 10 vloaz, da studiañ an arz.

Kregiñ a rejont e ti Sebastiano Zuccato, un arzour a rae marelladurioù. Goude
pevar pe bemp bloaz ez eas Tizian da labourat gant al livour Gentile Bellini, ha
diwezhatoc'h gant e vreur Giovanni Bellini, ha ne oa ket brudetoc'h livour e
Venezia en amzer-se. Eno e reas anaoudegezh gant Giorgio da Castelfranco,
anavezetoc'h evel Giorgione. Mignoned e teujont da vezañ ha labourat a rejont
war an hanter. E 1508 e oant war-dro murlivadurioù diavaez ar Fondaco dei
Tedeschi, ur sanailh ma veze klenket marc'hadourezh an Alamaned. Daou vloaz
goude e varvas Giorgione gant ar vosenn, ha krediñ a reer e voe echuet gant
Tizian meur a livadur a oa bet kroget gant e gile.

E 1511 ez eas Tizian da Badova da ober tri murlivadur evit ar Scuola di
Sant'Antonio. E 1516, pa oa marvet Giovani Bellini, e voe anvet da livour
ofisiel Republik Venezia war e lerc'h. Sevel a eure e stal-labour e San Samuele,
war lez ar Ganol Vras. Meur a arzour eus e amzer a voe gwelet eno, Tintoretto
hag El Greco en o zouez.

E 1520 e voe goulennet digantañ kinklañ Palez an Dojed, Emgann Cadore (ur mell
murlivadur a voe distrujet gant un tangwall e 1577) ha tri livadur evit Alfonso
d'Este. Karget e voe da ober poltred an holl zojed betek 1555, pa voe roet ar
garg neuze d'an Tintoretto. Da c'hortoz, ne baoueze ket ar varc'hadourien vras
nag an ilizoù da reiñ labour dezhañ.

Tri bloaz goude, pa veajas betek Ferrara, e reas anaoudegezh gant Frederig II
Gonzaga, markiz Mantova. E boltred a reas, ha chom da labourat evitañ e-pad 10
vloaz. Ober a reas murlivadurioù e kastell Ferrara. E dibenn 1522, ez eas da
Vantova, ma kavas an dug Federico Gonzaga a c'houlennas un daou-ugent taolenn
digantañ. Eno e kavas ur mignon nevez, an Aretin.

E 1525, e timezas gant merc'h ur barver, Cecilia Soldano hec'h anv, en devoa bet
daou vab diganti : Pomponio e 1523 hag Orazio, tre a-raok an eured. E 1530 e
wilioudas e wreg adarre : ur verc'h e oa, Lavinia, nemet mervel a reas ar vamm
mizvezhioù goude.

N'ouzer ket hag addimeziñ a reas Tizian, nemet er bloavezhioù 1530 e livas
merc'hed moanoc'h evel La Bella (Firenze, Palez Pitti), Maria-Madalena (~ 1533)
(Firenze, Palez Pitti) pe Gwener Urbino (Firenze, Mirdi an Ofisoù).

Er bloavezh 1530 ivez en em gavas gant Karl V an Impalaeriezh Santel pa deuas an
impalaer da Italia, dre jubenn markiz Mantova. Tri bloaz war-lerc'h e voe anvet
da Conte Palatino ha Cavaliere dello Sperone d'Oro gant Karl V, un enor biskoazh
brasoc'h graet d'ul livour. Neuze e reas un toullad poltredoù eus kenlaboureien
an impalaer.

E 1545 e voe pedet da vont da Roma gant ar pab Paol III. D'ar 16 a viz Meurzh e
voe anvet da geodedour roman, ha neuze e tistroas da Venezia. Met fromet-bras e
oa bet gant oberennoù Michelangelo Buonarotti ha levezonet e voe gantañ diwar
neuze. Kregiñ a reas d'ober livadurioù brasoc'h, pinvidikoc'h a liv.

En 1548 ez eas da Augsburg ma veze dalc'het Dael an Impalaeriezh Santel, ha Karl
V en he fenn. Tro en devoe neuze da livañ an impalaer hag un toullad tud eus e
goskor. Goude-se e stagas gant ar rummad Barzhoniezh evit Felipe II, mab an
impalaer. El livadurioù-se e weler gwragez noazh, tudennoù eus mojennoù Hellaz
kozh, evel Danae hag ar glav alaouret, Gwener hag Adonis pe Diana hag Akteon.
Graet int diouzh doare diwezhañ Tizian: tresañ nebeutoc'h a rae, ha livañ
muioc'h, gwelloc'h e vez gwelet fiñv ar barr-livañ war an daolenn ; tud zo a
lavar zoken e live gant e vizied war-dro fin e vuhez.

Gant Andrea Palladio ha Jacopo Tintoretto e voe dilennet en Akademiezh an Tresañ
e Firenze e 1566. Ur Pietà e voe an daolenn diwezhañ graet gantañ, a oa da vezañ
lakaet war e vez : diechu e oa, hag echuet e voe gant Palma il Giovane.

Mervel a eure d'an 27 a viz Eost 1576, marteze gant ar vosenn, ma n'eo ket gant
ar gozhni. Beziet e voe en iliz Santa Maria dei Frari e Venezia.

Nac'het en doa ouzh ar roue Frañsez Iañ a Vro-C'hall kinklañ kastell
Fontainebleau.



https://br.wikipedia.org/wiki/Tifuz

Ar pennad-mañ zo gouestlet d'an tifuz. Arabat eo e zroukveskañ gant an
derzhienn-alter !

An tifuz (eus an henc'hresianeg typhos a dalvez diegus) eo an anv a vez roet
d'ur strollad kleñvedoù damheñvel grevus evit Mab-Den. Degaset e vez ar
c'hleñvedoù-se gant bakteri eus kerentiad ar Rickettsia.

An arouezioù boutin da holl ar seurtoù tifuz zo an derzhienn a c'hall mont betek
39 °C ha poan benn. Er broioù trovanel, an tifuz a vez droukvesket alies gant an
denga.

An tifuz laouek a vez degaset gant al loustoni ha lakaat a ra kleñvedoù-red
marvus da loc’hañ e-pad ar brezelioù pe ar gwallreuzioù naturel. An organeg a
zegas ar c’hleñved eo ar Rickettsia prowazekii, roet gant laou an dud (Pediculus
humanus corporis). An arouezioù zo : poan benn, terzhienn, ur santimant anoued,
faezhidigezh ha dispuilhoù war ar c’hroc’hen. Kavet e vez an tifuz-se er broioù
kerreizh eus Europa dindan anvioù disheñvel : Terzhienn ar prizonioù, terzhienn
ar gernez, terzhienn an ospitalioù pe terzhienn ar bigi abalamour ma tegouezh
stank pa vez fall ar stad naetadurezh ha pa vez stank ar boblañs  ; evel er
prizonioù hag er bigi. Brudet eo kamp-bac’h Bergen-Belsen evit e loustoni a
lakae an tifuz-red da ziwan ; Lakaat a reas kalz prizonidi da vervel eno.

kleñved Brill-Zinsser zo ur seurt tifuz degaset ivez gant ar bakteri Rickettsia
prowazekii met a darzh goude ur prantad hir ma chom kuzhet. N’eo ket ken grevus
hag an tifuz laouek. E gwirionez ez eo ar stumm a gemer ar c’hleñved-se pa
gouezh klañv en-dro ar re o deus tapet an tifuz laouek hag e vez degaset gant
bezañs bazhelloù rickettsia e korf ar c’hlañvidi, e gwerblennoù al limf
peurgetket.

An Tifuz trovanel a vez degaset gant ar bakteri Rickettsia typhi ha diwan a ra
er broioù trovanel hag istrovanel. Roet e vez gant c’hwen ar razhed, Xenopsylla
cheopsis ; hag ivez a-wezhioù gant Rickettsia felis, ur spesad c’hwen a vev war
ar c’hizhier hag an oposomed. An arouezioù zo : poan benn, terzhienn, ur
santimant anoued, poan e melloù an izili, sevel a ra kalon ar c’hlañvidi,
dislonkadennoù ha paz.

E-pad eil bloavez Brezel Peloponesos (-430) e oa skoet keoded Athen e Henc’hres
gant ur c’hleñved-red spontus, anavezet abaoe evel Bosenn Aten, a lazhas,
e-touez re all, Pericles hag e daou vab koshañ. Distreiñ a reas ar vosenn div
wezh, e -429 hag e goañvezh 427/6 kent J ?-K.. An tifuz laouek an hini a zegasas
ar stropad-se moarvat , hervez soñj ar vezeien hag ar skolveuridi.En ur
brezegenn e miz Genver 1999 e Skol-veur Maryland, David Durack, kelenner
mezegiezh e Skol-veur Duke a skrivas : "Terzhienn an tifuz laouek eo an
displegadenn wellañ. En e greñvañ e vez en amzer brezel ha disvoued, 20%
merventi a vez, lazhañ a ra ar c’hlañvour goude 7 devezh, hag a-wezhioù e tegas
ur rouestladenn arouezius : ar varvenn-gig e penn ar bizied hag ar bizied-troad.
Kavout a reer holl ar perzhioù-se gant Bosenn Aten." .



https://br.wikipedia.org/wiki/Tiber_(st%C3%AAr)

An Tiber (Tevere en italianeg) zo ur stêr italian zo hec'h eien er menez
Fumaiolo, 1 268 m a uhelder, en Apenninoù Toskana. Treuziñ a ra bro Ombria en ur
ober tro Perugia dre ar reter, ha dourañ a ra kêr Roma hag al Lazio a-raok en em
deuler er mor Tirrenia dre un delta. Trede stêr hirañ Italia eo goude ar Po hag
an Adige.

Hec'h adstêrioù pennañ a ya d'o ober ar Chiani, kresket gant ar Paglia a dremen
dre Orvieto, an Nera a dremen dre Terni, hag an Aniene. Bras eo ar c'hementad
gouezelennoù dilec'hiet dre an diazad ha mont a ra tre genoù ar stêr er mor eus
4 metr bep bloaz. Hiziv emañ dismantroù porzh roman kozh Ostia e-kreiz ar
maezioù, pevar c'hilometr diouzh ar mor. Rannet eo ar blaenenn chaladurioù dre
kêr-hañv Lido di Ostia er su hag an aerborzh Leonardo da Vinci en norzh.

Hengounioù zo a laka anv ar stêr - Tiberis e latin - da sevel da anv un den
dezhañ an hevelep anv a vije bet beuzet enni. Koulskoude e hañval an anv bezañ
kentoc'h a orin etruskek, dre ma'z eo o zachenn a vez treuzet gant ar stêr evit
ar pep brasañ.

Kentañ pont a voe savet gant ar Romaned war an Tiber a voe pont Sublicius hag a
oa bet, hervez ar vojenn, lakaet sevel gant Ancus Martius, roue ar Sabined, evit
aesaat an eskemmoù etre al Latined hag an Etrusked. E prenn e oa bet savet evit
ma vije ken aes all d'e zivontañ betek-gouzout ez afe an darempredoù war washaat
etre an div bobl.

Da vare ar vonarkiezh e oa eus an Tiber un harz naturel etre Roma hag Etruria.
Da vare ar Republik roman en em stummas ur c'harter nevez "en tu all d'an Tiber"
(en tu all eus kêr eta), anezhañ an Transtiberim (an Trastevere a-hiziv), poblet
gant Yuzevien ha Sirianed dreist-holl. "Estren" e penn-kentañ, e voe staget an
dachenn-se ouzh kêr dindan ren an impalaer Aogust.



https://br.wikipedia.org/wiki/Tchekeg

Ar tchekeg (tchekeg: čeština) zo ur yezh indezeuropek eus skourr yezhoù slavek
ar c'hornôg. Komzet e vez gant tost da 12 milion a dud er Republik Tchek
(e-lec'h ma 'z eo ar yezh stad), e Slovakia, en Aostria (e-lec'h ma 'z eo
anavezet gant ar stad) ha gant Tcheked divroet er bed a-bezh. Abaoe 2004 ez eo
ar Tchekeg unan eus yezhoù ofisiel Unaniezh Europa. Kar eo d'ar slovakeg betek
ma n'eo ket diaes da slovakegerien ha tchekegerien en em gompren an eil egile.

Levezonet en deus ar tchekeg rannyezhoù alamanek zo, dreist-holl ar vienneg, war
dachennoù ar c'heriaoueg hag ar gevreadurezh.

Teir rannyezh a zo: hini Bohemia, hini Moravia hag al Lac'heg (lašský jazyk)
komzet e rannvro Těšín.

Brudet eo ar tchekeg evit e c'herioù hep vogalenn ebet evel blb ("genaoueg") ha
krk ("gouzoug"). Ret eo anzav e c'hell ar c'hensonennoù /l/ ha /r/ bezañ
implijet evel vogalennoù, ha neuze n'eo ket ar gerioù-mañ hep vogalennoù pa vo
lavaret mat.

War ar silabenn gentañ emañ an taol-mouezh e tchekeg, ha hed ar vogalennoù a zo
distag dioutañ, evel en anv Jiří ['jiɼi:] ("Jord").



https://br.wikipedia.org/wiki/Taboulin

Savet eo ar pennad-mañ diwar labour bet graet gant skolidi. Sikourit da wellaat
an danvez, mar plij ganeoc'h.

Ur benveg-seniñ eo an daboulin, eus rumm ar binvioù-tosiñ, rak skoet e vez
warnañ.

An taboulinoù a zo aozet get ur strolladur a fustoù (pe tom-où) ha simbalennoù.
An taboulin a vez implijet get mab-den a-c'houde ar ragistor. Ijinet eo bet an
taboulinoù kentañ en 20vet kantvet, aozet e oa d'ar mare-se get un taboulin
sklaer, ur gourdaboulin ha simbalennoù, kavet a veze dreist holl er laz-senoù
soudardel. Liammet-tre eo an taboulinoù a-vremañ get an jazz (1900-1940), kaset
en deus araokadennoù evit simplaat ar c'hoari da skouer ar charleston (pe
"hi-hat" e saozneg) ijinet get Vic Berton ha Kaiser Marshall e 1920 hag an
droadikell evit ar gourdaboulin evel-se a oa tu d'an taboulinour c'hoari get
meur a lodenn an taboulinoù er memes koulz. Araokadennoù arall a zo daet get an
emsavioù sonerezhel evel ar rock'n roll, daet eo dreist-holl àr-wel ar "set" ar
pezh a dalv e vez disheñvel pep taboulin hervez c'hoantoù an tabouliner.

Aozet eo ar bateri get meur a lodenn kemmus. Aozet eo alies get tri tom : un tom
uhel (12"), unan etre (13") hag unan izel (16"), ur gourdaboulin hag ur
charleston, ha simbalennoù : ur "ride" hag ur "crash".



https://br.wikipedia.org/wiki/Sultan

Sultan (Arabeg: سلطان) zo un titl islamek bet gwisket gantañ talvoudegezhioù
disheñvel a-hed an istor. E penn-kentañ e oa un anv-kadarn arabek a dalveze
kement ha "nerzh", "aotrouniezh", beli un den". Diwezhatoc'h e teuas da vezañ
implijet evit envel renerien vuzulman embannet ganto o hollveliezh er fedoù (da
lavaret eo na anavezent beli all ebet a-us dezho estreget o hini dezho o-unan)
hep mont betek goulenn ar galifelezh klok evit kelo-se. Adal neuze e krogas an
termen da zezverkañ talvoudegezhioù disheñvel hervez ar gendestenn.

Evel m'eo termenet roll ar rener gant ar C'horan end-eeun ez eus ur pouez
speredel ha relijiel war un dro gant ar sultan. Koulskoude, n'eus ket eus ar
sultaned doktorien relijiel. Da geñveriañ, en Impalaeriezh vuzantat, e veze
graet Kaezarpabelezh eus an unded relijiel ha stadel-se e metoù hengounel
kristeniezh reizhkredennek ar reter. Nikolaz II, tsar Rusia eo bet ar penn-Stad
anvuzulman diwezhañ gantañ ur galloud damheñvel. E Breizh-Veur, er furmoù, ez eo
Monark Breizh-Veur war un dro e penn an Iliz hag ar Stad ha Gouarnour meur Iliz
Bro-Saoz; er fedoù n'eo ken ar rouanez nemet penn an Iliz war baper; emañ ar
statud-se da vezañ adwelet ivez p'en deus embannet ar priñs Charlez e venne
bezañ 'difennour an feizioù' kentoc'h eget 'difennour ar feiz'.

Ar c'hentañ zo bet oc'h ober gant an titl a ' Sultan' eo bet ar Penn Turkmen
Mahmoud a Ghazni (o ren eus 998 da 1030). War-lerc'h eo deuet 'Sultan' da vezañ
titl ar Pennoù Seldjouk, an Durked Otoman, an Dierniezh Ayyubid hag ar renerien
Mamelouk en Egipt. Skeudennaouet brav eo talvoudegezh relijiel an titl dre ar
fed m'eo Kalif Kaero eo a roas an anv a 'Sultan' da Mourad Iañ, trede rener an
Impalaeriezh Otoman e 1383. Beyed a veze graet anezho betek neuze.

Diwezhatoc'h ne voe ket ken niverus ken ar renerien o tougen an anv "sultan".
Implijet eo bet an termen gant renerien gentañ tiegezh roueel a-vremañ Maroko.
Hiziv an deiz ne vez mui implijet nemet gant Sultan Oman, Sultan Brunei hag
aotrounez zo e su Filipinez, war Java hag e Stadoù kozh Malaysia zo bremañ
e-barzh Stad a-vremañ Malaysia. Tachenn ur sultan a vez graet sultanad anezhi. E
bed ar c'hornôg ez eus bet savet un termen sultanez; un droidigezh dizampart-tre
evit ober anv eus gwragez ar sultaned.

Ar renerien vodern a fell dezho reiñ ton d'o galloud douarel en ur Stad a wir o
deus dilezet tamm-ha-tamm an anv sultan evit degemer an anv a roue.

Hennezh a oa un titl kevatal all (deveret evit doare diouzh ar ger arabek Malik
(roue)) implijet gant Sultaned Kilwa Kisiwani, e Tanganyika (hiziv an deiz e
Tanzania)

Er reizhiad tierniezhek Otoman e veze graet 'Sultaned' eus pennhêred ar Padishah
(anvet ivez Sultan Meur e bed ar c'hornôg) o ren. Evit se e vez implijet an
termen monarkek-mañ da dermen kevatal d'an hini a Priñs a wad e bed ar c'hornôg:
Daulatlu Najabatlu Shahzada sultan (anv an den) Hazretleri Effendi; evit an eil
pennhêr avat e oa an titl Daulatlu Najabatlu Vali Ahad-i-Sultanelezh (anv an
den) Effendi Hazlatlari, d.l.e. Priñs Kurunenn ar Sultanelezh.

E Stadoù muzulman zo e veze implijet an termen 'sultan' evel un termen evit
envel ar vrientinien ivez; evel-se e oa kont e khanelezh tartar Astrakan

E kalzik eus ar Stadoù savet dindan ar renerezh mongol turk goude ar galifelezh
e oa un asez urzhaz milourel er mod gladdalc'hel, dekvedel alies (dreist-holl en
impalaeriezhioù brasañ), a implije an titloù Khan, Malik, Amir da verkañ renk ar
briñsed.

En Impalaeriezh pers, e veze graet 'Sultan' eus ur renk kevatal da hini ar
C'habiten traken. Klotañ a rae gant ar pempvet renk anvet 'Ali Jah



https://br.wikipedia.org/wiki/Stado%C3%B9_Unanet_Amerika

Ur vro etre ar Meurvor Atlantel hag ar Meurvor Habask en Amerika an Norzh eo
Stadoù-Unanet Amerika (saozneg: United States of America) (teskanv: SUA,
saozneg: USA), stumm berr: (ar) Stadoù-Unanet ((the) United States). Aliezik e
vez graet Amerika pe Bro-Amerika ivez dre verrdro, ha gant an teskanv amerikanek
USA. Abaoe deroù an XXvet kantved eo ar Stadoù-Unanet ar riez c'halloudusañ er
bed. Un ezel diazezer eus Aozadur ar Broadoù Unanet (ABU) eo hag emañ ar sez
anezhañ e New York. Un ezel padus eus Kuzul Surentez ABU eo. Broudet en deus ar
gouarnamant amerikan ar broioù a fell dezho lakaat un harz d'an Unaniezh
Soviedel da sinañ e 1945 Aozadur Feur-emglev Norzhatlantel.

Ur rann hag un drevadenn eus ar Rouantelezh-Unanet e oa a-raok ma voe graet an
Dispac'h amerikan a-enep d'ar Saozon. Ur republik kevreadel gant 50 stad eo ar
vro bremañ.

Saozneg ha spagnoleg eo ar yezhoù komzet ar muiañ, met ouzhpenn yezhoù an
Amerindianed e vez komzet meur a yezh all gant familhoù an embroidi en o zouez
ar brezhoneg (war-dro 20 000 yezher hervez un enklask e dibenn an XXvet
kantved).

Evel ma tiskouez splann an anv ez eo Stadoù-Unanet Amerika un unaniezh stadoù
disheñvel. Abaoe 1960 ez eus 50 anezho.

Trede brasañ bro ar bed eo ar Stadoù-Unanet war-lerc’h Rusia ha Kanada hag
a-raok Republik Poblek Sina. An tiriad amerikan, en em led war 7 % eus douaroù
divoret ar blanedenn, zo ken bras ha kevandir Europa. Gorread ar Stadoù-Unanet
zo 17 gwech kement ha hini Frañs ar c’hevandir. Brasoc’h eget Frañs eo stad
Alaska pe hini Texas. Ar bloc’had 48 stad, da lavaret eo an holl stadoù
war-bouez Alaska ha Hawaii, a vez anvet « Mainland » a-wechoù, zo dezhañ ur
stumm hag a denn d'ur pempkorneg, hag en em led war 4 gwerzhid-eur. 4 500 km hed
zo etre ar Meurvor Atlantel (reter) hag ar Meurvor Habask (kornôg) . 2 500 km,
a-hend-all, zo etre harzoù Kanada hag harzoù Mec’hiko. Ar stêr Missouri hag ar
stêr Mississippi a zo 6 000 km a hed ganto o-div ha redek a reont dre greiz ar
mainland. Ken hir int o-div hag ar stêr Amazon a zo o redek e Suamerika.

Er C'hornôg emañ ar Menezioù Roc'hellek (Rocky Mountains), al Lammoù-dour hag ar
Sierra Nevada, 4 500 metr well-wazh a uhelder dezho. En o zouez emañ plateizioù
ha diazadoù Colorado.

Plaenennoù ha plateizioù bras-ec’hon kreiz ar Stadoù-Unanet zo hollad ar stêrioù
Mississippi ha Missouri o redek enno. Eus an dibab eo an douaroù enno ivez. Er
reter ez eus menezioù kozh, an Appalachoù (Appalaches) o anv, dezho 2 300 metr a
uhelder. Plaenennoù strizh zo e-touez ar menezioù-se hag ar Meurvor Atlantel.

An holl zoareoù hinoù a ren war ar Stadoù-Unanet, eus ar yenañ (hinad pennahelel
en Alaska) d'an tommañ (Traoñienn ar Marv), eus ar glepañ (Gwalarn, (Stad
Washington) d’ar sec’hañ (hinad krin ha gouelec’hioù er Mervent). Gant an hinoù
hag an torosennadurioù a bep seurt zo bet er Stadoù-Unanet ez eus bet stummet
maezioù ha rannvroioù liesseurt enno.

Gorread hollek al Lennoù Bras zo war-dro 250 000 km², bezet an hanter eus
gorread Frañs ar c’hevandir.

En tu all d’an tri c’hard eus an dud zo o chom e kêr er Stadoù-Unanet.
megalopolenn BosWash zo e biz ar vro.

An Indianed e oa bet an dud kentañ o chom er Stadoù-Unanet. Tri meuriad indian a
oa ha meur a gant yezh ha sevenadurioù disheñvel o doa. N’ouzer ket kalz a draoù
diwar o fenn, dreist-holl evit a sell ar pobloù kantreat. Er XVIvet kantved hag
er XVIIvet kantved e voe an Indianed o taremprediñ Europiz evit ar gwechoù
kentañ. Diazezañ a reas dreist-holl ar Spagnoled er su, ar Saozon er reter hag
ar Frañsizien en norzh hag en draoñienn ar Mississippi ha da-heul e voe enebet
meur a sevenadur an eil ouzh egile.

E 1607 e tiazezas ar Saozon o c’hêriadenn gentañ, Jamestown hec’h anv. Da
c’houde en em stalias trevadennoù niverus a-hed an aod er reter. En o zouez e oa
Plymouth, Boston, Salem, Williamburg. D'ar mare-se e voe krog da harluañ ha da
werzhañ tud du eus Afrika da sklaved. Gant ar morianeta e voe diorroet ar
plantadegoù kotoñs er su dreist-holl ha diorroet e voe an danframmoù.

Trizek trevadenn vreizhveuriat a c’hounezas o dizalc’hiezh diouzh Breizh-Veur
d'ar 4 a viz Gouere 1776. Degemeret e voe ganto Bonreizh Stadoù-Unanet Amerika e
1787. Ar vonreizh kentañ bet degemeret e broioù ar c'hornôg. Diazezet eo bet an
identelezh amerikan gant an daou skrid-se.

Disklêriet e voe ar Brezel Diabarzh e 1861 abalamour d'ar sklavelezh ha da
blegoù fall an armerzh er Stadoù-Unanet. Ne viras ket ouzh a vro avat da vont
war-raok. Evit gwir e oa bet miliadoù a dud o vont d'ober o annez ahont a-hed an
XIXvet kantved. D'ar mare-se eo ivez e voe diorroet ar greantelerezh er vro hag
e voe aloubet ar c’hornôg pa voe diorret an hentoù-houarn ahont.

En XXvet kantved eo deuet ar Stadoù-Unanet da vezañ galloudusañ bro ar bed a-fet
armerzh, sevenadur ha politikerezh (dresit-holl war-lerc'h an Eil Brezel Bed),
daoust m'o doa renerien ar vro c'hwitet war o zaol da vare ar brezel er
Viêt-nam. Gwall skoet e voe an Amerikaned gant se. Abaoe m'eo peurechu ar brezel
yen hag abaoe ma n'eus ket mui eus an URSS (Unaniezh ar Republikoù Sokialour ha
Soviedel) eo ar Stadoù-Unanet ar vro dreistgalloudekañ nemeti er bed, evit a
sell ar gallout milourel peurgetket.

Ar vro zo anezhi hanter-kant Stad kevreat a astenn o beli leun war meur a
dachenn : ur c'hevread eo. Ar Stadoù-Unanet zo anezho ur republik kevreadel
prezidantel divgambr. Distag eo an tri galloud (galloud lezenniñ, galloud
erounit ha galloud barn) an eil diouzh egile. Dilennet e vez ar prezidant hag ar
besprezidant asambles e-pad 4 bloaz, gant ar mouezhiañ hollek dieeun. Pep Stad a
vez dileuriet gant ur skolaj dilennerien veur zo kenfeur well-wazh ouzh niver
hec’h annezidi. Abaoe 1951 n’hall ket prezidant ar Stadoù-Unanet ren war ar vro
ouzhpenn daou respet. Daou strollad politikel bras zo er vro dreist-holl : ar
Strollad Republikan hag ar Strollad Demokratel.

Dilennet e oa bet George W. Bush da brezidant ar Stadoù-Unanet e miz Du 2000
(d'an 20 a viz Genver 2001 e krogas e respet). E 2004 e oa bet dilennet en-dro.
E 2009 e voe Barack H. Obama, eus ar strollad demokratel, dilennet da prezidant.
Dilennet eo bet Donald Trump (Strollad Republikan) da brezidant d'an 8 a viz Du
2016.

Gouarnamant ar Stadoù-Unanet ne c'houlenn ket digant e geodediz petra eo o feiz.
Dispartiet eo ar relijion diouzh ar Stad kevreadel en ur mod ofisiel. Asuret eo
ar bennaenn-mañ gant ar vonreizh a ziogel ar frankiz krediñ. Ar stad kevreadel
ne zegas skoazell ebet da skol relijiel ebet(Daveoù a vank). Ar bedenn renket
gant ar skol zo difennet abaoe 1962 gant an diferadenn « Engel a-enep Vitale ».

Ar brotestanted eo ar re niverusañ, met a-raok pell e vint dindan 50 %. Ur
c'hard eus an Amerikaned zo katoliked roman. Bez' ez eus ivez tud dizoue (16%),
yuzevien (1,7%), boudisted (0.7%), muzulmaned (0.6%),, hindouisted ha kement zo.



https://br.wikipedia.org/wiki/Somaliland

Somaliland (Soomaaliland e somalieg) a oa gwechall un drevadenn saoz war aod
Korn Afrika. E 1960 e oa bet unanet gant Somalia italian da vont d’ober Republik
Somalia. D’an 18 a viz Mae 1991 e oa en em zistaget diouzh Somalia. Abaoe avat
n’eo bet anavezet republik Somaliland gant gouarnamant estren ebet.

Emañ Somaliland etre Etiopia er c’hornôg hag er su, Djibouti er gwalarn,
Pleg-mor Aden en norzh, ha rannvroioù emren Maakhir ha Puntland (Somalia) er
reter. Harzoù Somaliland er reter n’int ket sklaer, rak n’eus ket emglev warno
gant renerien Puntland ha Maakhir. Hargeysa eo ar gêr-benn.

Kregiñ a reas an trevadennerezh saoz e 1884. E-pad an Eil brezel-bed e voe
aloubet gant arme Italia e 1940, ha staget ouzh an trevadennoù italian all
(Eritrea, Somalia), hogen adaloubet e voe gant ar Saozon bloaz war-lerc'h.

D'ar 26 a viz Mezheven 1960 e teuas Somaliland da vezañ dizalc'h diouzh ar
Rouantelezh Unanet. Ur vro anezhi hec'h-unan e voe e-pad pemp devezh a-raok en
em unaniñ gant Somalia italian d'ar 1añ a viz Gouere, da vont d'ober Republik
Somalia. Hogen e-pad pell e voe dizemglev etre ar meuriadoù disheñvel hag
enebiezh etre o fennoù evit mont e penn ar vro.

Er bloavezhioù 1980 e voe brasoc'h-brasañ an dizemglev-se, ha da-heul
bloavezhioù a emgannoù e voe embannet republik Somaliland, evel ur stad distag
diouzh Somalia, e 1991. En em ren a ra abaoe evel ur stad dizalc'h met n'eo ket
bet anavezet evel-se betek-henn er bed, daoust m'he deus darempred gant un
nebeud stadoù en diavaez (Djibouti, Etiopia, Breizh-Veur...).



https://br.wikipedia.org/wiki/Skited

Ar Skited, ( en henc'hresianeg οἱ Σκὐθαι / hoi Skúthai) a oa anezhe ur strollad
pobladoù mesaerien gantreat a oa o vevañ etre ar VIIvet hag an trede kantvet
kent J.-K. e stepennoù Eurazia. Derc'hel a raent un takad ec'hon etre ar pezh a
anver hiziv Ukraina hag an Altai en ur dremen dre Kazakstan. Graet e veze "Saka"
eus ar pobloù-se gant ar Bersed ha "Sacae" gant ar Romaned. Meneget e oant bet
evit ar wezh kentañ gant skridoù asirian adalek 641 pe 640 kent J.-K..

Anavezout a raer ar sevenadur skit a-drugarez da skridoù Herodotos dreist-holl.
Ur vammenn binvidik-kenañ eo met gallout a rafe lakaat unan da soñjal e oant
diazezet en Europa dreist-holl. E gwirionez e oa bet ken pouezus all o levezon
en Istor kreiz Azia. Evit o anavout gwelloc'h avat ne chom nemet dilerc'hioù
arkeologel. Dre ma oant kantreidi n'o deus lezet ar Skited nemet bezioù ha "mein
kirvi", reier engravet gant tresadennoù loened.

Hiziv e soñj ar skiantourien e komzent ur yezh indeziranek, met tud zo, er metoù
broadelour turk dreist-holl a zalc'h da soñjal e komzent turkeg.



https://br.wikipedia.org/wiki/Skanner

Ur skanner, , a zo un drobarzhell c'horren hag a vez implijet da niverelaat an
teulioù da lavaret eo da zielfennañ un teul d'e dreuzfeurmiñ en ur skeudenn
baper pe en ur fichennaoueg skridtreter (roadennoù niverel). Evit ardivinkoù 'zo
e vez kenstaget ar skanner enne evel el luc'heilerezioù niverel da skouer. Luget
e vez ur skanner dizalc'h ouzh un urzhiataer peurliesañ.

Gwerzhet e vez gant an embregerezh eus Bro-Suis "4DigitalBooks" ur skanner
gouest da skannañ 3 000 pajenn bep eurvezh hep sikour den ebet. Tapout a ra krog
er pajennoù o sunañ an aer zo e-kichen gant e vrec'h toullet gant un niver a
doullouigoù.

Ar c'hentañ skanner skeudennoù a oa savet biskoazh a oa ur skanner dre daboulin.
Savet e oa e 1957 er "National Bureau of Standards and Technology" amerikan gant
ur pare renet gant Russell Kirsch. Ar c'hentañ skeudenn a oa skannet gant an
ardivink-se a oa ur poltred 5 cm karrez eus mab Kirsch a oa tri miz d'ar
c'houlz-se, Walden e anv. Ar skeudenn du ha gwenn he deus ur resolution eus 176
piksel war un tu.

Da zielfennañ un teul o deus al skannerioù pep a lamp halogen kaset en-dro gant
ur c'heflusker hag a lenn an teul linenn-ha-linenn. Lec'hiet eo al lamp-se
dindan ur werenn dreuzwelus e vez lakaet an teul warni, an tu da zielfennañ stok
outi.

Gant un reizhiad melezourioù e vez degaset neuze gouloù al lamp betek pakerioù.
Amdroet e vez ar gouloù gante en arouezioù tredan. Ar re-se a vez amdroet d'o
zro e roadennoù niverel a c'hello bezañ un amred elektronek niverel hag o c'has
d'un urzhiataer, da skouer.

Implijet e vez un amdroer kemblac'hel-niverel d'amdreiñ an arouezioù tredan e
roadennoù niverel.

> Ar pakerioù CMOS : Komzet e vez neuze eus teknologiezh CIS ("Contact Image
Sensor"). implijet e vez gant an reizhiad-se un oged LED (ur vamm LED) da
sklêrijennañ an teul. Berr-kenañ e rank bezañ an hed etre ar paker hag an teul.

> Ar pakerioù CCD (Charge-Coupled Devices) : gant ar skannerioù a implij ar
pakerioù-se e vez implijet lampoù yen evel reoù neon. Peurliesañ e vez gwelloc'h
perzhioù ar skeudenn dielfennet gante.

> Firewire : an hini gwellañ eo evit un drobarzhell a-seurt gant houmañ
abalamour da dizh treuzkas ar porzh-se.

> SCSI : implijet-tre e veze ar porzh SCSI da gennaskañ ar skannerioù er
bloavezhioù 90. Erru eo diamzeret bremañ (2006) hag kemeret eo bet e lec'h gant
ar porzh Firewire pe USB 2.0.



https://br.wikipedia.org/wiki/Saint-Domingue

Saint-Domingue a oa un drevadenn c'hall e kornôg Enez Hispaniola, krouet e 1627
hag a badas betek miz Genver 1804: neuze e voe savet ur republik dizalc'h anvet
Republik Haiti, goude ur brezel etre soudarded Napoleone Buonaparte hag ar
vorianed emsavet kaset gant Toussaint Louverture.

Dont a ra an anv Saint-Domingue eus gallekadur an anv spagnolek Santo Domingo
(ma vije bet troet ervat e vije bet Saint-Dominique).

Betek deroù ar bloavezhioù 1680 ne oa Saint-Domingue nemet ul lec'h-repu d'ar
vorlaeron (pe flibisterien) deuet war-dro 1660 eus Enez La Tortue, tostik d'an
aod anezhi, er biz, pe eus an Île-à-Vache, tost d'an aod gwalarn. Di e teue
boukanerien, abaoe pell, da chaseal ejened gouez.

Adalek 1720 e oa deuet Saint-Domingue da vezañ kentañ gounezer sukr-kann.
E-kreiz an XVIIIvet kantved e veze ezporzhiet ganti kement a sukr ha gant an
holl inizi saoz. Ouzhpenn-se e veze kaset di an darn vrasañ eus sklaved ar
morianeta gant ar c'henwerzh tric'hornek. A-raok an Dispac'h gall e talveze
gwerzh madoù dornoberiet da Saint-Domingue kement hag un drederenn eus an
eporzhiadurioù gall.

Entre 1600 ha 1630 e tiazezas an troiadoù preizhañ hag a veze graet adalek
Europa betek neuze, er Mor Karib, en takadoù dilezt gant ar Spagnoled, evel an
Île-à-Vache, La Tortue, pe aod gwalarn Saint-Domingue. Dilezet e oa bet loened
gant an alouberien spagnol, kezeg, saout, chas, hag ar re-se a veve en o frankiz
ha preizhoù aes e oant d'ar voukanerien.

Da gentañ e teuas ar voukanerien da chom war-dro ar c'hab Monte-Christo, en
hanternoz, a zo bremañ war an harzoù entre Haiti hag ar Republik Dominikan.
Goude e Port-de-Paix ha Petit-Goâve hag en enezennig Port-Margot.

Goude dizoloet en 1492 gant Kristof Koulm e voe trevadennet an enez gant ar
Spagnoled. Aour an hini a glaskent. War-dro 1530 e teuas ar metal melen da vout
ral, ha dilezet e voe kornôg an enez gant ar Spagnoled, ma teuas da vezañ repu
ar vorlaeron, Gallaoued pe Saozon pe Izelvroiz koulz hag all.

En desped da strivoù ar roue Felipe III a-enep ar breizherien e chomas ar
voukanerien en enez. Tamm-ha-tamm, etre 1627 ha 1654, ne chomas nemet Gallaoued
ken, ha lakaat a rejont o c'hrabanoù war enez La Tortue e gwalarn Hispaniola, ha
war an Île-à-Vache er mervent a-raok sevel kêrioù war an douar bras: Petit-Goave
en 1654, Port-de-Paix en 1666 ha Cap Français en 1670.

Gant feur-emglev Ryswick en 1697 e voe anavezet mestroni Bro-C'hall, gant Spagn,
war drederenn gornôg an enez. A-raok donedigezh ar Spagnoled e oa distank
a-walc'h an Indianed Arawak.

Kardinal Richelieu a erruas e penn ar galloud er Rouantelezh c'hall en 1623 hag
a glaskas reiñ da Vro-C'hall un impalaeriezh drevadennel. Jean Cavelet, aotrou
Herteley, a oa den a fiziañs e-keñver Richelieu hag unan eus renerien ar
gompagnunezh anvet Compagnie de Saint-Christophe, a arc'hantas obererezh
flibistiñ Pierre Belain d'Esnambuc war un dro gant Urbain de Roissey, aotrou
Chardonville. Testeniekaet eo bezañs Gallaoued eno er mareoù-se gant dihelloù
skrivet e La Tortue, a oa ul lec'h a-bouez dre abegoù emzifenn, hogen chom a ra
roudoù eus bezañs Gallaoued Saint-Domingue ivez, ha liammoù a oa etre an daou
arvor, a oa repu a bep eil hervez an ezhomm.

Adal Enez Sant-Kristof e krogas ar C'hallaoued da vont d'en em ziazezañ da inizi
Martinik ha Gwadloup, hag ivez pelloc'h war-du ar c'hornôg, da Enez La Tortue,
hogen en un doare amofisieloc'h, abalamour d'an tost ma oa domani an
Impalaeriezh spagnol, a glaske lakaat he c'hrabanoù warni ivez.

Kentañ marevezh bras ar sukr en Antilhez gall, darvoud a bouez en istor Martinik
ha Gwadloup.



https://br.wikipedia.org/wiki/Rugbi

Ar rugbi zo anezhañ un hollad sportoù a-stroll gant daou skipailh c'hoarierien
embreget war un dachenn gant ur vell. Dont a ra orin ar sportoù-se eus doareoù
da c'hoari mell-droad e skol Rugby e bro-Saoz da vare lodenn gentañ an XIXvet
kantved.

Ar rugbi XV (en) rugby union hag ar rugbi XIII (en) rugby league a zo an daou
sport pennañ er familh sportoù-se, an daou o vezañ c'hoariet gant ur vell viik
ha war un dachenn c'heot an aliesañ. Dispartiet int sklaer dibaoe 1895.

Ar rugbi XII, ar rugbi 9 hag ar rugbi 7 (chifroù liammet gant an niver a
c'hoarierien e pep skipailh war an dachenn) a zo kemmoù eus an daou sport
pennañ.

Ar mini rugbi a zo c'hoazh ur c'hemm eus ar rugbi XV a vez c'hoariet gant 9
bugel bihan a-enep 9 all.

Ar rugbi kador-ruilh pe quad rugbi a zo ur sport disheñvel-tre eus ar re all,
bet ijinet e Kanada e 1977, meskaj deus ar rugbi XV, deus an Hoke poull-risklañ,
hag deus ar basketball, krouet a ratoz evit tud ampechet eus an divc'har. Ar
rugbi XIII kador ruilh a zo ur c'hemm all evit ar re ampechet.

Ar mell-droad gouezelek Imirt peile en iwerzhoneg , meskaj eus c'hoarioù mell
hengounel eus Bro Iwerzhon.

Ar mell-droad Aostralia,hag ar c'hemmoù, ar Metro footy pe an Aussie rules nines

Ar Rugbi a voe krouet e-kerzh ur c’hrogad mell-droad e kêriadenn Rugby
(Bro-Saoz) war tachenn ar skolaj pennañ. Hervez ar vojenn, e-kerzh ur c’hrogad
mell-droad e kreiz 1823, William Webb Ellis (poltred), ur skolajiad eus ar Rugby
school, a zougas ar vell en e zaouarn evit pladañ anezhi a dreñv linenn ar pal.
Lakaet e voe reolennoù evit ar wech kentañ e 1846 gant ar skolajidi, ha gwellaet
e voent an 8 a viz Kerzu 1863, e Cambridge, gant studierien ar skol-veur, an
holl diouto bet skolajidi e kêriadenn Rugby. Ar Rugby-Football a oa ganet. E
1871, evit diforc’hañ eus ar football e voe krouet ur c’hevread Rugbi : anvet e
voe ar Rugby Football Union (RFU). E-pad ar bloavezh-se e voe graet ar c’hrogad
ofisiel kentañ etre Bro-Saoz ha Bro-Skos. Erruout a reas ar rugbi e Bro-C’hall e
fin ar bloavezhioù 1870, ar c’helc’h kentañ o vezañ An Havr Nevez. Tamm ha tamm,
ar RFU a cheñchas ar reolennoù evit gwellaat ar c’hoari, e-giz dilammañ an
taolioù dañjerus, lakaat an niver a c’hoarierien da dremen eus 20 da 15 e 1877,
pe c’hoazh, ar gwir da ober pasoù gant an dorn e 1875.

Er bloavezhioù 1880, pa oa c'hoazh ar rugbi evit an dud a live uhel e krogas da
ziorren ha d'en em zigeriñ evit ma c'hoarife an holl. E 1883 e voe krouet
tournamant ar 4 broad o strollañ Bro-Saoz, Bro-Skos, Bro-Gembre hag Iwerzhon. Un
nebeud bloavezhioù goude e voe ouzhpennet Bro-C’hall, hag Italia diwezhatoc'h
c'hoazh, ken e teuas tournamant ar 5 broad da vezañ tournamant ar 6 broad.

Bep pevar bloaz e vez c'hoariet Kib ar Bed. Aozet eo bet e 1987 evit ar wech
kentañ e Zeland-Nevez hag en Aostralia war ar memes tro dindan anv ar "Webb
Ellis Cup".



https://br.wikipedia.org/wiki/Rontder_(yezhoniezh)

Er yezhoniezh e vez implijet an termen rontder (saoz.: roundedness) war tachenn
ar fonologiezh hag ar fonetik evit komz eus un doare gweuzadur vogalennek ma vez
rontaet an diweuz pa vez distaget ur vogalenn.

Implijet e vez kentoc'h an termen gweuzadur pa gomzer eus ar fed ma vez rontaet
pe get ur kensonenn.

E darn vrasañ eus yezhoù ar bed e vez plaen ar vogalennoù a-raok keit ha ma vez
ront ar vogalennoù a-dreñv, setu perak e vez isrannet ar vogalennoù etre
vogalennoù a gentañ renk (plaen hag a-raok mui ront hag a-dreñv) ha vogalennoù a
eil renk (ront hag a-raok mui plaen hag a-dreñv).

Hervez reolennoù treuzskrivañ al lizherenneg fonetikel etrebroadel e c'heller
implijout ur sin diakritek skreivet didan un arouezenn bennañ evit merkañ ar fed
ma vez rontaet keit ha ma c'heller merkañ ar ved ma vez rontaet-krenn ur
vogalenn dre skrivañ ur "w" bihañ a-us ha d'an tu-dehoù dezhi, da skouer e
houpaeg ma vez diforc'het etre tri drez rontder: [x x̹ xʷ] pe [x x̜ʷ xʷ]. Div
arouezenn ispisial all ez eus el LFE ledanaet: [ə͍] evit merkañ diweuz stegnet
nann-ront ha [ʒœ] evit merkañ sonennoù ront-digor.

Daou doare rontder disheñver ez eus: rontadur endogweuzek (pe "moustret") ha
rontadur ezogweuzek (pe "koagennek").

E japaneg avat ez eo endogweuzek ar vogalenn a-dreñv serr hag e svedeg ez eo
fonemek an daou doare rontder dre ma diforc'her e rannyezhoù 'zo etre vogalenn
greiz etre plaen, endogweuzek hag ezogweuzek.



https://br.wikipedia.org/wiki/Rodinia

E geologiezh e tave Rodinia (eus ar rusianeg родина - mammvro) ouzh unan eus an
dreistkevandirioù koshañ anavezet, ennañ darn vrasañ an tirioù. A-drugarez d'ar
paleoteogerezh e anavezer e led met tu ebet da anavezout e hedred a zo ganeomp.

War a seblant en em furmas Rodinia e-pad an Neoproterozoeg,war-dro 1 miliard
bloavez'zo hag en em derrin a reas 800 milion bloavez'zo . Krediñ a reer ez eo
en e abeg e oa ken yen hiniad an Neoproterozoeg.

D'en em furmiñ a grogas Rodinia 1.3 milard bloavez'zo pa gejas an tri pe pevar
kevandirioù a oa neuze, un darvoud añvet Orogeniezh GreenvilleGrenville
orogeny.. An diouer a anevaled kregin ganto hag a roudennoù a baleoteogerezh a
vir anezho d'anavezout mat fiñvoù ar c'hevandirioù kent-se.

Da gavout pelec'h e oa Rodinia ha penaoz en em furmas e rejod gant fedoù
paleoteogerel eus an Sechelloù, India hag ar menezioù Greenville. Ar re-mañ a oa
bet furmet e-pad an orogeniezh Greenvill hag o roudennoù a gaver war an holl
gevandirioù.

Daoust m'ez eus tabud c'hoazh e-touez ar baleodouaronourien e kreder e strollas
ar c'hratonoù a furmas Rodiania war-dro Laurentia. War a seblant edo aod reter
Laurentia stok ouzh aod kornog Amerika ar Su tra m'edo Aostralia hag Antarktika
stok ouzh aod kornog Amerika an Norzh. Un trede kraton, a yafe da norzh Afrika,
a oa etre an daou benntir..



https://br.wikipedia.org/wiki/Republik_Roma

Republik Roma, pe ar Republik roman, a voe savet war-dro 509 kent Jezuz-Krist pa
voe skarzhet ar roue etrusk Tarquin le Superbe, gant uhelidi Roma. Padout a reas
betek -44, pa voe lazhet Julius Caesar, daoust ma ne voe flastret nemet e -31
gant emgann Actium, ha ne voe ofisiel ar fin anezhi nemet pa voe roet an titl a
Augustus da Octavius e -27.

Renet e oa Roma gant magistraded dilennet gant an holl geodediz, met evit ur
bloavezh hepken. Votet e oa al lezennoù gant an holl geodediz ivez. Ur Sened,
tri-c'hant henvagistraded ennañ, a veze i izili anvet gant ar sensored, an
uhelañ magistraded. Ne rene ket ar Sened , met e roe alioù a-bouezh bras ha den
ne grede chom hep heuliañ anezho dre aon e c'hoarvefe dezhañ darvoudoù fall.
Embann a rae ar Sened Senatus-consultum ha ma veze ar republik en argoll e
c'hell votiñ un urzh evit ar goñsuled : Caveant consules ne quid detrimenti res
publica capiat (Ra ziwallo ar gonsuled na c'hoarvezfe d'ar republik digoll
ebet). Ma oa un arvar milourel bras e c'hellfe ar Sened envel un diktator hag ur
mestr ar varc'hegiezh evit kondui an armeoù.

Ur seurt demokratelezh e oa e Kêr Roma pa veze votet an holl lezennoù gant
bodadeg ar Bobl, ar C'homitia tributa(bodadeg ar meuriadoù) e veze graet eus
outo. Koulskoude e oa un vodadeg bihan ha ne veze aotreet dibab an izili nemet
d'ar re binvidik. Ar C'homitia centuriata-mañ a oa karget envel ar vagistraded
uhel. Dre vras e rene aferioù Roma ar re binvidik.



https://br.wikipedia.org/wiki/Priam

Priam, pe Priamos (henc’hresianeg Πρίαμος, Priamos) a oa mab yaouankañ Laomedon,
ha roue Troia da vare Brezel Troia, evel a zokontet en Ilias ar barzh Homeros.
Dimezet e oa da Hekabe. Ur bern bugale en doe, en o zouez Hektor ha Paris.

Un toullad gwragez en doa bet Priam. An hini gentañ a oa Arisbe, a roas dezhañ
ur mab, Aisakos, hag a varvas en un doare skrijus kent deroù Brezel Troia.
Eurediñ a reas goude gant Hekabe (pe Hekuba), merc’h ar roue Frigian Dimas. Gant
e wragez hag e serc’hed niverus en doe Priam hanter-kant mab ha meur a verc’h
(12 en holl). Hektor a oa mab henañ Priam hag Hekuba, ha pennhêr tron Troia.
Paris, ur mab all, a lakaas brezel Troia da ziwan. E-touez bugale Priam ha
Hekuba e kaver Helenos ha Kasandra; Deifobos; Troilos; Polites; Kreousa, gwreg
Aeneias; Laodike, gwreg Helikaon; Poliksene, a oa diskaret war bez Akilleus; ha
Polidoros, e vab yaouankañ.

"Podarkes" e oa e anv da gentañ, da lavarout eo « treid skañv » hervez an
Henc’hresianed. Arboellet e voe gant Herakles pa gemeras kêr Troia abalamour ma
roas dezhañ ur ouel alaouret brodet gant e c’hoar, Hesione. Goude se, Podarkes a
gemeras un anv nevez : Priam. Diazezet e oa etimologiezh hengounel an anv-se war
ar ger priatos a dalvez "adprenañ". Adprenet e vje bet ar roue en e yaouankis
eta. Moarvat e teu an anv eus al lidian e gwirionez.

Pa voe lazhet Hektor gant Akilleus, Akilleüs n'en doe doujañs ebet ouzh ar
c'helan en doa kaset gantañ ha nac’hañ a reas e resteurel. Zeus a gasas an doue
Hermes evit ambroug ar roue Priam, tad Hektor, e-barzh kamp an Akeaned. Aspediñ
a reas Priam Akilleüs da gemer truez ouzh un tad, kollet gantañ e vab. Degas a
reas da soñj da Akilleüs e dad Peleüs. Fromet bras e voe Akilleüs hag e asantas
en diwezh da reiñ korf Hektor en-dro. Asantiñ a reas an daou du d’un dreverz,
hag Hektor, kaset gant e dad a voe beziet evel un haroz. Prometiñ a reas
Akilleus ne glaskfe akean ebet en em gannañ e-pad 11 devezh. D’an daouzekved e
krogas ar brezel en-dro.

E-kerz preizhadeg Troia e voe muntret Priam gant mab Akilleüs, Neoptolemos
(Anavezet ivez en Aeneid evel Pyrrhus).

Muntr Priam zo bet brudet gant en Aeneid, skrivet gant Virgilius, hag e Hamlet,
skrivet gant Shakespeare. En danevelloù-se e fard Neoptolemos e palez Priam hag
e tigor e hent betek kambr ar roue. Goude bezañ lazhet Polites, unan eus mibien
niverus Priam, Neoptolemus a goustilh Priam en e gostez gant e gleze hag e sank
al lavnenn betek an dornell. E Hamlet e skriv Shakespeare e chom Pyrrhus
(Neoptolemos) a-sav kent drouklazhañ Priam (o lazhañ anezhañ difrom hag
a-ratozh-kaer). Disheñvel-mik eo e emzalc’h diouzh hini Hamlet na zeu ket a-benn
d’ober ar pezh a venn.

En Edda e komz plaen e tisklêr Snorri Sturluson e oa Priam hendad ur ouenn a
zivroas da Skandinavia e lec’h ma tiwanas an Aesired diwarne.



https://br.wikipedia.org/wiki/Praksinoskop

Ar praksinoskop zo ur c'hoariell bet ijinet gant ar Gall Charles-Émile Reynaud
(1844-1918) e 1877 dre wellaat ar zoetrop, bet ijinet e 1834 gant ar Saoz
William George Horner. Ur "meneg enorus" en devoe ar c'hoariell en Diskouezadeg
Hollvedel a voe dalc'het e Paris e 1878, ha berzh a reas er c'henwerzh.

Eus an henc'hresianeg πραξι- praksi- "obererezh" ha σκοπεῖν skopein "arselliñ" e
teu ar ger praksinoskop, a dalvezfe kement hag "arselliñ un obererezh" eta.

Evel ar zoetrop ez eo diazezet ar praksinoskop war anadenn dreistpad al
luc'hsae. Savet eo diwar ur granenn gwisket he zu diabarzh gant un heuliad
skeudennoù ; e-lec'h faoutoù toullet a-zerc'h war kostez ar granenn ez ijinas
Charles-Émile Reynaud staliañ melezourioù e diabarzh ar granenn ivez, e-tal ar
skeudennoù. Pa dro ar granenn d'an tizh mat e weler ur melezour hepken hag ar
skeudennoù o tibunañ warnañ. Dre-se e weler ur skeudenn-vev, spisoc'h ha
skedusoc'h eget an hini a vez roet gant ur zoetrop.

E 1889 e krouas Charles-Émile Reynaud an Théâtre Optique ("ar C'hoariva optek"),
a zo ur prakisnoskop a c'hall bannañ heuliadoù hir a skeudennoù-bev war ur
skramm. En e sal e c'hallas an ijinadenner diskouez tresadennoù-bev bet graet
gant an dorn.

Buan avat ez eas an Théâtre Optique e-maez ar c'hiz, en abeg da luc'hvanner
filmoù Auguste ha Louis Lumière.

E kreiz an XXvet kantved, e 1956, e voe embannet evit ar vugale ur bladenn
sonerezh kevret gant ur praksinoskop.

Er bloavezhioù 1960 e voe degaset an ardivink-se, anvet The Red Raven Magic
Mirror ("Melezour-hud ar Vran Ruz"), e Japan hag en Europa (Teddy e Bro-C'hall
hag en Izelvroioù, Mamil Moviton en Italia, hag all).



https://br.wikipedia.org/wiki/Pladenn_galet

Ur beriferell, pe adstramm, eus ar reoù bouezusañ en ur c'hompoder eo ar b-
pladenn galet. Posupl eo gwelet ar bladenn galet evel ur vagazenn a c'heller
klenkañ madoù enni evit kerc'hat anezhe diouzh an ezhommoù.

Graet eo ur bladenn galet gant pladennoù magnetek, a zo o roll miret an data
enskrivet, gant pennoù lenn/skriv, gant ur wikefre plasañ ar pennoù ha gant ur
sistem elektronikel a zo e labour tretiñ an data o tont eus ar c'hompoder, dre
heuliañ protokoloù ren ha treuzdougen data evel ATA ha SCSI.

Bihanoc'h eget 1 milimetr eo tevder pladennoù ur bladenn galet. Graet int gant
ur c'hendeuzad metal skañv ha goloet eo o gorreoù gant ur gwiskad tanav a
bartikulennoù magnetizet a c'hell bezañ cheñchet o reteradur evit kodiñ an
talvoudoù binarel 0 ha 1.

Kontrollet eo brec'h plasañ ar pennoù lenn/skriv gant ur c'heflusker pe motor
pazenn-ha-pazenn. Dre un dilec’hiadur anklel e tremen ar vrec'h eus un eil
roudenn enskrivañ d'eben. Gant un eil motor e-kreiz ar stramm e vez lakaet ar
pladennoù da droial gant tizhoù etre 5400 tr.mun-1 evit ar reoù ar muiañ ordinal
ha 15000 tr.mun-1 evit ar reoù varrekañ.

Ur penn lenn/skriv zo da bep fas ur bladenn. Kensolut war ar memes brec'h eo an
holl bennoù ha, dre se, e tiraezont d'ar memes koulz ar memes roudennoù war ar
pladennoù. Formiñ ur silentr a ra ar memes roudennoù-se, dezhe ar memes niverenn
urzh. Hag, abalamour da se ez eus kement a silentroù hag a roudennoù war bep fas
da pep pladenn.

Neuze bez' e c'hell kement dataenn enskrivet war ur bladenn galet bezañ diraezet
dre he chomlec'h fizikel termenet evel-mañ : pladenn, fas, roudenn, sektor.



https://br.wikipedia.org/wiki/Peulvan

Ur peulvan, pe peulven a-wechoù (liester : peulvanoù, peulvini, peulvinier) a zo
ur maen-hir, da lavaret eo ur maen sanket en e sav en douar. Kavet a vezont
alies e regennoù pe e kelc'hioù (krommlec'hioù a vez graet anezho pa vezont er
stumm-se).

Ur maen-hir (liester : mein-hir) a zo ur maen bras ha hir savet a-serzh en douar
da vare ar Ragistor evit ar braz anezhe.

Ar ger maen-hir, gant ar stumm menhir, a zo deuet da vezañ ar ger etrebroadel
evit envel ar savadur-se.

Daoust d'ar pezh a vez lavaret alies ez eo ar ger "maen-hir" ur gwir c'her
brezhonek, ha kavet e vez koulz er yezh komzet hag en anvioù-lec'h.

Ar c'hevatal rik a gaver e Breizh-Uhel gant ar ger "pierre longue", tra ma vez
lavaret kentoc'h "pierre-fitte", "pierre-fiche" e galleg ar bobl e Bro-C’hall.

En Afrika e kaver mein-hir dreist-holl e gwalarn Maroko, e norzh Aljeria hag e
norzh Tunizia, ha reoù all e Senegal ha Mali.

Met ar pep brasañ a gaver en Europa, dreist-holl e Breizh-Veur, en Iwerzhon hag
e Breizh. E Breizh hag e Kernev-Veur ha Devon eo moarvat emaint ar stankañ.

N'ouzer ket re hag-eñ eo bet en e sav gwezh ebet "Maen ar Wrac'h" e
Lokmaria-Kaer, anvet eo ivez ar "Maen-hir bras". 20,60 m e ra-eñ, ha betek 23,50
m e vije bet.

E Plouarzhel, e Bro-Leon emañ ar maen-hir uhelañ en e sav, 12 m e ra, e
kêriadenn Kerloaz emañ.

Maen-hir uhelañ Bro-C'hall a ra 7 m, en Avrillé e Poatev, 7,5 m a ra maen-hir
uhelañ Breizh-Veur ("Rudston Monolith" en East Riding of Yorkshire).

Gallout a reer kavout mein-hir en o unan, mein-hir a-stroll (2 pe ouzhpenn), pe
c'hoazh mein-hir a-steudad.

Ar re anavezetañ er bed eo re Garnag e Bro-Wened, war-hed 4 km, 2 934 maen ouzh
o ober.

Met e departamant an Il-ha-Gwilen eo e kaver ar muiañ a steudadoù (tost da 30),
(aridennad Sant-Yust da skouer eil lec'hienn evit ar vein-veur e Breizh goude
Karnag), a-raok Penn-ar-Bed (tost da 20) hag ar Mor-Bihan (13).



https://br.wikipedia.org/wiki/Osiris

Doue egiptat ar vuhez, ar marv hag ar strujusted eo Osiris. N'eo ket hepken roue
ar Re Varv ha barner madelezhus an anaon. Gwarantiñ a ra buhez an anaon er bed
dindanzouar. Mab henañ an Douar Geb hag an Oabl Nout eo hag ezel eus navad bras
doueed Iounou (Heliopolis).

Ar piler Djed eo e arouez. Diskouez a reer anezhañ gant ar barv faos, ar vazh
Heka, ar freilh (Nec'hec'h) hag ar gurunenn anvet Atef.

E skridoù ar piramidennoù e oa hevelebekaet ar roue marv ouzh Osiris. Da vare ar
Grennimpelaeriezh avat ar faraon n'eo ket ken an hini nemetañ da ziraez an
divarvelezh : kement den marv a c'hall bezañ degemeret er vuhez peurbadus ha
dont evel se heñvel ouzh Osiris.

Dont a ra an anv Osiris eus ar gresianeg. Ousir pe Asir e oa e anv egiptat n'oad
ket bet gouest da lenn a-raok an XIXet kantved. Kavout a reer e anv skrivet
ws-ir pe os-ir e Hieroglifoù abalamour ma ne vez ket skrivet ar vogalennoù gant
ar skrivadur hieroglifek. Meur a vartezeadenn zo bet graet diwar-benn ster an
anv-se. Troet eo bet « ousir » gant « Tron al lagad » (hini an heol?). Bev eo
c'hoazh an anv-se e kopteg dindan ar stumm « Ousire ». Sterioù all a c'hallfe
bezañ « Lagad galloudus », « An hini a ra e dron », « Sez ar galloud », ha
kement zo... Graet e veze ivez Ounen-Néfer anezhañ (« An hini zo brav da
viken ») ha Khenty-Imentyou (« An hini zo e penn Kornogiz », da lâret eo an
anaon).

Hervez ar mojennoù e teskas d'an dud penaos labourat an douar hag e tilamas an
antropofagiezh. sevel a reas an temploù hag ar c'hêrioù kentañ. Lezennoù reizh a
roas d'e bobl hag e kelennas dezhi skiant an urzh hollvedel, eeun gwir ha reizh
anvet Maat.

Mont a reas da zegas ar sevenadur da vroioù all, heuliet gant Tot hag Anubis hag
e lezas e wreg e penn ar vro. Goude bezañ deut a-benn da seveniñ ar bed a-vezh
gant ar c'han hag ar sonerezh e teuas en-dro d'e rouantelezh. E vreur gevell
Seth en doa gwarizi outañ hag en doa c'haont d vezañ roue en e lec'h. Marteze
ivez en doa droug ouzh e vreur abalamour m'en doa kousket hemañ gant e wreg
Neftis ha m'o doa enghentet Anubis. E-pad ar banvez a oa aozet evit festañ
distro an doue Osiris e kavas an dro da lazhañ anezhañ. Lakaat a reas sevel un
arc'h dispar, dezhañ ment Osiris. E-pad ar banvez e kiniga neuze profañ an
arc'h-se d'an hini a c'hallfe gourvez ennañ ha stekiñ ouzh ar speurennoù. Un
taol esae a reas ar gouvidi an eil war-lerc'h egile met ne zegouehze e vent ouzh
den ebet. En Diwezh e teuas tro Osiris a gave plijus ar c'hoari-se. Met ur wezh
ma oa aet klok e-barzh, Seth hag ar gbalerien all ha serriñ dor an arc'h ha
tachañ anezhañ ken e vougas ar roue e-barzh. Ur wezh kaset an torfed da benn e
oa stlapet an arc'h deuet da vezañ un arched en Nil.

Pa glevas ar c'heloù, Isis a oa rannet he c'halon. Dispenn a reas he dilhad ha
troc'hañ he blev kaer. Ha hi ha klask adkavout arched he fried. Dont a reas
a-benn da gavout anezhañ hag e kuzhas anezhañ en ur wern, met Seth a gavas
anezhañ d'e dro en ur jiboesa. Evit bezañ sur da gaout an dizober eus ar c'horf
e tispennas anezhañ e 14 tamm a strewas dre ar vro a-bezh. Isis ne gollas ket
kalon ha gant sikour he c'hoar Neftis e teuas a-benn d'adkavout holl an tammoù,
an eil war-lerc'h egile, war-bouez ar c'halc'h a voe lonket gant ur pesk marlonk
eus an Nil. Aozañ a reas unan nevez gant pri ha gant skoazell Anubis e lurellas
hag e valzamas ar c'horf, hag Osiris a zasorc'has. Gallout a reas neuze reiñ ur
mab dezhi : an doue Horus.

Adsavet gant lidoù ar valzamerezh e teuas Osiris da vezañ ar c'hentañ
balzamegenn : Ounen-Nefer (« An hini zo brav da viken ») abalamour ma oa
gwarezet diouzh ar vreinadurezh ha ma teue d'ar vuhez en-dro evel an Nil goude
pep dic'hlann. Deuet da vezañ doue ar Re Varv hag aotrou ar bed dindanzouar e
tifraostas parkeier strujus en e rouantelezh : Parkeier Ialou. Abaoe emañ e penn
lezvarn an doueed, pa vez pouezet kalon an hini marv, dindan ar stumm a
anavezomp : kroaziet e zivrec'h gantañ war e vruched, balzamet ha gwisket gant
ul lienenn lin na lez nemet e benn hag e zaouarn noazh er-maez, ar gurunenn Atef
gantañ war e benn, o terc'hel arouezioù e rouantelezh war bed ar "Gornogiz", ar
Re Varv. Barner meur an anaon, e ro dezhe ar vuhez peurbadus pe e kondaon anezhe
da zianadiñ.

Un niver a lec'hioù azeulerezh a oa. C'hwezek nom a embanne kaout ur releg. Ar
re bouezusañ a oa Abidos, en Egipt-uhel, e lec'h ma veze miret ur relegouer,
ennañ penn an doue sañset, ha Bousiris e delta an Nil. En Abidos e oa bez ar
roue Djer, ur faraon eus ar c'hentañ rummad rouaned. Kemeret e oa goude evit bez
Osiris. Sethi 1añ a lakaas sevel ur volz-eñvor war batrom ar bez-se e-kichen an
templ savet gantañ war hent pirc'hirinaj ar gêr santel-se.

Abidos a oa anezhi an nor a gevree ar bed dindanzouar gant hini ar Re Vev ha
lec'h ar "Brosesion Vras" bloaziek. Bep bloaz, d'ar pevare miz eus an dour-beuz,
e veze tennet an doue eus e dempl en e skaf Nechemet. Treuziñ a rae neuze al
leurenn vras m'en em ganne e feizidi ha dalc'hidi Seth. Degouezhet e lec'h sakr
Peker e veze diskennet e bez Djer, dasorc'het ha ambrouget betek e dempl gant
lid ha levenez.

Anavezet eo bet bezioù all eus Osiris, en o zouez hini Gizeh, dizoloet nevez zo,
hini Philae, war un enezenn tost da dempl bras Isis, re Denderah ha Karnak. Re
all c'hoazh zo testeniekaet e skridoù istorourien eus an Henamzer evel Herodotos
en deus bizitet unan e Sais.



https://br.wikipedia.org/wiki/Osetia_ar_Su

Republik Osetia ar Su (en oseteg: Республикæ Хуссар Ирыстон, treuzlizherennadur
Respoublikae C'housar Iriston, e rusianeg: Республика Южная Осетия,
treuzlizherennet Respoublika Ioujnaia Osetia hag e jorjianeg: სამხრეთი ოსეთია,
treuzlizherennet Samkhreti Osetia) a zo anezhi ur republik dizalc'h de facto
diouzh Jorjia, met n'eo anzavet gant riez ebet er bed, war-bouez Rusia e 2008
war-lerc'h ar brezel gant Jorjia, hag un dornadig broioù all. Gouarnamant kreiz
Jorjia en deus lavaret ec'h adpiaouo deiz-pe-zeiz ar veli war ar vro-se, anvet
gantañ gant an anv kozh Samatxlabo pe rannvro Tskhinvali (anv ar gêr-benn).

N'eo ket anavezet Osetia ar Su gant Aozadur ar Broadoù Unanet pe Unaniezh
Europa, a varn anezhi evel un darn eus Jorjia. Un eil referendom en doa aozet
gouarnamant disranner Osetia ar Su e miz du 2006 goude ma oa bet nac'het an hini
kentañ gant rest ar bed. Evel ma oa rakwelet e choazas an darn vrasañ eus
poblañs ar vro mont kuit diouzh Jeorjia.

D'an 12 a viz Du 2006 ez eus bet dalc'het ur referendom war an dizalc'hiezh. En
tu-hont da 90 % eus an dud a zo aet da votiñ, ha tost da 99 % o deus votet "ya".
N'eo ket bet degemeret ar referendom-se gant ar gumuniezh etrebroadel.

E 2008 e klaskas arme Jorjia adtapout ar vro dre nerzh, argaset e voe gant Arme
Rusia. War-lerc'h e voe anavezet dizalc'hiezh ar vro gant gouarnamant Moskov,
koulz ha hini Abc'hazia.

D'an 18 a viz Meurzh 2015 e oa sinet un emglev «kevrediñ ha enframmañ» etre
Osetia ar Su ha Rusia, ur bazenn ouzhpenn war-zu an destagadur hervez
gouarnamant Tbilisi.



https://br.wikipedia.org/wiki/Orged

An orged a c'hall bezañ, dre vras, pe ar blijadur a gaver en darempredoù
reizhel, ar fouzhañ, pe ar c'hlask war o lerc'h, ar c'hoant anezho.

Orged eo an anv a gaver e Geriadur Vallée (pajenn 23) evit amour personnifié",
da lavarout eo Eros, pe Kupidon.

Unan eus ar seizh pec'hed kapital eo gant ar gatoliked. Plijadur ar c'hig,
hudurnez pe hudurniezh, zo anvioù all graet eus an orged er c'hadorioù-sarmon.

Luxuria eo ar ger latin, deuet war wel e 1119, hogen disheñvel e ster hervez ma
komzer eus relijion pe eus buhezegezh.

Er relijionoù kozh ne oa ket an orged evel ur tech fall. Orgedata, pe orgediñ, a
veze graet e-kerzh lidoù relijiel, re Dionisos ha Bacchus, ar Bacchanalia, met
berzet e voent gant Sened Roma abalamour d'an dizurzh e 186 kent JK.

Alies e veze louzoù ha boeson, evel e templ Dionisos e Baalbek, pe gasterezh
relijiel, evel er menez Eriks e Sikilia.

Gwelout a reer neuze an Iliz o klask reoliañ buhez ar gristenien (da lavarout eo
an holl dud er broioù kristen), o lakaat an urzh vat da ren, en anv ar
vuhezegezh kristen. Bevañ e-maez an urzh vat, pe ar vuhezegezh kristen (alies ar
memes tra) a zo, hervez ar feiz kristen, bevañ er pec'hed. Ar pec'her a zo e
riskl da vezañ daonet ha kondaonet da rostañ en Ifern eta, nemet distreiñ ouzh
Doue a rafe, o kofes hag o cheñch buhez.

Un trec'h e voe dre ma oa degemeret an doare-se da welout en ofisiel gant an
holl stadoù kristen, ha dre ma sikoure da ziazezañ an urzh er gevredigezh.

Met kement-se ne vire ket ouzh ar pennoù-stadoù, impalaerien, rouaned hag all,
da dremen hep gourc'hemennoù an Iliz pa garent. Serc'hed niverus ar rouaned
c'hall Loeiz XIV pe Loeiz XV ne oant ket hervez reolennoù an Iliz, met re
eskibien o amzer ne oant ket ivez, ha pibien zo (evel Alesant VI) o devoa
diskouezet skouer fall a-raok.

Ne vire ket ivez ouzh kenwerzh ar fouzhlec'hioù, ouzh ar gastaouerezh, ouzh ar
mitizhien yaouank brazezet gant o mistri, nag ouzh al lazhañ bugale.

Ha ma ne oa ket aotreet an torr-dimeziñ, e c'halle bezañ aotreet gant an Iliz da
bennoù bras zo, evel d'ar roue gall Loeiz XII, goude ma oa splann, hervez an
istorourien, e oa bet darempredoù reizhel, just-a-walc'h. En un tu all e voe
nac'het an aotre-se ouzh ar roue saoz Herri VIII .

Orgedata ne vir ket a ober van da vout vertuzius: komz a reer eus pilpouzerezh
neuze, hervez skouer Tartuffe, pezh-c'hoari gallek Molière.

Hiriv e kornog Europa n'eus berz ebet d'an darempredoù etre gwaz ha maouez
e-maez ar briedelezh. Ar peurvuiañ ne vez ket gwerc'h ar priedoù nevez, pezh a
oa dibosubl a-raok ar bloavezhioù 1950, dre ma ne vije ket bet degemeret gant ar
gevredigezh.



https://br.wikipedia.org/wiki/Oabl

An oabl eo an egorenn a weler a-us d'ar penn pa vezer er-maez. Seblantout a ra
bezañ ur seurt bolzenn harzet war-du pep roud-avel gant an dremmwel. Gwiskadoù
treuzwelus lodenn izel aergelc'h ar Voul-Zouar eo. Eno e weler ar meteorennoù,
da lavaret eo traezennoù a bep seurt pell pe dost. Meur anezho a zo fenomenoù
deuet eus mont-en-dro an aergelc'h hag eo danvez studi an oablouriezh (pe
"meteolorogiezh").

An neñv a zo ur ger implijet e meur a zegouezh gant ar memes ster eget an oabl,
met tuet eo ar vrezhonegerien hag ar skrivagnerien da virout neñv ha neñvoù evit
ar meizad relijiel. Sellet ouzh neñv. Furmoù all a vez kavet :

Diwar ar gouloù kreñv ha ar sked degaset gant an Heol eo disheñvel bras an oabl
pa vez an deiz ha pa vez an noz. E korf an deiz e tegas an Heol ur gouloù kalz
lufrusoc'h eget ar c'horfoù-oabl all ken ne c'heller gwelout anezho nemet en noz
(a-wechoù e weler al Loar pe wGwener en deiz koulskoude). Gouloù an Heol a zo ul
liv melen-gwenn dezhañ hag ez eus pep liv ar spektr ennañ. Da noz e tegas al
Loar ur gouloù gwan awalc'h ha dizingal hervez he c'hresk-digresk hag ar
c'houmoul ma 'z eus anezho.

Pa tro an Douar war hec'h ahel e seblant ma 'z eont d'en em sevel pep korf-oabl
war-du ar Reter (ar Sav-Heol a reer anezhañ ivez) ha ez eont d'en em guzhañ
dindan linenn an dremmwel war-du ar C'hornôg (ar C'huzh-Heol a reer anezhañ
ivez). Ar c'horfoù-oabl a c'helle gwelout hep mekanik arbennik a zo an Heol, al
Loar, un nebeut planedennoù, ar mein-kurun, hag darn eus ar stered, ar
steredennoù lostek en o zouez.



https://br.wikipedia.org/wiki/OSI

Ur patrom dave evit digoradur ar rouedadoù eo OSI (Open System Interconnection),
bet savet e 1984, 10 vloaz war-lec'h ar c'homenad diazez evit rouedadoù an
Internet, an TCP/IP (Transfert Control Protocol/Internet Protocol). Patrom ERD
(Etrekennaskañ Reizhiadoù Digor) eo an anv brezhonek an OSI model.

Elfennoù alvezel ha mezoniel a ya da sevel ur rouedad. Rankout a ra ar stlennoù
a vez o redek dre funioù ar rouedad dindan stumm iriennoù degouezhout gant ar
resever mat ha bezañ deveizet gantañ. Evit kevaraezañ ur c'horvoiñ reizh gant ur
rouedad e oe bet ijinet an ERD gant an aozadur ISO.

Despizañ a ra ar reolad ERD ur patrom 7 gwiskad dezhañ da skoueriekaat an
eskemmoù etre ardivinkoù war ur rouedad. Ar patrom-se e vez despizet gantañ an
arc'hwelioù staget gant pep gwiskad, a zo evel ur gougorer gwazadurioù evit al
live a-us.

Evit treuzkas stlennoù pe arc'hadoù da live kevatal ur resever e rank un
ardivink war ar rouedad sevel un irienn (ur bloc'h roadennoù enni) ha lakaat
anezhi da dreuziñ al liveoù a-is pep hini anezhe oc'h ouzhpennañ ur reollin
spesadel. Gant an ardivink resever e vez ezvoneget an irienn ha deveizet ar
stlennoù pe an arc'hadoù. Implijout a ra al live n al live n — 1 ha pourvez
gwazadurioù d'al live n + 1.

Pa vez ul live rouedad o vont da gehentiñ gant e live kevatal e laka ar stlennoù
da ziskenn gant al liveoù a-is oc'h ouzhpennañ erlevioù evit live ar resever.
Neuze e vo ar roadennoù hag ar reollin eus ul live n o tont da vezañ roadennoù
al live n — 1. Ur reollin erlevioù vo savet gant al live diwezhañ-mañ. Ar
reollin-se hag ar roadennoù a vo roadennoù al live n — 2.

« Bolc'hennañ » a reer eus ar mont-en-dro-se – un tammig evel ar matriochki,
merc'hodennoù Rusia !

War skeudenn ar patrom ERD e welit hent ar roadennoù eus un urzhiataer en SUA
betek unan all e Breizh. Evel-just e red ar stlennoù eus an ijinenn stadunanat
a-dreuz ar patrom ERD betek an ijinenn vreizhat ha, war an-dro, eus an ijinenn
vreizhat war-du an ijinenn amerikan a-dreuz an hevelep patrom. Setu amañ ar pezh
a c'hoarvez e pep gwiskad ERD.

Despizañ a ra al live-se an doare da dreuzkas an arhentoù hag ar pezh a dreled
anezhe. Tredanel e c'hellont bezañ pe dredanwarellel pe luc'hel. Gant ur gartenn
rouedad ha funioù (pe skoroù all) e vez roet lañs d'o skignerezh.

Troet e vez gantañ ar roadennoù niverel e arhentoù hag elfennoù 'vez ouzhpennet
d'ober un irienn (pe ur pakad 'giz 'vez lâret ivez). Ouzhpennet e vez ur reollin
da hennadiñ ar c'haser hag ar paker. E-barzh ar reollin-se e vez kavet ennegoù
alvezel o c'hartenn rouedad. Gant al live-se e vez dinoet kudennoù kehentiñ oc'h
ober gant ur boneg spesadel anvet CRC.

Amañ e vez dibabet an hent-mont gwellañ da dreuzkas ar pakadoù ma vez muioc'h
evit unan. Ar routa e vez graet eus an doare-se d'ober.

El live-mañ e vez gwiriet gant ar reizhiad hag-eñ oa tremenet mat an treuzkas
etre ar c'haser hag ar resever. Lakaet e vez da dalvezout amañ ur wikefre da
wiriekaat soliusted ar c'hehentiñ : ar "mod kennasket" 'vez graet anezhi.
Arveret e vez gant ar wikefre-se ur reizhiad kesouen degemer evit ar pakadoù
resevet. Ma n'eo ket resevet ar c'hesouen degemer gant ar c'haser a-benn ur
lajad, da lâret eo n'eo ket bet resevet mat ar pakad gant ar resever ha n'eo ket
bet kaset gantañ d'ar c'haser ar c'hesouen degemer, e vo kaset en-dro ar pakad
gant ar c'haser ha evezhiet gantañ ha ne vefe ket pad ar c'has hiroc'h evit div
wech pad mont-dont ar c'has. An ACK (Acknowledge) 'vez anvet ar c'hesouen
degemer. Un arhent all, an NAK (Negative Acknowlegment), a vez kaset gant ar
resever mac'h eo faziek ar stlennoù resevet.

Merañ a ra al live-se azloc'hañ ar c'hehentiñ pa zeu un darvoud. Ober a ra gant
poentoù goubredañ da warediñ kemperzh ar c'hehentiñ. Kevaraezañ a ra ar
gwarediñ-se da loc'hañ en-dro ar c'hehentiñ adalek an darvoud. Al live-se eo 'ni
a ver ar c'hennaskañ ouzh ul loaz war un rouedad.

Stummañ ar roadennoù eo pal al live-se oc'h heuliañ an arventennoù etrebroadel
(mentrezhioù a-bep seurt evel da skouer an areg HTML). Merañ a ra ouzhpenn an
ennodiñ-disnodiñ (anavioù, gerioù tremen) hag ar gwaegañ-diswaegañ.

Ar c'hetal kehentiñ gant an arveriad eo. Ur meziant spesadel a c'hell bezañ pe
arc'hadoù eus ur reizhiad korvoiñ. Meret e vez gant al live-se ivez ar
c'hehentiñ etre an arloadoù evel ar posteloù, an treuzkas teulioù ha kement
zo... An arloadoù a c'hell bezañ gwazadurioù evel da skouer FTP, SNMP, SMTP hag
all.



https://br.wikipedia.org/wiki/Noz

An noz pe an nozvezh eo ar c'houlz pa vez an Heol a-is d'an dremmwel, gwelet
gant un arvester war an Douar; gwelet diouzh an egor eo al lodenn eus an Douar
ha n'eo ket sklêrijennet gant an Heol, en deñvalijenn emañ al lodenn-se eta.
Treiñ a ra an Douar war e ahel dindan 24 eurvezh, neuze e veze bepred an hanter
anezhañ sklêrijennet gant an heol p’emañ an hanter all en “disheol”. Ar prantad
kontrol d'an noz a zo an deiz (pe an "devezh" ha ar ger -se a zo evit chom hep
meskañ gant ar ger "deiz" pa vez ar gaoz war ar prantad 24 eur). Eurioù deroù ha
diwezh an deiz a zepant eus meur a abeg (koulz-amzer, ledred, hedred ha takad
eurioù).

Pa vez ouzhpennet an daou fenomen e c'heller kompren eo aet an Heol war-dro 50
munutenn izeloc'h pa 'z eus gouloù o skeiñ an douar c'hoazh. Ma ne vije an
daleoù-se e vije padelezh an noz a-blom gant hini an deiz en degouezh an div
gedez kedez an Nevezamzer ha kedez an Diskaramzer, ar momedoù m'emañ an Heol o
tremen a-us d'ar c'heheder. Evit gwir, e mare ar c'hedezioù, e pad an deiz 14
munutenn nebeutoc'h er c'heheder hag un tammig muioc'h en ahelioù. Er
goursav-heol hañv e vez an noz en he berrañ hag er goursav-heol goañv en he
hirañ.



https://br.wikipedia.org/wiki/Nagorno-Karabac%27h

Nagorno-Karabac'h (Armenieg : Լեռնային Ղարաբաղ, Lernayin Gharabagh;
azerbaidjaneg: Dağlıq Qarabağ pe Yuxarı Qarabağ; ruseg: Нагорный Карабах,
Nagorniy Karabac'h, "Karabac'h-Uhel" pe "Republik Nagorno-Karabac'h") a zo ur
rannvro, 4 400 km² he gorread, en Azerbaidjan abaoe an didammerezh a oa bet
graet gant gouarnamant Stalin d'ar mare ma oa bet savet Republik Soviedel
Azerbaidjan e 1936. Poblet eo gant Armeniiz hag un enklozadur emren e oa dindan
ar galloud soviedel, anvet Oblast emren Nagorno-Karabac'h. Aloubet eo bet gant
lu Republik Armenia ha chomet emren e 1994. Ur Stad dizalc'h eo, met n'eo ket
anavezet na gant ar Gumuniezh etrebroadel, na gant Republik Armenia a ro sikour
dezhi koulskoude.

E 1922 ez aloubas Lu Ruz an Unvaniezh Soviedel (URSS) nevez ar C'haokaz ha
gouarnamant kreiz an URSS a savas ar Republik treuzkaokaziat. Lakaet e voe un
nebeud pastelloù-bro poblet gant Armenianed e-barzh harzoù Republik soviedel
Azerbaidjan, Karabac'h uhel en o zouez, ur vro meneziek-kenañ. E 1923 e voe
savet Karabac'h-Uhel, evel ur rannvro (oblast e rusianeg) emren a voe savet evit
an Armenianed a oa o vevañ eno. E 1936 e tivizas URSS rannañ ar Republik
treuzkaokaziat e teir stad, Armenia, Azerbaidjan ha Jorjia hep kemmañ statud an
oblast emren. D'an 10 a viz Kerzu 1991, d'ar mare ma oa URSS o vont war ziskar,
e voe aozet ur referendom e Nagorno-Karabac'h hag e pastell-vro Sahumian a zo
nes dezhañ. Pa voe asantet gant ar muiañniver eus an annezidi e tisklêrias
"Republik Nagorno-Karabac'h" he dishualded diouzh Azerbaidjan. Ur brezel a
darzhas etre nerzhioù milourel Nagorno-Karabac'h, harpet gant lu Armenia, ha lu
Azerbaidjan. Rannvroioù Azerbaidjan etre Armenia ha Nagorno-Karabac'h zo bet
aloubet gant an Armenianed ha skarzhet ar boblañs azeri dioute kuit na vefe
enklozet ken ar republik dianavezet.



https://br.wikipedia.org/wiki/Morlu

Ur morlu (pe arme-vor) eo lodenn nerzhioù milourel ur riez lakaet prest da gas
en-dro emgannoù diwar listri brezel pe kirri dour ha douar war lennoù bras,
morioù ha meurvorioù. War listri-spluj ha nijerezioù lestret e c'hell bezañ
graet an oberatadennoù brezel ma 'z eus ezhomm. Goude m'en deus bet ar morluioù
harpet gant diorren ar c'hehenterezhioù hag hini ar c'hanolioù hag ar misiloù ez
a o roll troetoc'h ouzh ar mont pell e berr amzer eget rolloù an difenn hag an
alouberezh a zo bet o lod kantvedoù-pad. D'ar morluioù eo gwareziñ an hentoù-mor
ha bezañ gouest da dagañ porzhioù ha savadurioù war an aod hiziv. Troet eo roll
ar morluioù herzel ar morluioù enebour ouzh kas o nerzhioù da bell. Cheñchet eo
bet roll morluioù ar 5 riez nukleel pennañ p'o deus gallet sevel un nerzh
dibennadiñ e-keñver ar riezoù bihanoc'h o nerzhioù milourel.

Goude m'eo bet ijinet implij ar bagoù evit ober brezel e oe klasket kreskiñ tizh
ha barregezh al listri brezel gant nerzh ar roeñvoù, ar re-se embreget gant
roeñverien azezet war dostoù anvet ar galeoù. E Henc'hres e veze listri
divroeñvegek ha lestr teirroeñvegek a c'helle lestrañ milourien war droad prest
da dagañ al listri enebour goude ma oa bet toullet o c'houc'h gant beg ar staoñ.
Fardet o deus ar Romaned galeoù brasoc'h gant tostoù war beder ha war bemp rez
ivez, ar galeoù pederroeñvegek ha pemproeñvegek. Ar galeoù hag a veze kaset dre
nerzh an avel ivez evit diskuizhañ ar roeñverien a zo bet implijet evit ar
brezel betek divezh ar Grennamzer hag un tammig pelloc'h war ar Mor
Kreizdouarel. Pa oe posupl lestrañ meur a ganol aes da leuniañ buan e tiorroas
ar morluioù milourel dre lien hag ez eas da get ar galeoù milourel. Listri fresk
e oa ar galeoù ken ne c'hellent ket merdeiñ war ar meurvorioù nag e-pad ar goañv
kennebeut.



https://br.wikipedia.org/wiki/Morlaer

Ar morlaer (pe laer-mor) a zo un den a red ar morioù gant e genseurted evit
tagañ listri-kenwerzh pe preizhañ an aodoù. Morbreizherezh a vez graet eus ar
forbannerezh war vor.

Arabat droukveskañ ar vorlaeron hag ar gourserion a oa-i un doare gopridi a
laboure evit Stadoù zo, hervez lezennoù ar brezel ha gant aotre o gouarnamant.

E-pad prantadoù zo e oa bet ar morbreizherezh, graet anezhañ morlaerezh ivez, en
e barr. E dibenn ar Iañ kantved kent JK, er mor Kreizdouar, hag en XVIIIvet
kantved, er mor Karib hag er meurvor Indez. Tamm-ha-tamm ez eas ar vorlaeron
diwar-wel er c'hornadoù-se a-drugarez da efedusted ar morluioù Stad o kreñvaat.

Bez' e oa eus ar morbreizherezh en Henamzer endeo. An holl sevenadurezhioù o doa
ur morlu o doa anavezet anezhañ, ar Fenikianed kenkoulz hag ar Vikeneaned.

Talet en deus Julius Kezar e-unan ouzh ar vorlaeron. E-kerzh ur veaj trema ar
Reter er bloavezhioù 75 ha 74 kent JK, e oa bet paket ganto e-tal enez
Farmakuza, nepell eus keoded Miletos en Azia Vihanañ. War-lerc'h bout bet
dieubet, en eskemm ouzh un dasprenadenn, e fellas dezhañ en em veñjiñ. Goude
bout strollet ur bageier mil bres warnañ e tapas ar vorlaeron a voe bet lakaet
d'ar marv.

Brudet e oa deuet da vout Pompeius o tistrobañ ar Mor Kreizdouar eus morlaeron
Kilikia.

Er Mor Karib e-pad an oadvezh arnevez e veze diforc'het ar voukanerion diouzh ar
flibisterion.

Neoazh ne selle ar gizioù a gevatalder-se nemet ouzh un nebeut rannoù buhez ar
vorlaeron ha ne skañvaent ket rustoni o stuzioù da vat. Testennig

Dre ar bed e oa bet renablet, e 2009, gant ar BEM (Burev Etrebroadel ar Mor),
406 darvoud, 153 lestr arsailhet, 49 distroet ha 120 dindan tennoù morlaeron.
Kemeret e voe 1052 ezel bourzhiad da c'houestlidi ha niverennet e voe 68 den
gloazet hag 8 lazhet. Biz Afrika a hollad e-unan-penn 217 darvoud. An tagadennoù
a c'hoarveze e pleg-mor Aden betek-henn a zegouezh bremañ er meurvor Indez ha
betek 1000 milmor diouzh aodoù Somalia.

Pa oa bet taget gant morlaeron somalian d'ar 15 a viz Du 2008 eo deuet ar Sirius
Star da vout lestr brasañ an istor a-vremañ bet tapet gant morlaeron.

War dachenn ar gwir etrebroadel e tremen ar vorbreizherezh da skouer koshañ
implij ar varnerezh hollvedel. Preizhañ al listri e keinvor, stoc'hañ an hentoù
kenwerzh pe lakaat an eskemmoù morel en arvar a dremene da hosti humanis generis
(torfedoù a-enep d'an denelezh) evit ar Stadoù emveliek. Dre ma oa ar
vorbreizherezh, dre dermenadur, graet diouzh ar barnerezhioù broadel, e rae ur
saviad lezennel dibaot ar fed e veze loc'het an obererezhioù barnerezhel a-enep
d'ar vorlaeron gant ar Stadoù emveliek.

En e bleustrad De officiis e tisplege Cicero endeo ne zlee ket ar morlaer, evel
« enebour an holl » (communis hostis omnium), bout gwelet evel un enebour reizh
a vezer ret kaout doujañs dezhañ. E-giz-se, hervez ar prederour roman, ne oa ket
ret bout den d'e c'her ha tu a oa terriñ e le ganto.



https://br.wikipedia.org/wiki/Mor_Egea

Mor Egea (pe Enezvor pe Mor Enezek) zo ur mor enklozet etre daou gevandir,
Europa hag Azia, hag ar Mor Kreizdouar. En-dro dezhi emañ:

Da Vro-C'hres eo an enezegoù strewet e Mor Egea, war-bouez div enezenn abaoe
1923.

Ar riblennoù douaroniel a zo pe hini Bro-C'hres er Su, e Kornôg hag e Norzh p'eo
riblenn Reter aodoù Turkia Kornôg. Koulskoude an harz politikel etre Bro-C'hres
ha Turkia a zo etre an inizi hag aod Turkia nemet evit div anezho.

Er Biz e kaver strizh-mor Çanakkale (an Dardanelloù) a gas da vor Marmara ha
pelloc'h d'ar Mor Du dre strizh-mor ar Bosfor. Eus Kornôg da Reter ez eus etre
300 ha 400 km hag eus Norzh d'ar Su war-dro 600 km. Ur mor don eo pa n'eus
kalz-kalz a blateiz kevandirel. An deun a ziskenn betek 2 500 m e Norzh Enez
Karpathos.

Hervez ar vojenn en doa goulennet Egeos, roue Aten, digant e vab Theseüs, ma
vije lakaet gouelioù gwenn ouzh e lestr ma teufe en-dro goude bezañ trec'h war
an Minotaor. E barr al levenez edo an dud e bourzh al lestr goude trec'h an
haroz yaouank ha n'o doa ket soñj eus an dra-se ken. Setu perak en em daolas ar
roue kozh er mor, gant ar glac'har, diwar tornaod ar c'hab Sounion pa welas ar
gouelioù du.

Abaoe ouzhpenn 4 000 bloaz e oa ur mor gresian pa voe kemmet an traoù gant
feur-emglev Lausanne e 1922. Roet e voe an aod reter da Durkia, pezh a redias an
dud da zivroañ, dre ma oa gant ar C'hresianed e oa ar muiañ niver en darn vrasañ
eus an inizi.

Bez' ez eo ar mor-se unan eus kavelloù ar vorveli kentañ anavezet en istor, hini
Aten er Vvet kantved kent JK, war-lerc'h da Hellaziz bout trec'h war an
Impalaeriezh ar Bersed (gwelet Brezelioù medek).

Pa voe aloubet Hellaz gant Roma (war-dro 167 kent JK) e voe aodoù ar mor er
memes bro: an Impalaeriezh roman, hag en Impalaeriezh Bizantion goude, betek
donedigezh an Durked.

Rannet e voe an aodoù etre Hellaziz, Turked, hag ar Stadoù latin (Venezia
dreist-holl) ken na voe kemeret Enez Rodez gant an Durked e 1522, hag aloubet
Kreta er XVIIvet kantved (Kandia e 1669, Spinalonga e 1718).

E 1830 e voe diframmet he dizalc'hted gant Gres digant an Impalaeriezh otoman.
Klasket he deus Bro-C'hres bodañ en-dro dezhi an holl zouaroù poblet gant
Hellaziz.



https://br.wikipedia.org/wiki/Mohamed_Morsi

Mohamed Morsi (Arabeg: محمد مرسي) eus e anv gwirion Mohamed Mohamed Morsi Issa
al-Ayyat (Arabeg: محمد محمد مرسى عيسى العياط, stumm kornôgel: Muḥammad Muḥammad
Mursī ‘Īsá al-‘Ayyāṭ). Ganet d'an 8 a viz Eost 1951 a zo ur politikour a orin
Egipt. Dimezet eo gant Naglaa Ali Mahmoud

Prezidant ar strollad Frankiz ha Justis, aozadur bolitikel gwriziennet en
aozadur relijiel Breudeuriezh muzulman eo. Bet e oa bet danvez kannad ar
strollad-se d'an dilennadegoù prezidant goude reveulzi Genver 2011.

5vet prezidant bro Egipt e voe betek bezañ skarzhet dre un taol-stad gant ar
Marechal meur Abdel Fattah el-Sisi d'an 3 a viz Gouere 2013 Bet e oa bet ar
c'hentañ penn politikel en Egipt da vezañ dilennet en istor ar vro

Mab henañ ul labourer douar pe Fellah, Mohamed Morsi a zo ganet hag en deus
bevet e Ach-Charqiya e delta an Nil .

E-pad e studioù ijinour e skol-veur Kaero e ya da emezeliñ er strollad relijiel
Breudeuriezh muzulmaned. Etre 1978 ha 1985 e vez er Stadoù-Unanet evit
peurechuiñ e studioù. E Skol-veur Kalifornia su e vezo o studiañ.

E 1979 e timez gant e genitervez Naglaa Ali Mahmoud. Ar vaouez a ya ivez er
Stadoù-Unanet lec'h ma labouro e Kreizenn Islamek Kalifornia, eno he labour war
penaos desevel ar vaouezed yaouank muzulman labourat a raio ivez evit an
dimezioù.

An daou mab kentañ a vezo ganet d'ar c'houblad a vezo Amerikaned dre ma 'z int
ganet e Los Angeles. E-pad ar maread amerikan-se e voe kavet an tu gant Mohamed
Morsi da vont etrezek pignat en aozadur Breudeuriezh muzulman.

Er bloavezh 1985 , Mohamed Morsi a ro e zilez e Skol-veur Kalifornia, Northridge
ha distreiñ d'an Egipt lec'h ma labouro e Skol-veur Zagazig. Eno e vezo lakaet
e-penn skour an ijinourien. Kelenner e chomo da vezañ eno betek ar bloavezh
2010.

Siwazh dezhañ ha d'an aozadur Breudeuriezh muzulman e vezo roet lam d'ar
votadegoù gant Hosni Moubarak o klask lakaat e mab Gamal Moubarak da gemer e
susit. Mohamed Morsi a lakaa uhel da dalvezout ar flod votadeg ha
karc'haridigezh 1500 breudeur muzulman hervezañ.

D'ar mare-se e-krog Mohamed Morsi da vont gant hent ur prezeg politikel relijiel

D'an 30 a viz Even 2012 e krog ren ar prezidant Mohamed Morsi. Bodad e c'hentañ
Ministr Hecham Qandil a vez kinniget d'an 2 a viz Eost 2012. E-pad ar c'hwec'h
sizunvezh a vezo war-lec'h e vez skarzhet penn an titouriñ Mourad Mouafi, ar
Marechal Mohamed Hussein Tantawi (Bet e plas e-pad 20 vloaz dindan urzhioù
Mubarak) penn uhel kuzul an nerzhioù lu (Penn nann ofisiel ar gouarnamant da
c'hortoz).

Raktal goude ma vije bet dilennet Mohamed Morsi e-krog emsavadegoù pobl o
c'houlenn ma vije skarzhet. A-feur ma vez an amzer o treiñ e gwasañ an traoù,
archerien Egipt a vez o vont gant hent frikañ an emsavadegoù. An disorc'h a zo
gwelet an emsavadegoù o vont war greñvat, daou bloc'had a vez o sevel neuze: ar
re a-du gant Mohamed Morsi hag ar re a-enep

E miz Even 2013 e-krog un emsavadeg pobl en Egipt fonnus hag aozet mat begenn an
enebadur d'ar prezidant Mohamed Morsi ha d'ar strollad relijiel Breudeuriezh
muzulman a zo ar strollad Tamarrod.



https://br.wikipedia.org/wiki/Mo_Yan

Guan Moye (管謨業|s=管谟业) zo bet ganet d'ar 17 a viz C'hwevrer 1955, gwelloc'h
anavezet dindan e anv pluenn Mo Yan (莫言), a zo ur skrivagner sinaat.

Anavezet eo gant lennerien ar c'hornôg dre e romant Klan ar Sorgo ruz bet
embannet e 1987. Div levrenn eus an oberenn,Sorgo ruz ha Gwin Sorgo, a zo bet
azasaet evit ar sinema (ar film Sorgo ruz) gant Zhang Yimou.

Ganet eo bet e 1955 e pastell-vro Gaomi e proviñs Shandong en ur familh
labourerien douar eus bourk Dalan. 11 vloaz oa pa voe roet lañs d'an Dispac'h
Sevenadurel. Kuitaat a reas ar skol evit labourat douar. Da 18 vloaz e labouras
en ul labouradeg kotoñs. Ur mare a stourmadegoù politikel o tont a eil war lec'h
egile e oa (eus ar Lamm Bras War-raok d'an Dispac'h Sevenadurel). E-pad renadur
Mao Zedong e lenne dreist-holl romantoù a wirvoudelezh sokialour gant gant
stourm a renkadoù evel dodenn bennañ.

Pa echuas an Dispac'h sevenadurel ec'h emezelas Mo en Arme Dieubiñ ar Bobl e
1976 hag e krogas da skrivañ pa oa soudard. Pa gogas da vezañ anavezet evel
skrivagner goude an Dispac'h e voe merzet koulz levezon lennegezh varzhus ha
lourennek Sina hag hini skrivagnerien estren evel William Faulkner ha Gabriel
García Márquez.

Kregiñ a reas Mo Yan da vezañ ur skrivagner a vicher da vare an adaozadurioù hag
an digorradur oc'h embann degadoù a zanevelloù hag a romantoù. E romant kentañ a
voe Glav oc'h ober e-kerzh un nozvezh nevezamzer, embannet e 1981. Un toullad
eus e romantoù a voe troet e saozneg gant Howard Goldblatt, kelenner yezhoù ha
lennegezhioù Azia ar Rerer e Skol-veur Notre-Dame.

E 1984 e resevas ur priz a lennegezh digant Kelaouenn Arme Dieubiñ ar Bobl hag e
yeas da Skolaj Arzoù Arme Dieubiñ ar Bobl. Aze e kemeras evit ar wech kentañ Mo
Yan hag a dalv "an hini dilavar" e sinaeg, evel anv-pluenn. Dipleget en deus en
un atersadenn graet gant Jim Leach, prezidant an National Endowment for the
Humanities, e teue an anv-se eus ar fed e kemenne e dud dezhañ chom hep lavarout
e soñj e diavaez ar gêr abalamour da saviad politikel Sina adalek er bloavezhioù
1950 betek ma voe un den gour.

Embannet e voe e zanevell gentañ Un irvinenn-ruz treuzwelus e 1984. E 1986 e
lakas Sorgo Ruz anezhañ da vezañ ur skrivagner brudet er vro a-bezh.

Levezonet eo e oberenn gant gwirvoudelezh sokial Lu Xun ha gwirvoudelezh boemet
Gabriel García Márquez met ivez gant romantoù marzhus hengounel Sina evel
"Riblenn an dour", "Beaj war-du ar C'hornôg" ha "Hunvre ar Gambr Ruz". Lenn a ra
troidigezhioù diwar skrivagnerien estren hag aliañ a ra kreñv d'en ober.

D'an 11 a viz Here 2012 e tisklerias an Akademiezh Svedat e reseve Priz Nobel
abalamour d'e oberenn "a wirvoudelezh boemet a vesk kontadennoù pobl , istor hag
amzer-vremañ "("with hallucinatory realism merges folk tales, history and the
contemporary"). An 109 vet skrivagnerien o resev ar Priz eo bet hag ar c'hentañ
keodedour sinaat (Gao Xingjian, a resevas ar Priz e 2000, bet ganet e Bro-Sina a
oa keodedour a Frañs).



https://br.wikipedia.org/wiki/Metan

Ar metan eo kompozenn bennañ ar gaz naturel. Bez' eo ivez kompozenn bennañ ar
biogaz deuet eus goadur materioù organek loen pe strud en diank oksigen. Savet
eo gant bakterioù metanogenek a vev e meteier anaerobiotek eleze hep oksigen.

Ar metan eo ivez an hidrokarbon klasel nemetañ a c'heller kaout dre un argerzh
biologel naturel. Gaz naturel dreist-holl, ha dre se gaz fosilek, a vez
implijet, met diorroet e vez implij ar metan adnevezapl, a vez graet biogaz
anezhañ ivez : Sveden, Alamagn, Danmark, Viêt Nam, Kambodja, Sina, India...

Dilaosket e vez ar metan ent naturel en takadoù gleborek nebeut oksigenek evel
ar geunioù hag an douaroù beuz. En em furmiñ a ra ivez e-barzh stomok ar
bronneged hag ez eo gaz pennañ ar brammoù hag al loufoù.

Kementadoù bras a vetan a vez paket e deun ar meurvorioù dindan stumm hidratoù
metan. Met da ziwall zo : karbon ar metan fosilek, n'eo ket ken karbon 14 (14C)
e-giz ma vez peurvuiañ, met e izotop : ar c'harbon 12 (12C) (diwar an
dezintegradur izotopek c'hoarvezet e-pad degadoù a viliadoù a vloavezhioù). Ma
teu an hin da dommañ kalz e c'hellfe ar 12C bezañ dilaosket fonnus, ar pezh a
zegasfe kudennoù ekologel niverus ouzhpenn. A-gevret gant ar 12C e vefe memes
tra gant ar CO2 fosilek paket kementadoù brasoc'h anezhañ c'hoazh e deun ar
meurvorioù dindan stumm holenoù (bikabonatoù dreist-holl).



https://br.wikipedia.org/wiki/Mercia

Mercia a oa ur rouantelezh angl-ha-saoz er vro a reer ar Midlands anezhi hiziv.
Krouet e voe er VIvet kantved gant Angled war a seblant hag ar rouantelezh
pouezusañ e voe er vro betek Emgann Ellendun. Gouest e voe da virout he frankiz
betek an aloubadeg viking er IXvet kantved. Gant Danelaw ez eas neuze reter he
zachenn har ar peurrest a yeas goustadig gant ur gwaz eus Wessex. Ouzh ar vro-se
e voe staget goude marv he rouanez diwezhañ Ethelfleda e 918.

N'eo ke sklaer penaos e voe krouet rouantelezh Mercia. Enklaskoù hendraourien a
ziskouez e oa annezet poblañsoù angl-ha-saoz en hanternoz d'an Tavoez e-pad ar
VIvet kantved. An anv Mercia a zeu eus ur ger hensaozneg a dalvez harz, hag an
darn vrasañ eus ar glaskourien a gred e voe krouet ar rouantelezh gant tud a
veve war an harzoù etre ar Vrezhoned hag an alouberien angl-ha-saoz. Hervez
Peter Hunter Blair avat, e c'hellfe an anv-se talvezout ivez e vevent war an
harzoù etre Northumbria ha tud traonienn an Trent.

Kentañ roue Maercia a zo anavezet e vuhez a oa Creoda e anv. Gourvab Icel e vije
bet. Kroget e vije de ren e 585 ha savet en dije ur c'hreñvlec'h e Tamworth.
Deuet e vefe da vezañ kêr-benn ar rouantelezh nevez-c'hanet. E c'houde e renas
Pybba ha Cearl. Dister a-walc'h e chomas ar rouantelezh betek ren Penda Mercia,
unan eus mibien Pybba.

Da roue Mercia ez eas Penda e 626 pe 633 hervez ar mammennoù. E 628 e trec'has
Wessex e Cirencester ha digantañ e kemeras douaroù e traonienn an Hafren ma vefe
savet rouantelezh ar Hwicce. E deroù ar bloavezhioù 630 e kevreas gant Cadwallon
ap Cadfan, roue Gwynedd a oa o vrezeliñ ouzh Edwin , roue Northumbria ha
bretwalda rouantelezhioù ar su. Asambles e trec'hjont Northumbria en Emgann
Hatfield Chase e 633 Lazhet e voe Edwin ha kouezhañ a reas e rouantelezh en he
foull e-pad berr amzer. Daoust ma voe barrek Oswiald Northumbria da drec'hiñ
Cadwallon ha da adsevel e vro e chomas rouantelezh Penda ur Stad pouezus, gouest
da ampech Northumbria da vrasaat war-du ar su. E 641 e faezhas Penda Oswiald
Northumbria en Emgann Maserfield asambles gant Kembreiz moarvat.

Goude emgann Maserfield e teuas Penda da vezañ ar roue galloudusañ e Preden.
Roue Wessex - Cenwalh Wessex - a euredas gant c'hoar Penda ha pa argasas-eñv
anezhi e aloubas Penda e vro hag e rediañ a reas da dec'het kuit da East-Anglia.
E 654 e lazhas Penda roue Anna East-Anglia en Emgann ha marteze e stalias
Aethelhere East-Anglia en e blas.

E 655, avat, e aloubas Penda Northumbria gant ul arme vras asambles gant tud
Gwynedd hag East-Anglia met faezhet e voe gant Oswiu Northumbria en Emgann
Winwaed. Lazhet e voe Penda ha tremen a reas norzh e rouantelezh dindan damani
Oswiu tra ma chome frank ar su dindan Peada Mercia.

E 658 e voe lazhet Peada ha staget e voe e Stad ouzh Northumbria. Adsavet et voe
ar rouantelezh war he zachenn gozh gant Wullfhere Mercia goude un emsavadeg
a-enep an aotrouniezh Northumbriat e 658 avat. Dindan e ren e voe gounezet tud
Mercia d'ar feiz gristen. Gouest e voe da adsevel galloud Mercia ha da veveniñ
levezon Oswiu e rouantelezhioù ar su. E fin e ren e voe faezhet gant mab Oswiu,
Ecgfrith Northumbria en doa argaset. Daoust ma chomas Wulfhere bev e voe gwanaet
hag e kollas e aotrouniezh war Wessex.

Anavezet eo ar rouaned a zeuas da c'houde gant o obererezh relijius dreist-holl,
daoust ma voent barrek da virout o frankiz ha da aloubiñ bro Wroxeter, lesanvet
"Baradoz ar Powys", a oa dindan ar Vrezhoned betek-hen. Da vare ren Æthelbald
Mercia hepken e teuas Mercia da vezañ ur galloud bras adarre. Da gentañ e voe
ret dezhi stourm ouzh Wihtred Kent hag Ine Wessex. Reiñ e zilez a reas Ine e 726
ha mervel a reas Wihtred, ar pezh a lezas Æthelbald frank da astenn e
aotrouniezh war hent ar su eus Bro-Saoz. Gant Beda e oa bet anvet Bretwalda ha
trec'het e oa gant Cuthred Wessex e 752.

Goude muntr Æthelbald gant unan eus e warded e 757 e tarzhas ur brezel-diabarzh.
Gant Offa e voe gounezet. Ret e voe dezhañ adsevel aotrouniezh Mercia war
rountelezhioù ar Su met an dra-se a reas gant muioc'h a verzh eget tout ar
rouaned arall eus Mercia e c'houde. Er c'hontrol eus e ziagentourien a rene an
tachennoù er-maez Mercia wir dre hanterouriezh rouaned lec'hel, e stagas
rouantelezhioù Kent, East-Anglia ha Sussex ouzh e stad o kas kuit o rouaned pe o
rediañ anezho da zilezel o zitl. Dindan e ren e voe kognet ar pezhioù aour
kentañ e Preden abaoe fin ar marevezh roman ha sevel a reas ur voger - Moger
Offa pe Offa's Dyke e saozneg - war ar vevenn etre Mercia ha Powys.

Easaeañ a reas Offa lakaat e vab Ecgfrith Mercia war an tron met ne chomas ket
hemañ bev nemet un nebeud mizioù goude marv e dad e 796 ha tremen a reas ar
rouantelezh da Goenwulf Mercia. Kemeret e oa e lec'h, e 821, gant e vreur
Ceolwulf Mercia a zistrujas kreñvlec'h Deganwy e Powys. War greskiñ ez ae
galloud Wessex avat hag e 825 e voe faezhet Beornwulf Mercia gant Egbert Wessex
en Emgann Ellendun.

Goude Ellendun e kollas Mercia kalz eus he galloud Beornwulf hag e warlec'hiad
Ludeca a voe lazhet oc'h esaeañ talañ ouzh un emsavadeg en East-Anglia. Ne renas
ar roue da heul - Wiglaf Mercia nemet daou vloavezh kent bezañ kaset kuit eus e
vro gant Egbert. E 830 e c'hounezas Wiglaf frankiz e vro adarre met d'ar mare-se
e oa sklaer e oa aet an tu kreñv gant Northumbria a oa ar galloud pennañ e
Bro-Saoz. Heuliet e oa Wiglaf war an tron gant Beorhtwulf.

E 852 e pignas Burgred Mercia war an tron. Dleout a rae bezañ roue dizalc'h
diwezhañ Mercia. Kevreañ a reas gant Wessex en ur brezel hag aloubiñ norzh
Kembre met e 868 vikinged eus Danmark o doa aloubet Northumbria a argadas e
rouantelezh. Kollet e voe Nottingham hag e 874 e voe rediet Burgred da dec'hout
kuit e Wessex.

An Daned a lakaas ur roue sujet, Ceolwulf II Mercia, war an tron hag e 877 e
kemerjont reter ar rouantelezh hag e teuas da vezañ ul loden eus Danelaw. Lazhet
e vije bet Ceowulf en un emgann a-enep Anarawd ap Rhodri war-dro 881. Aethelred
Mercia a gemeras penn Kornôk Mercia. Dizalc'h a-walc'h e oa Aethelred met kollet
e oa bet gantañ e ditl a roue, ne oa ken Earl, ha sujet e oa da Alfred Meur,
Roue Wessex. Pa varvas e 911 ez eas e wreg Æthelflæd Mercia da Lady of the
Mercians. Ren a reas ganti hec'h unan betek e 918. Staget e voe neuze Mercia
ouzh Wessex gant e vreur Edward Hen.



https://br.wikipedia.org/wiki/Medina

Medina zo ur gêr vras eus Arabia Saoudat, kêr-benn proviñs Medina, e rannvro
Hijaz. Yathrib e oa anv kêr a-raok an Hidjra. Meur a anv arabek zo d'ar gêr:
Al-Madīna (المدينة) « ar gêr » ; Al-Madīna al-Munawwara (anv arabek leun:
المدينة المنورة, distaget [ælmæˈdiːnæl muˈnɑwːɑrɑ]), an anv ofisiel a dalvez
« ar gêr sklêrijennet», Madīnatu an-Nabî (ﻣﺩﯾﻨﺔ ﺍﻟﻨﺒﻲ) « kêr ar profed », pe
Madīnatu Rasûl Allah (مدينة رسول الله) « kêr kannad Doue»).

Eno en em stalias Mohammed, profed an Islam, goude an Hidjra, goude ma voe
rediet gant Doue, hervez ar C'horan da guitaat Mekka, ur gêr lec'hiet 430
kilometr diouzh Medina. Eno ivez e varvas e 632. Emañ bez Mohammed e Medina, e
Al-Masjid an-Nabawi (moskeenn ar profed). Eno ivez emañ bezioù ar c'hentañ
kalifed Abou Bakr hag Omar hag abalamour da se ez eo ur gêr sakr evit ar
Vuzulmiz. An eil kêr sakr eus an Islam eo war-lerc'h Mekka.

Medina n'eo ket ur bazenn rediet da vezañ graet e-pad an hadj, met un darn eus
ar birc'hirined a zeu eus Mekka evit gweladenniñ bez Mohammed hag ar voskeenn.



https://br.wikipedia.org/wiki/Management

Ar management a zo penaos merañ ha kas war raok un aozadur, kenwerzhel alies, pe
ul lodenn deus ur aozadur, en doare efedusañ, o tispakañ hag oc'h ober gant an
danvezioù zo (tud, arc'hant, benviji, korvoderioù dizanvezel). Talvezout a ra
merañ pe mererezh met diwar-benn an embregerezhioù peurliesañ.

Dont a reas war-wel en XIXvet kantved er SUA. E penn-kentañ an XXvet kantved e
hantero Max Weber e termenadur ar management. E touez skiantoù verañ an
armerzhour alaman e kaver mererezh ar c'hoskor, strategiezh an embregerezh,
skiant an arc'hant pe ar marketing.

« Management » a zo ur ger saozneg, kemeret deus an italianek maneggiare (ober
war-dro, embregañ, dreist pep tra ur marc'h) o tont deus ar latin manu agere
(«konduiñ dre an dorn»). Ar ger gallek mesnagement (diwezatoc'h ménagement) a
levezono emdro ster ar ger saoznek management er XVIIvet ha XVIIIvet kantved. Ar
wikipedia spagnolek a lâr Gestión empresarial, merañ an embregerezhioù, hag ar
wikipedia e portugaleg Gestão comercial, mererezh gerwerzh.



https://br.wikipedia.org/wiki/Luc%27hskeudennerezh

Abaoe m’eo bet krouet, da lavaret eo kant dek vloaz ha tri-ugent zo, ez eus
gallet tennañ splet eus nevezadurioù a-leizh teknologiezhioù ha teknikoù war
tachennoù an optik, ar gimiezh, ar mekanikerzh, an tredan, an elektronik hag ar
stlennegezh.

Abaoe pell amzer e oa anavezet an div anadenn a oa ezhomm evit kaout
luc’hskeudennoù. Abaoe Aristoteles e ouied lakaat ar gwirvoud en ur voest ;
trawalc’h e oa ober un toull bihan(stenop) en ur « gambr du » (camera obscura)
evit gwelet ur skeudenn eilpennet war foñs gwenn ar voest. Gouzout a ouie an
alkimiourien ivez ez a ar gloridenn arc’hant da zuañ abalamour d’ar gouloù.
War-du 1780 e teuas Jacques Charles, anavezetoc’h p’en doa ijinet an aerlestr
c’hwezet gant hidrogen, a-benn da sonnañ, met un doare dibad, un drolinenn a
veze lakaet da zont war wel gant argerzh ar gambr du war un tamm paper spluiet a
gloridenn arc’hant (AgCl). Thomas Wedgwood (1771-1805) a reas arnodennoù
peuzheñvel gant an nitrat arc’hant (AgNO3.) ; sevel a reas ur c’hounskrid
diwar-benn an dra-se e 1802. Evit John Herschel, deskrivañ a reas perzhioù an
hiposulfit natriom (Na2S2O3, 5H2O,), deuet da vezañ ar stabilaer, e1819.

Joseph Nicéphore Niépce, ur ijinadennour eus Chalon-sur-Saône, a veskas an tri
doare-ober-se evit stabilaat skeudennoù (a galite etre) war blakennoù staen
goloet a der-douar Judea, ur seurt koultron naturel a galeta ouzh ar gouloù
(1826 pe 1827) ; Al luc’hskeudenn gentañ a ziskouez unan eus kazelioù e di e
Saint-Loup-de-Varennes (Saône-et-Loire). Gwelet e vez al luc’hskeudenn-se e
Skol-veur Austin, en Texas, abaoe 1963, pa oa bet roet gant Helmut Gernsheim
roet d’an ensavadur-se. ref>(en) The First Photograph - By Barbara Brown</ref>.
Ma vez sellet mat ouzh ar skeudenn-mañ e weler eo dibar ar sklêrijennañ warni.
Meur a eurvezh, evit gwir, e oa padet ar paouezadenniñ (soñjal a reer e oa padet
ar paouezadenniñ etre 14 ha 18 eurvezh) ; gant an heol e oa bet sklêrijennet ar
voger war an tu dehou da gentañ, ar voger war an tu kleiz diwezhatoc’h en
devezh.

Pa oa aet Nicéphone d’an Anaon e 1833 e kendalc’has Louis Jacques Mandé Daguerre
da wellaat an doare-ober. Dizoloet e oa bet gantañ pennaenn diskuliañ ar
skeudenn da zont. Kavout a reas Daguerre an tu da verraat ar frapad
paouezadenniñ. War-dro dek munut a oa trawalc’h neuze. E 1839 en doa lakaet ar
gouzieg ha kannad François Arago da anavezout e ijinadenn. Hemañ a zegasas e
damm skoazell dezhañ.

E 1839 e oa bet kinniget ijinadenn Daguerre, an dagerotip, da Akademiezh
skiantoù Frañs. Er bloavezh-se eo e vez lavaret neuze e oa bet krouet al
luc’hskeudennerezh. Gwellaet e oa bet ijinadenn Nièpce, evit gwir, ha netra ken.
Dont a reas ar Stad c’hall da vezañ perc’henn an ijinadenn dre baeañ ul
leve-bevañ bloaziek a 6000 lur da z-Daguerre hag a 4000 lur da Isidore Nièpce,
mab da Nicéphore, ha reiñ a reas an ijinadenn e donezon d’ar « bed » da c’houde.

Gant an dagerotip e teued a-benn da gaout skeudennoù goude un hantereurvezh
paouezadenniñ « hepken » (pa vez digoumoul an oabl). Abalamour da se eo un
tammig arvarus tapout luc’hskeudennoù : ar straedoù e Pariz a seblant bezañ
didud, ha pa vefe tud a-leizh enno pa oa bet tapet al luc’hskeudennoù. Ne vern,
krouet e oa bet al luc’hskeudennerezh. Al luc’hskeudenn gentañ o taolenniñ tud a
vo graet diwezhatoc’hik : ur c’hoarer-straed o koarañ botoù un tremeniad. Difiñv
ha diflach e oa chomet an daou zen e-pad un nebeud munutennoù.

thumb|right|200px|Ul luc’hskeudenn dres goude ma oa tennet eus ur soubadur
kimiek. William Henry Fox Talbot (1800-1877) a reas enklaskoù ivez adalek 1833,
pa oa Niépce ha Daguerre oc’h ober kemend-all. E 1840 en doa krouet ar
« c’halotip, un argerzh negativel-pozitivel a roe an tu da liesskignañ
skeudennoù.

Enklaskoù all a oa bet graet da c’houde hag e-se e oa bet gwellaet perzhioù ar
skeudennoù tamm-ha-tamm, kizidigezh al lurelloù tener, hag eeunaat ar
skeudtapañ ; 1847 « argerzh an albumin » (Claude Félix Abel Niépce de
Saint-Victor, ur c’henderv da Nicéphore), 1850 « argerzh gant kolodion gleb » ha
1851 « ambrotip » (Frederick Scott Archer), 1852 « ferotip » (Adolphe-Alexandre
Martin).

Félix Tournachon, anavezet gwelloc’h dre e lesanv « Nadar », a reas un implij
kenwerzhel anezhañ. Poltredoù eus pennoù-bras ar mare-se a reas, hag e 1858 al
luc’hkeudenn gentañ dre nij e Bièvres : ul luc’hskeudenn eus Pariz a dapas e
bourzh un aerlestr.

Al luc’hskeudennoù kentañ (gwenn ha du pe aotokrom) a veze graet war plakennoù
gwer bras, pounner ha bresk-mat. E 1884 ez ijinas George Eastman lurelloù
kizidik ha gwevn : ar film e keluloid. Gallout a raed stokañ meur a skeudenn
warnañ e-barzh ar benveg-luc’hskeudenniñ. Distroadet e voe ar plakennoù gwer
neuze. Gant ar binvioù luc’hskeudenniñ a oa deuet da vezañ bihanoc’h e oa
aesoc’h tapout skeudennoù (hogos) e pep lec’h hag e kement degouezh zo. Ar
C’hodak a vo ar benveg-luc’hskeudenniñ kentañ a oa bet aozet gant ar
gompagnunezh Eastman. Gallout a raed enrollañ ur c’hant skeudenn bennak war ur
skor gwevn. Ur wech louc’het ar filmoù, ar binvioù a veze adkaset da Rochester
(NY) ma vezent diskuliet. Ur wech tennet al luc’hskeudennoù e vezent adkaset
d’ho perc’henn, asambles gant ar benveg adkarget.

E 1909 e oa bet ar Gall Étienne Mollier gant ar soñj da implijout ar film
Patrom:Unitéen e venveg luc’hskeudenniñ lesanvet ar Cent-Vues, un benveg
« godell » a dape kant luc’hskeudenn 18/Patrom:Unvez diouzh renk. Ar Cent-Vues a
voe produet e 1910 ha garedonet e oa bet gant ar Vedalenn aour er Genstrivadeg
Lépine. Kenwerzhekaet e oa bet met ne reas ket berzh-kaer . E 1913 e savas Oskar
Barnack kentpatrom kentañ al Leica, a voe kenwerzhekaet adalek 1925 hag a oa bet
an hini kentañ eus ar binvioù a rae er furmad 24 x 36 mm, a oa bet implijet
peurliesañ betek dibenn an {{|XX|vet}}kantved.

War-dro 1948 e savas an doktor Edwin H. Land ar benveg kentañ da ziskuliañ war
ar prim, ar Polaroid, hag e 1962 e azasaas ar argerzh ouzh al liv. Ar stummoù
kentañ eus ar polaroid a oa un etrenegatif enno. Er bloavezhioù 1980 e oa bet
gwellaet an teknik evit chom hep ober gant an etrenegatif hag evit kaout ur
pozitif eeun gwirion.

Unan eus an enklaskoù kentañ war al luc’hskeudennerezh eo koulskoude. Labourat a
raio ar Gall Bayard war an dra-se war-dro 1838-1839, e-keit ma oa Niépce ha
Daguerre o plediñ gant an dagerotip. Anavezout a reer Bayard peogwir en doa
graet an emboltred kentañ (zo anvet « l'Autoportrait en noyé ») dre implijout an
teknik-se.

Dre ma oa bet ijinet ar stereoskopiezh a-raok al luc’hskeudennerezh (Wheatstone,
1838), o doa kroget luc’hskeudennerien da dapout luc’hskeudennoù bosek adalek
1841. Graet e oa daou baouezadur diouzh renk met gortozet e oa ur pennadig etre
an daou skeudtapadur. Evit ar poltredoù ne oa ket posupl d’ober an daou
skeudtapadur e div wech hag evit se e oa bet savet luc’hskeudennerezioù gant
daou lagad adalek ar bloavezhioù 1850.

Gant an teknikoù urzhiataerezh e c’haller treuzfurmiñ ur skeudenn en un heuliad
poentoù, ar pikseloù, a vez dewerzhet o ferzhioù dre sifroù. Gant an niverelaat
ez eo posupl da adsevel ar skeudennoù diouzh an druilh war trobarzhioù
urzhiataerezh azasaet : gallout a reer evel-se tretañ anezho gant meziantoù
tennañ hag eilaozañ ha goude moullañ pe skignañ anezho er furmad niverel.

Diaes eo plediñ gant an deknologiezh-se, zo disheñvel-mik diouzh an argerzhoù
fizik-ha-kimiek kentañ, abalamour da empentiñ kaptorioù elektronek ar skeudenn a
gemer lec’h ar film. Emdreiñ a ra buan-kenañ diarunusted ar pikseloù, da lavaret
eo an niver a bikseloù a c’haller genel dre skeudenn hag ar gizidigezh. N’eo ket
dister dra an niver a fotositoù dre vilimetr-karrez, ha pa vefe perzhded ar
skeudenn, evel evit an teknikoù kozh, diouzh arventennoù niverus all, evel ment
ar c’haptor, a glot gant galloud disrannañ al lagadoù implijet. En ur implijout
un hevelep lagad eo gwelloc’h perzhded al luc’hskeudennoù graet gant ur c’haptor
12 milion a bikseloù furmad leun eget ar re a vez graet gant kaptor ur benveg
niverel, dezhañ an hevelep niver a bikseloù.

Gant ar rouedadoù kehentiñ, ar Genrouedad hag ar servijoù kumuniezhel a
luc’hskeudennoù enlinenn a oa deuet war-wel e 2003 e vez implijet al
luc’hskeudennerezh niverel e meur a zoare. Gant ar blogoù hag ar servijoù rannañ
luc’hskeudennoù evel Pikeo pe Flickr, e c’hall al luc’hskeudennerienn verdeerien
kaout binvioù ha servijoù evit kehentiñ, eskemm pe diskouez o luc’hskeudennoù
niverel d’o familh, d’o mignoned, da dud o c’humuniezh pe d’an dud er bed ed
a-bezh. Gant ar servijoù e vez kinniget doareoù korvoiñ enlinenn a-leizh : merañ
an darempredoù, kinnigoù luc’hvannoù, lec’hiadur douaroniel, h.a. An arzourien
hag ar vichereien a gav o c’hont peogwir e vez muioc’h a dud o selaou pe o welet
anezho, kalz muioc’h eget ma vefent dirak tud en ul lec’h bennak.

Ar merkoù luc’hskeudennerezioù niverel zo : Canon, Fujifilm, Kodak, Leica,
Nikon, Olympus, Panasonic, Pentax, Samsung, Sony

Un teknik eo a vez implijet er steredoniezh, a dalvez da luc’hskeudenniñ an
astroù.



https://br.wikipedia.org/wiki/Lu_Xun

Lu Xun (sinaeg 鲁迅 pinyin Lǔ Xùn) e oa anv-pluenn 周树人 Zhōu Shùrén (25 a viz
Gwengolo 1881 – 19 a viz Here 1936), unan eus skrivagnerien bennañ Sina en XXvet
kantved.

Sellet e vez outañ evel ouzh penn al lennegezh sinaat arnevez. E yezh ar bobl
(白話 baihua) koulz hag e sinaeg klasel e skrive e zanevelloù berr, e arnodadennoù
hag e varzhonegoù. Ur buruteller e oa anezhañ ivez, un troer hag un embanner. Er
bloavezhioù 1930 e voe anvet da gadoriad 中国左翼作家联盟 (zhōng guó zuǒ yì zuō jiā lián
méng) Kevread skrivagnerien kleizour Sina e 上海 Shanghai.

Ul levezon vras o devoe skridoù Lu Xin war buhez sevenadurel Sina, ha meuleudet
e voe gant ar galloud sinaat goude 1949, Mao Zedong o vezañ unan eus bamourien
labour ar skrivagner a-hed e vuhez. Petra bennak ma oa-eñ ur c'hleizour,
biskoazh ne emezellas Lu Xin e Strollad Komunour Sina. Evit ar frankiz a spered
e stourme.

Bet ganet e Shaoxing, er rannvro Zhejiang, e voe Lu Xun anvet 周樟壽 Zhōu
Zhāngshòu, e anv kevredigezhel o vezañ 豫山 Yùshān "Ijin ar Menez", a voe kemmet
diwezhatoc'h e 豫才 Yùcái "Ijin Henan". E 1898, kent dezhañ mont da Skol-Vor
Jiangnan e tibabas an anv kevredigezhel 樹人 Shùrén, "den desket".

Desket mat e oa an tiegezh Zhou e Shaoxin : Zhou Fuqing, tad-kozh Lu Xin diouzh
tu e dad, a oa ur c'helenner e skol gonfusian Hanlin. Hec'h-unan e teskas mamm
Lu Xin lenn ha skrivañ. War ziskar avat ez eas pinvidigezh an tiegezh pa glaskas
Zhou Fuqing goprañ tud a-benn kaout ur garg evit e vab Zhou Boyi, tad Lu Xin.
Harzet e voe an tad-kozh, ha darbet e voe dezhañ bezañ dibennet. E-keit-se e voe
Lu Xin desavet gant ur servijourez kozh anvet Ah Chang. Unan eus e levrioù
muiañ-karet e oa 山海經 Shānhǎi Jīng, "Klasel ar Menezioù hag ar Morioù".

Pa oa Lu Xin ur c'hrennard e varvas e dad, ar pezh en e lakaas da studiañ ar
vezegiezh. E 1904, pa ne fizie ket e mezegiezh hengounel Sina, e tibabas mont da
Japan da studiañ e Skol Vezegiezh Sendai.

E 1898-1899 e voe Lu Xun e Skol-Vor Jiangnan kent mont da Skol ar Mengleuzioù
hag an Hentoù-houarn e Jiangnan ivez. Eno e kejas ouzh deskadurezh ar C'hornôg,
ouzh ar ar skiantoù pergen. Un tamm alamaneg hag un tamm saozneg a studias ivez,
ar pezh a roas tro dezhañ da lenn troidigezhioù sinaek eus Emdroadur ha
buhezegezh gant Thomas Henry Huxley, War divoud ar frankiz gant John Stuart Mill
, koulz ha romantoù evel Ivanhoe gant Walter Scott ha Log an eontr Tom gant
Harriet Beecher-Stowe.

Tapet gantañ e desteni e Sina ez eas Lu Xun da Japan e 1902 da emellout en
Ensavadur Kobun, ur skol ma voe prientet Sinaiz da studiañ er skolioù-meur
japanek. Eno e skrivas e arnodadennoù kentañ e sinaeg klasel ; pleustriñ war ar
Jiu-Jitsu a reas ivez.

E 1903, d'an oad a 22 vloaz, e tistroas d'ar gêr a-benn eurediñ ur vourc'hizez
yaouank bet dibabet evitañ gant e vamm. Diszesk e oa ar plac'h, 朱安 Zhūān
("Peoc'h skarlek") hec'h anv, ha bandennet e oa he zreid hervez giz hengounel ar
纏足 chánzú evit mirout outo a greskiñ ; ne voe ket bevezet an eured war a hañval,
ha biken ne vevas Lu Xun gant e bried, hogen a-hed e vuhez e reas war-dro hec'h
ezhommoù danvezel.

En e rakskrid da Nà hǎn ("Yudadennoù"), al levr kentañ ma voe dastumet e
zanevelloù berr, e tispleg Lu Xun perak e paouezas gant e studioù war ar
vezegiezh e Sendai. Ur wezh, goude ar c'hentelioù, e tiskouezas ur c'helenner
japanat un dreuzskeudenn eus ur Sinaad kondaonet da gastiz ar marv abalamour ma
oa tamallet dezhañ bezañ ur spier er brezel etre Japan ha Rusia (1904-1905). Ken
skodeget e voe Lu Xun gant digaster ar Sinaiz a oa er sal ma tivizas e oa
mallusoc'h ober war-dro kleñvedoù spered e genvroidi eget war-dro re o c'horf.

E 1906 ez eas Lu Xun da vevañ e Tōkyō ; eno e voe levezonet gant al lenneg Zhang
Taiyan, ha gant e vreur Zuoren — studier eveltañ — ez embannas troidigezhioù eus
danevelloù berr eus Europa ar Reter, enno skridoù gant Henryk Sienkiewicz
(loread polonat priz Nobel al lennegezh e 1905). E-pad tri bloaz e chomas e
Tōkyō o skrivañ arnodadennoù e sinaeg klasel diwar-benn istor ar skiantoù, al
lennegezh sinaek hag al lennegezh keñveriet, al lennegezh hag istor ar prederiañ
en Europa, ar gevredigezh sinaat, an adaoz hag ar relijion, kement-se holl en ur
dreiñ lennegezh lies broioù e sinaeg.

Pa zistroas Lu Xun da Sina e 1910 e voe anvet da gelenner e Shaoxing. A-c'houde
staliadur ar Republik e kemeras ur garg e Maodierniezh an Deskadurezh e 南京
Nanjing kent mont gant ar gouarnamant da 北京 Veijing ma krogas da skrivañ. Betek
1926 e chomas e Maodierniezh an Deskadurezh, tra ma kelenne hanter-amzer e
Skol-Veur Beijing hag e Skol-Uhel ar Gelennerezed.

E miz Mae 1918 e reas gant e anv-pluenn evit ar wezh kentañ, pa 'z embannas e
skrid meur kentañ e baihua, 狂人日記 Kuáng rén rì jì, "Deizlevr ur foll". Anv
tiegezh e vamm e oa Lu. Levezonet gant Nikolai Gogol eo ar skrid-se, ma burutell
a-flipadoù hengounioù gladdalc'hel Sina dre o lakaat par da zebrerien-tud a
grign Sinaiz. Gant ar skrid-se e voe Lun Xun lakaet diouzhtu da unan eus
skrivagnerien bennañ e amzer. Unan all eus e skridoù brudet eo 阿Q正傳 Ah Q zhēng
chuán, "Istor gwirion Ah Q", a voe embannet a-bennadoù etre 1921 ha 1922. E 1923
e voe embannet an daou skrid en dastumad anvet 吶喊 Nà hǎn, "Yudadennoù".

Eus 1924 da 1926 e skrivas Lu Xun e arnodadennoù 朝花夕拾 Zhāo huā xī shí "Bleunioù
ar pellgent dastumet da serr-noz" ; e 1926 ez embannas un eil dastumad
danevelloù berr anvet 彷徨 Páng huáng "Kantreadennoù", hag e varzhonegoù e
komz-plaen 野草 Yě cǎo "Geotennoù gouez" a voe embannet e 1927. Adalek 1926 hag
a-c'houde Lazhadeg an 18 a viz Meurzh ma savas a-du gant ar studierien e voe
harluet e Xiamen ha neuze e Guangzhou ma 'z adkavas e studierez ha serc'h 許廣平 Xǔ
Guǎngpíng (1898-1968).

Adal 1927 e vevas Lu Xun e Shanghai, ma voe unan eus diazezerien Kevread
skrivagnerien kleizour Sina. An darn vrasañ eus e arnodadennoù a skrivas d'ar
mare-se. E 1929 e c'hanas Xǔ Guǎngpíng ur mab a voe anvet 海嬰 Hǎiyīng, "Babig ar
mor" (pe : "bugel Shanghai"). E 1930 e voe embannet 中國小說史略 Zhōng guó xiǎo shuō
shǐ lüè "Istor berr ar faltazi sinaat", ul levr a savas diwar ar c'hentelioù en
devoa roet e Skol-veur Beijing ; ur maen-bonn e voe e burutelladur al lennegezh
sinaat en XXvet kantved.

Troidigezhioù a embannas ivez — diwar ar ruseg pergen, prezegennoù evel 熱風 Rè
fēng "Avel domm", ha kalz labourioù all, un ugent levr en holl da nebeutañ. Un
embanner e voe Lu Xun ivez, pa grouas meur a gazetenn gleizour evel 新青年 Xīn qīng
nián "Youankiz nevez" ha 萌芽 Méng yá "Diwan". En abeg d'e vennozhioù ha d'ar
perzh a voe c'hoariet gant e skridoù en istor Republik Pobl Sina e voe berzet
labourioù Lu Xun e Taiwan betek ar bloavezhioù 1980. Unan eus dalc'hidi kentañ
an esperanteg e Sina e voe Lu Xun.

Hag eñ 54 bloaz hepken e 1936 e oa skevent Lu Xun taget gant an dorzhellegezh ;
ur butuner daonet e oa ar skrivagner. E miz Meurzh ar bloavezh-se e voe klañv
gant an derzhienn hag ar waskenn. Graet e voe war e dro dre intrañ 300 g a
heverenn en e skevent, hogen klañv e voe adarre ete miz Mezheven ha miz Eost, ma
skañvaas betek 40 kg hepken. Adtapout un nebeud pouez a reas, ha skrivañ div
arnodadenn en diskar-amzer, anvet "Ar marv" ha "Ar vuhez eo kement-se ivez". Da
deir eur hanter da veure an 18 a viz Here e tihunas gant ar vec'h da analat.
Galvet e voe e vezeg, an doktor Suno, ha pikadennoù a voe graet da Lu Xun a-benn
skañvaat e boanioù. Gantañ e chomas e wreg a-hed an nozvezh, met da veure an 19
a viz Here da 5 eur 11 e paouezas e galon a dalmiñ. Beziet e voe en un ti-kañv e
Lu Xun Park e Shanghai. Mao Zedong a reas ar c'haerskrid a zo a-us ar bez, ha da
ezel Strollad Komunour Sina e voe Lu Xun anvet goude e varv abalamour d'e berzh
en Emsav ar 4 a viz Mae.

Ur skrivagner liesdoare e voe Lu Xun, pa rae war an dro gant reolennoù klasel ar
sinaeg ha stummoù lennegezh Europa an XIXvet kantved. Emouestl hegarat ha distag
mousfentus zo bet skrivet diwar-benn e zoare, e mareoù disheñvel e-kerzh red e
respet. Lemm-tre e vez e arnodadennoù pa zeskriv ar gevredigezh, ha diaes-bras
eo treiñ en ur yezh all ar vestroniezh eus ar sinaeg komzet hag an ton a
implijas e danevelloù evel Istor gwirion Ah Q. En e oberennoù lennegel e ouezas
Lu Xun tresañ ul linenn danav etre burutellañ follentezioù e dudennoù ha karout
ar follentezioù-se end-eeun. En Istor gwirion Ah Q c'hoazh e c'haller gwelet e
oa Lu Xun ur mestr war ar mousfent, hag en e arnodennadoù e c'halle skrivañ en
un doare didro diwar e emouestl hepken.

Mao Zedong a wele e Lu Xun ar skrivagner pennañ en devoa kemeret perzh en Emsav
ar 4 a viz Mae, dre ma vurutellas kreñv kudennoù ar gevredigezh sinaat,
dreist-holl pa zielfennas temz-spered broadel Sinaiz. "Kampion an denelezh
voutin" a voe graet anezhañ a-wezhioù.

Ur c'hwitadenn e voe 辛亥革命 Xīn hài gé mìng, Dispac'h 1911, hervez Lu Xun. E 1925
e skrivas :

Mont a reas betek erbediñ ma talc'hje e lennerien kont eus skridoù ar misioner
amerikan Arthur Henderson Smith, bet embannet e 1890, ma vurutellas ar sevenadur
sinaat. Disouezhet ma oa gant ar politikerezh e skrivas Lu Xun e 1927 ne c'halle
ket al "lennegezh dispac'hel" degas kemmadennoù don drezi hec'h-unan ; gwelloc'h
e oa e vije "dispac'herien" o kas un dispac'h dre an nerzh. Da ziwezh e vuhez e
voe Lu Xun dipitet-bras gant ar gouarnamant nevez, en devoa ul levezon fall war
Sina d'e veno.

Dre ar pezh a zegasas da gement doare lennegezh arnevez — war-bouez ar romantoù
— e voe Lu Xun pouezus evit lennegezh Sina. Gant e zoare splann ha dizall e voe
levezonet meur a rummad skrivagnerien danevelloù berr, barzhonegoù e komz-plaen,
hag arnodadenoù. Alies e lakaer Yudadennoù ha Kantreadennoù da zeroù al
lennegezh sinaek arnevez, ha klaseloù int hiziv an deiz. Pouezus ivez e voe
troidigezhioù Lu Xun d'ur mare ma ne lenned ket lennegezh ar C'hornôg e Sina, ha
lemm e chom e vurutelladennoù a-fed lennegezh.

Kemplezh e voe an darempredoù etre Lu Xun ha Strollad Komunour Sina (SKS) goude
marv ar skrivagner. Diouzh an eil tu e voe lakaet gant pennoù ar Strollad da
"dreser an dazont komunour", Mao Zedong a lavaras e oa Lu Xun "penngomandant
Dispac'h Sevenadurel Sina (petra bennak ma ne voe biskoazh Lu Xun un ezel eus
SKS) ; diouzh an tu all e voe berzet frankiz ar spered, ha ne c'hallas mui Lu
Xun kejañ ouzh lenneien all evit eskemm mennozhioù evel m'er grae er bloavezhioù
1920 ha 1930. En diwezh e voe doare skridoù Lu Xun o-unan a voe dizerbedet, ha
distrujet zoken pa veze tro d'en ober : Mao Zedong a skrivas "arabat e vije
doare an arnodadenn bezañ evel hini Lu Xun. [En ur gevredigezh komunour] e
c'hallomp huchal kreñv hep implijout lavarennoù distro ha kamm-digamm, a zo
digomprenus evit ar bobl". Neuze, a-hed an Dispac'h Sevenadurel e voe Lu Xun
lakaet da unan eus tadoù ar Gomunouriezh, ha war an dro e veze argaset ar
sevenadur hag an doare da skrivañ a oa e re.

Lod eus e skridoù zo bremañ war roll ar skolioù kentañ derez hag eil derez.
Abaoe 2007 avat e vez tennet darn eus e labourioù dic'hoanagañ ; war an
divoud-se e skrivas Julia Lovell, troerezh skridoù Lu Xun, e oa kement-se
"marteze un taol-arnod a-benn distreiñ ar yaouankizoù a-vremañ diouzh boaz
dizereat Lu Xun da gavout sioù".

Merket e voe labourioù Lu Xun en diavaez eus Sina ivez. E 1986 e voe meneget
Deizlevr ur foll gant Fredric Jameson evel un "dreistskouer" eus ar stumm
"arouezius ha broadel" a vez gant lennegezh an Trede Bed. Hervez Gloria Davies,
par da Friedrich Nietzsche eo Lu Xun peogwir e voent o-daou "tapet en un
arnevesadur a zegas kudennoù dre e anien end-eeun".

Pouezus e voe perzh Lu Xun el lennegezh sinaat dre e spered kleizour ; bras e
voe levezon e skridoù war ar bobl, ha bras eo c'hoazh hiziv an deiz. Studiet e
vezont e skolioù an eil derez e Japan, ma 'z eo ar skrivagner anavezet dindan an
anv Rojin ロジン (skritur katakana) pe Lu Xun 魯迅 (skritur kanji).

Unan eus prizioù pennañ evit al lennegezh e Sina eo Priz Lu Xun al Lennegezh. An
anv Lu Xun zo bet roet d'an asteroidenn (233547) 2007 JR27 ha d'ur c'halur a zo
war ar blanedenn Merc'her.



https://br.wikipedia.org/wiki/Lagos

Lagos eo kêr vrasañ Nigeria hag unan eus kêrioù brasañ Afrika, annezet m’eo gant
7 937 932 a dud (e 2006, e kêr hepken) (an eil kêr vrasañ war-lerc’h Kaero, en
Ejipt). Kêr-benn Nigeria e oa betek 1991, pa oa bet lakaet Abuja da gêr-benn.
Bez’ eo c’hoazh kêr-benn armerzhel ar vro avat.

War bord ar mor emañ hag en em astenn a ra war meur a enezenn. Ur gêriadenn
vihan e oa da gentañ, anvet Eko, met kreskiñ a reas buan dre ma oa unan eus ar
porzhioù mat war aod pleg-mor Ginea. Adalek ar XVvet kantved e voe darempredet
gant martoloded eus Europa, Portugaliz da gentañ penn. Int eo a roas an anv
Lagos d’ar gêr en enor d’ur gêr eus kreisteiz Portugal. Kenwerzh ar sklaved hag
an ivor a veze graet ganto dreist-holl. Ar Saozon a gemeras kêr e 1807 ha ganto
e voe lakaet fin da genwerzh ar sklaved e 1861. Pa voe savet trevadenn Nigeria e
1914, e teuas Lagos da vezañ he c’hêr-benn. Derc'hel a reas da vezañ kêr-benn ar
vro pa zeuas Nigeria da vezañ ur stad dizalc’h e 1960.



https://br.wikipedia.org/wiki/Kronos

Kronos (Κρόνος / Krónos e gregach) eo ar yaouankañ eus an d-Titaned e mojennoù
Hellaz kozh.

Mab e oa da Ouranos (an Oabl) ha da C'haia (an Douar). Roue e oa war an Ditaned,
ha tad e oa da Zeus.

Alies e sav meskaj etre C'hronos (Χρόνος e gregach), unan eus an doueed koshañ,
doue an amzer hervez an hengoun orfek.

P'edo Ouranos o virout ouzh Gaia da c'henel an Ditaned dre fouzhañ anezhi
dizehan, ez eas Kronos da gemer ur falz hag e troc'has kalc'h e dad, a zistroas
d'an Oabl. Nemet teurel a reas ur mallozh war e vab: pa vo deuet mab Kronos d'e
vent e savo ivez a-enep d'e dad.

Neuze e c'hanas Gaia an Ditaned. Nemet nac'h a eure Kronos lezel bugale euzhus
Gaia hag Ouranos da redek dre ar bed. Chadennañ a eure e vreudeur siet, ar
Gukloped hag an Hekatonc'hired, ha teurel anezho e goueled an Tartar, ar bed
dindan an douar.

Gant Rea en doe bugale, met soñj en doa eus mallozh e dad Ouranos: debriñ a rae
pep hini eus e vugale an eil war-lerc'h egile, dre ma vezent ganet. Hestia,
Demeter ha Hera, e deir verc'h kentañ, ha Hades ha Poseidon war-lerc'h, a voe
debret gant Kronos. Met pa erruas ar c'hwec'hvet, war ali Gaia he mamm, ez eas
Rea da guzhat ar bugel, hag e lakaas ur maen en e lec'h, hag a voe lonket ken
aes all gant an tad.

Kreskiñ a eure pell diouzh e dud , ha pa voe deuet d'e vent en em gavas gant
unan eus tri mil merc'h Okeanos, Metis hec'h anv, doueez ar gwidreoù. Zeus en
devoa c'hoant da vont da zieubiñ e vreudeur ha c'hoarezed, ha sikour a gavas
gant Metis. Ha hi da aozañ un died hud hag a roas da Rea, dezhi d'ober da Gronos
lonkañ an evaj-se. Pa evas Kronos e tislonkas kement tra en devoa lonket betek
neuze. Zeus, Demeter, Hestia, Hera, Poseidon ha Hades a gavas repu e lein menez
Olimp.



https://br.wikipedia.org/wiki/Kroc%27hen

Ar c'hroc'hen zo ur gwiskad a c'holo korf an darn vrasañ eus ar mellkeineged, an
den en o zouez, koulz ha hini loened all. E rolloù pennañ eo gwareziñ ha
derc'hel ur c'hementad dour dereat er c'horf.

Kroc'hen an den zo anezhañ un organ a zo graet gant meur a wiskad gwiadoù.
Goleiñ ha gwareziñ a ra korf an den. Dre vras e c'holo 2 m² ha 5 kg eo pouez
kroc'hen un den en e oad-gour. Etre 1.5 ha 5 mm eo e devder, hervez al lec'hioù
goloet gantañ : tanav eo war ar malvennoù ha tev dindan an treid. Gant ar
c'hroc'hen e vez ganet danvezioù evel ar blev pe an ivinoù.

Daou wiad a ya d'ober ar c'hroc'hen : an ezkroc'hen (pe : epiderm) hag an donenn
(pe : derm). War an diavaez e sko an ezkroc'hen, setu e c'houzañv ar c'henstok
gant an endro. Ur gwarez kentañ eo evit ar gwiadoù dindanañ dre m'eo dalc'hus ha
didreuzus. Ouzhpenn da se ez eo gwevn ha stirennek, kuit da vezañ ur skoilh ouzh
fiñvoù ar c'horf. Gwellaet c'hoazh eo gwevnder ar c'hroc'hen gant ur film savet
diwar meskaj ar soav (pe: sebom), un danvez druz a zo borc'het gant gwagrennoù
en ezkroc'h, hag ar c'hwez. Kaletaet eo gorre an ezkroc'hen gant proteinar
c'heratin hag a zo niverus ennañ. Tevoc'h eo an donenn eget an eezkroc'hen.
Graet eo gant ur gwiad stirennek pourvezet-mat e wazhied hag e nervennoù. Pennoù
an nervennoù a zastum ar c'hemennoù a zo dielfennet gant skiant ar stekiñ.
A-drugarez d'ar gwiennoù kollagen hag elastin a zo ennañ e c'hell ar c'hroc'hen
astenn-diastenn. En donenn ivez emañ kigennoù lufr ar c'hroc'hen, gwagrennoù ar
soav hag ar c'hwez hag ar bolc'h blev.

Dindan ar c'hroc'hen (ezkroc'hen ha tonenn) emañ ar c'houdonenn, ur gwiad laosk
a endalc'h ul lodenn vat eus druzoni ar c'horf. Ar gwiskad druz-se a ya d'ober
ur gwarez diouzh ar stroñsoù hag ar c'holl gwrez.

Koshaat a ra ar c'hroc'hen, ar pezh a zo anataet gant ar roufennoù. Digreskiñ a
ra ivez an niver a wiennoù elastin ha war zispennaat ec'h a ar c'hollagen en
donenn. Diwar-se e koll ar c'hroc'hen un nebeud eus e stirennegezh.



https://br.wikipedia.org/wiki/Kroaziadego%C3%B9

Kroaziadegoù a reer eus un toullad brezelioù renet en abeg d'ar relijion gant
broioù kornôg Europa. En ur ster strizh ne reer kroaziadegoù nemet eus ar
brezelioù renet evit adaloubiñ an Douar Santel a oa bet aloubet gant muzulmiz.
A-hed 200 vloaz e voe kroaziadegoù evel-se, etre 1095 ha 1291.

Brezelioù all renet en Europa (Spagn, Okitania, broioù balt...) a reer
kroaziadegoù anezho ivez alies. Gant armeoù stadoù katolik dreist-holl e voe
digoret ar brezelioù-se, etre mare Disivoud ar Reter (etre katoliged hag
ortodoksed) ha mare Disivoud ar C'hornôg (etre protestanted ha katoliged),
a-enep muzulmiz broioù ar Reter Nesañ. Met taolioù-brezel all a voe ivez a-enep
"paganed" ar broioù slav pe ar broioù balt, a-enep ar yuzevien, a-enep
ortodoksed, Katared, aduidi Jan Hus ha tud all c’hoazh enebourien d’ar bibien.
Ortodoksed a gemeras perzh er stourm a-enep muzulmiz e Kroaziadegoù zo. Benniget
e veze ar re a yae d’ar C’hroaziadegoù gant an iliz katolik ha pardonet e veze
dezho o fec'hedoù ha roet dezho induljañsoù.

Ar C’hroaziadegoù kentañ a oa o fal adkemer Jeruzalem hag an Douar Santel digant
ar vuzulmiz ha digoret e voe ar brezel da respont d’ur galv a-berzh ortodoksed
Impalaeriezh Bizantion a wele emled galloud muzulmat an Durked en Anatolia.
Abegoù all a voe ivez : an noblañsoù eus Europa a felle dezho astenn o galloud
ha mestroniañ ar c’henwerzh gant broioù Azia hag ar bibien gatolik a felle dezho
diskouez e oa brasoc’h o galloud eget hini ilizoù kristen broioù ar Reter. Bezet
pe vezo, ul levezon vras o devoe ar C’hroaziadegoù war an tachennoù politikel,
armerzhel ha sokial, betek hiziv an deiz. Dre ma veze implijet kroazioù, pe
kroazioù livet war bannieloù, da arouez gant an armeoù deuet eus kornôg Europa e
voe graet gant an anv “kroaziadeg” pe “brezel ar groaz” evit envel ar
brezelioù-se. Astennet eo bet an implij eus ar gerioù-se evit ober anv eus an
holl vrezelioù digoret a-enep an dud a veze graet “tud divadez” anezho gant an
Iliz katolik.

Da gristenien Europa e oa pouezus an Douar Santel peogwir e oa al lec’h ma oa
bet ganet, m’en doa bevet ha ma oa marvet Jezuz hag a zo diazezer ar relijion
gristen. A-benn dibenn ar IVe kantved, goude distro an impalaer Kustentin Iañ
d’ar gristeniezh (313) ha savidigezh Impalaeriezh Bizantion (330) e oa kristen
ar braz eus an dud a oa o vevañ war an douaroù-se.

D'ar vuzulmiz ivez eo pouezus rannvro Jeruzalem. Eus Jeruzalem e savas ar profed
Mohammed d’an oabl, hervez o relijion. Abalamour da se ez eo Jeruzalem ur gêr
sakr dezho. Er VIIvet kantved e voe aloubet Siria, hag an Douar Santel da-heul,
gant armeoù muzulmat deuet eus Arabia.

D'ar Yuzevien ivez e oa pouezus Jeruzalem, e-keñver istor ha relijion. Er gêr-se
emañ rivinoù Eil Templ Jeruzalem, bet gwastet gant ar Romaned da vare emsavadeg
ar Yuzevien er bloavezhioù 66-73. Derc’hel a rae Yuzevien an Diaspora da zont da
Jeruzalem da bediñ war ar rivinoù-se a-hed ar Grennamzer.

War-dro ar bloavezh 1000 e oa ur gêr vras ha pinvidik eus Bizantion, kêr-benn
Impalaeriezh roman ar Reter. En ur c’hroashent hentoù kenwerzhel a bouez e oa,
hag efedus e oa gouarnamant kreizennet an Impalaeriezh. Impalaerien Bizantion a
selle ouzh ar vro en-dro da Jeruzalem evel o domani, dre ma oa bet en
Impalaeriezh roman gozh. Hogen gwask a veze lakaet war harzoù reter Impalaeriezh
Bizantion gant tagadennoù an Arabed vuzulmat ha, diwezhatoc’h, re an
impalaeriezh turk diazezet e Persia.

E 1009 e voe roet urzh gant ur c’halif arab da ziskar Iliz Bez ar Salver e
Jeruzalem. E 1039 e voe roet aotre, gant ur c’halif all, da Impalaeriezh
Bizantion da lakaat adsevel an iliz-se. Rak komprenet o doa an alouberien arab e
veze degaset pinvidigezh da Jeruzalem gant ar birc’hirined kristen a zeue d’an
Douar Santel. Hogen graet e oa an droug ha kavout a rae da gristenien Europa e
oa arvarus evito mont di.

E 1071, en Emgann Manzikert (pe Manazkert, pe Malazgirt), e voe faezhet armeoù
Bizantion gant an Durked ha goude-se e rankas renerien Impalaeriezh roman ar
Reter lezel ar braz eus Anatolia gant an Durked, koulz ha Siria ha Palestina. E
1070, bloaz a-raok emgann Manzikert, ez eas ar soudarded turk e-barzh Jeruzalem.

Diskar Impalaeriezh ar C'hornôg, Impalaeriezh ar Garolingidi, e dibenn an IXvet
kantved, ha stabilder nevez an harzoù en Europa, goude ma oa troet ar Vikinged,
ar Slaved hag ar Vagiared da gristenien, en doa lezet dibres un niver bras a
varc’heien armet-mat.

Ar C'hentañ Kroaziadeg ne voe ket ar skouer gentañ a emgannoù etre muzulmiz ha
kristenien broudet gant ar pab. E-pad ren ar pab Aleksandr II dija e oant bet
broudet da vont d’an emgann. Ar wech kentañ a voe aloubadeg Sikilia gant an
Normaned, e 1061, hag an eil gwech a voe e-pad brezelioù ar Reconquista, ar
stourm a-enep muzulmiz e kreisteiz Spagn ha Portugal. En daou zegouezh-se e voe
benniget, gant ar pab Aleksandr II, ar gristenien a yae d’en em gannañ ouzh
muzulmiz ha prometet induljañsoù d’ar re anezho a varvje en emgannoù.

Pa voe impalaerien Bizantion o c’houlenn sikour digant kristenien kornôg Europa,
e oa prest an dud en Iliz katolik da glevet seurt galvoù eta. E 1074 e voe
galvet milites Christi ("soudarded ar C'hrist") gant ar pab Gregor VII da vont
da reiñ sikour da impalaeriezh Bizantion, nevez-faezhet en emgann Manzikert. Met
ne c’hoarvezas ket kalz a dra. E miz Du1095 e voe galvet ur sened-iliz e
Clermont gant ar pab Urban II hag aze e voe taolet pled ouzh galv Impalaeriezh
Bizantion. Rak er mizioù a-raok e oa erruet e lezioù Bro-C’hall, Bro-Saoz hag an
Impalaeriezh Santel Roman galvoù a-berzh an impalaer Alexios Iañ Komnenos da
zont war e sikour da stourm ouzh an Durked. Sikour en doa goulennet ivez digant
impalaer Sina !

Abegoù kenwerzhel ha politikel a voe ivez d’ar C’hroaziadegoù moarvat : stadoù
bihan evel Republik Venezia, Republik Genova a denne kalz a splet eus kenwerzh
ar spisoù gant broioù ar Reter ha fellout a rae dezho e vefe sur hentoù ar
c’henwerzh-se. Ar bibien int a soñje e oa aze un tu da vestroniañ ilizoù ar
Reter, a oa dispartiet diouzh Roma.

Abalamour d’an abegoù lies-se e voe dizemglev ha tabut a-wechoù etre kristenien
ar C’hornôg ha da vare ar Pevare Kroaziadeg e voe lakaet an arigrap war
Kergustentin gant soudarded kristen ha rannet douaroù Impalaeriezh Bizantion
a-benn ar fin etre Republik Venezia hag ar Groazidi.

Bezet pe vezo ne zeuas ket a-benn ar C'hroaziadegoù da lakaat un harz da emled
an Durked : da vare prezegenn Urban II e 1095 e oa an Durked o tostaat d’ar
Bosfor ; er XVIvet kantved, goude nouspet kroaziadeg, e oa armeoù Suleiman ar
Meurdezus dirak Vienna, goude bezañ aloubet Belgrad, Buda, kêr-benn Hungaria,
enez Rodez ha meur a lec’h all.

Kustum e vezer da zispartiañ a reer nav c’hroaziadeg, etre an XIvet hag an
XIIIvet kantved. Brezelioù all a voe ivez goude-se er XIVvet, XVvet, XVIvet ha
XVIIvet kantved : Emgann Lepanto e 1571, Emgann Szentgotthárd e 1664 ha Seziz
Candia e 1669 e voe an emgannoù diwezhañ etre Turked an Impalaeriezh Otoman ha
stadoù kristen kornôg Europa. Marc’heien Urzh Sant Yann Jeruzalem a gendalc’has
d’ober brezel er Mor Kreizdouar, eus Malta, betek ma voent trec’het gant
Napoleon e 1798.

Kroaziadegoù "bihan" all a voe ivez, n’eo ket hepken e reter ar Mor Kreizdouar,
met ivez el Ledenez iberek, a-enep muzulmiz, pe e lec’h all hag en Europa,
a-enep kristenien a veze sellet outo evel "disivouderien" gant ar bibien pe gant
pennoù stadoù galloudus.

Padout a reas ar C’hentañ Kroaziadeg eus 1095 da 1099. Roet e voe lañs dezhi
gant ar pab Urban II. E-kichen armeoù marc’heien e voe ivez tud vunut a bep
seurt a yeas da-heul ar prezeger gall Pierre L’Hermite war-du Bizantion. Ar re a
erruas betek Anatolia en em gannas a-enep armeoù Kilij Arslan, sultan Nicaea e
1096, met trec’het e voent ganto. Er bloaz war-lerc’h e voe kemeret Nicaea gant
ar groazidi ha kannet e voe Kilij. Er bloavezh 1098 e voe kemeret ganto kêrioù
Edessa hag Antioc'heia ha savet e voe ganto stadoù kristen bihan en-dro d’ar
c’hêrioù-se. E 1099 e kouezhas Jeruzalem ha Tripoli etre daouarn ar groazidi
ivez. Stourm a reas annezidi Jeruzalem ouzh ar Groazidi, met trec’het e voent
ganto ha d’ar 15 a viz Gouere 1099 e c’hallas ar Groazidi dont tre e kêr. Lakaet
e voe en arigrap, ha ma voe espernet o buhez d’an emgannerien e voe lazhet kalz
annezidi, Muzulmiz, Yuzevien pe Gristenien eus ilizoù ar Reter, ha distrujet
moskeennoù ha savadurioù all.

Goude ur pennad amzer ma oa peoc’hus a-walc’h an darempred etre ar Gristenien
hag ar Vuzulmiz er Reter Nesañ, e voe adtapet Edessa gant ar Vuzulmiz e 1144.
Kêr-benn ar stad kentañ savet gant ar groazidi e oa. Kement-se a lakaas ar pab
Ujan III da c’hervel d’un eil kroaziadeg e 1145. E penn an armeoù ar wech-mañ e
voe gwelet ar roue gall Loeiz VII hag ar roue alaman Konrad III. Kerzhout a reas
o armeoù war-zu Jeruzalem e 1147. Met ne voe gounezet trec’h ebet ganto a-enep
ar Vuzulmiz. Klask a rejont e miz Gouere 1148 tapout kêr Damask, a oa renet gant
ur gouarnour muzulmat en doa graet emglev gant Kroazidi Rouantelezh Jeruzalem
gwechall. C’hwitañ a rejont ha buan goude e voe aloubet ar gêr-se gant Nur
ad-Din Zangi, enebour brasañ ar Groazidi.

En tu all d’ar Mor Kreizdouar e oa ur strollad all a varc’heien deuet eus
hanternoz Europa o kerzhout war-zu Portugal. Emglev a rejont gant roue Portugal
Alfoñs Iañ ha kemer kêr Lisbon digant ar Vuzulmiz e 1147. Er bloaz war-lerc’h ez
eo Tortosa, e Katalonia a voe kemeret gant ar Gristenien. A-benn 1150 avat e oa
distroet Loeiz VII ha Konrad III d’o bro hep bezañ bet trec’h gwech ebet en
Douar Santel.

War hent an distro e voe graet brezel ouzh Slaved ar C’hornôg gant Alamaned ha
Daned, e 1147. Eus ar brezel-se e reer “kroaziadeg” ivez en alamaneg
(Wendenkreuzzug), dre ma oa paganed eus ar Slaved-se. Daoust ma lakaas an
Alamaned o c’hrabanoù war ar vro poblet gant Slaved (Wagrien, e
Schleswig-Holstein hiziv), ne zeujont ket a-benn, avat, da dreiñ anezho e
kristenien.

E 1187 e voe aloubet Jeruzalem gant ar sultan Saladin a drec'has ar groazidi en
Emgann Hattin (4 a viz Gouere 1187). Pa voe klevet ar c’heloù en Europa e voe
galvet d’ur groaziadeg nevez gant ar pab Gregor VIII d’an 29 a viz Here 1189.
Renet e oa ar groazidi gant Fulup II, roue Bro-C'hall, gant Richarzh Kalon Leon,
roue Bro-Saoz, ha gant Frederig Barbarossa, impalaer an Impalaeriezh Santel
Roman.

Gant ar rouaned-se hag an dud a-leizh a yeas d'ho heul e voe savet armeoù bras,
met dister e voe disoc’h o striv. Mervel a reas an impalaer Frederig Barbarossa,
beuzet, en Anatolia, ha distreiñ a reas ar braz eus e soudarded da Alamagn goude
e varv. Fulup II an Aogust ha Richarzh Kalon Leon a erruas e Palestina e 1190,
gant o armeoù, met dic'houest e voent da adkemer Jeruzalem na da adsevel da vat
rouantelezhioù kristen ar Reter Nesañ evel ma oant diagent. Dont a rejont a-benn
da adkemer kêr Akko (en Israel bremañ), digant Saladin, d’an 12 a viz Gouere
1192, goude daou vloaz seziz. Neuze e tistroas Fulup an Aogust da Vro-C'hall. Un
nebeud emgannoù all a voe gounezet gant Richarzh Kalon Leon war nerzhioù
Saladin, hep dont a-benn morse da adkemer Jeruzalem. Ur wech bet adaloubet un
nebeud kêrioù en arvor, e sinas ar peoc'h gant Saladin : anavezet e oa
Rouantelezh Jeruzalem gant ar vuzulmiz, hogen bihanoc'h ha disteroc'h eget
a-raok ; en Akko e oa e gêr-benn ha ne oa ket mui e Jeruzalem, a chome etre
daouarn ar vuzulmiz. Hervez an emglev a oa bet sinet e veze lezet ar gristenien
da vont da birc'hirinañ da Jeruzalem en o frankiz. E miz Here 1192 ez eas
Richard Kalon Leon da Vro-Saoz en-dro.

Gant ar pab Inosant III e voe galvet d’ur pevare kroaziadeg, evit aloubiñ an
Douar Santel adalek Ejipt. Emglev o doa graet ar Groazidi gant tud Republik
Venezia evit feurmiñ listri diganto da gas en tu all d’ar mor 4500 marc’heg,
9000 floc’h hag 20 000 troadeg. Ne c’hallas ket ar Groazidi paeañ ar gwirioù
treizh penn-da-benn da dud Venezia hag e-lec’h bezañ kaset da Ejipt e voent
kaset ganto da Zara (Zadar) war aod Dalmatia, da adkemer evito ar gêr-se a oa
bet e dalc’h Venezia diagent. Neuze e voe kollet ganto paeroniezh ar pab hag
eskumunuget e voent zoken. Divizout a reas renerien ar Groazidi ha Republik
Venezia mont betek Kergustentin da adlakaat war an tron an impalaer Izaag II
Angelos a oa bet nevez-tennet e garg digantañ. Goude meur a varrad emgann e 1203
ha 1204 e voe kemeret Kergustentin ganto ha lakaet e voe ar gêr vras en arigrap.
Rannet e voe Impalaeriezh Bizantion ha savet e voe neuze un Impalaeriezh Latin
en-dro da Gergustentin, e-kichen meur a stad all e Bro-C’hres, renet-holl gant
Kroazidi. Ar Pevare Kroaziadeg n’eas ket betek an Douar Santel hag ar groaziadeg
kentañ e voe ma ne oa ket bet brezeliet a-enep muzulmiz a-benn ar fin.
Peurrannet e voe gant an darvoudoù-se Iliz Ortodoks ar Reter diouzh an Iliz
Katolik Roman. Impalaeriezh Latin Kergustentin, krouet da-heul ar groaziadeg-se
a badas betek 1261, ar bloavezh ma voe adkemeret ar galloud gant an impalaer
bizantat Mikael VIII Palaiologos.



https://br.wikipedia.org/wiki/Kolera

Ar c'holera zo ur c'hleñved-red degaset gant bazhelloù ar Vibrio cholerae,
dizoloet gant Pacini e 1854 hag addizoloet gant Koch e 1883. Taget e vez ar
glañvourien gant an danavenn . Ar furm pennañ klasel zo marvus en hanter eus ar
c'hazoù d'ar glañvourien n'int ket prederiet (Goude un nebeud eurvezhioù pe e
korf tri devezh d'ar muiañ).Kontammet e vezer dre ar genoù, gant rannigoù
feilhañs en dour pe er boued louz.

Ar c'holera zo bet ar c'hentañ kleñved bosennus da vezañ evezhiet adalek an
XIXvet kantved, en un doare etrebroadel.

E Bro-C'hall e kaver un nebeud tud klañv gant ar c'holera bep bloaz ; peurliesañ
e vez tapet ar c'hleñved-se en estrenvro. Bet zo pemp den klañv o deus tapet ar
c'holera er Stad c'hall etre 1970 ha 1996 [1].

Ar c'hentañ deskrivadenn istorel graet gant un europad a oa graet e 1503 gant un
ofiser eus Vasco de Gama, a zeskrivas ur barrad red-kof taer-kenañ heuliet buan
gant ar marv (en 8 eurvezh) hag a lazhas 20 000 den e Kalikut (Indez).

Bevennet da gentañ da Azia (Indez, Sina hag Indonezia) e kreskas ar bosennoù en
XIXvet kantved ha skeiñ a rejont ar Reter-Kreiz, Europa hag Amerika.

Ur vaksin zo met pell eo a vezañ efedus e pep degouezh ha n'eo ket ret e nep
bro. Ne warez nemet war-dro an hanter eus an dud brec'hiet, hag e vez efedus
e-pad c'hwec'h miz pe ur bloavezh d'ar muiañ. Gwerzhet e vez ar vaksin-mañ e
Bro-C'hall, evit ar veajerien dreist-holl.

En takadoù endemiezh, ar stourm a-enep ar c'holera a vez renet o virout ar
yec'hederezh, mirout na vefe saotret ar boued gant ar feilhañs peurgetket.

Pep hini a rank gwalc'hiñ e zaouarn gant aked ha chom hep ober gant ur
servietenn implijet gant tud all. Ret eo gwalc'hiñ ha digontammiñ kement en deus
stoket ouzh feilhañs (Nota Bene : hini ar re glañv pe ar re n'int ket abalamour
ma'z eus dougerien yac'h).

Evit pezh a sell ar boued e ranker ober gant un dour yac'h evit en em walc'hiñ,
evañ ha gwalc'hiñ ar boued. Pa ne vez ket ur reizhad skarzherezh an dourioù lous
ha prientadur an dour er vro, ober gant dour dalc'het e boutailhoù klozet-mat (a
vo digoret dirazoc'h) pe gant dour bervet pe javelekaet. Da zisfiziañ zo ouzh
mammennoù "kuzhet" an dour kontammet : ar frouezh hag al legumaj a c'hall bezañ
bet gwalc'het gant dour saotret (Ret eo peilhat anezhe), ar skornennoù, an
diennoù skornet hag ar sorbed. Gwelloc'h eo chom hep debriñ boued mor.

Evit pezh a sell ar pennadurezhioù e ranker klask en em zizober eus ar c'helien,
a zoug bazhelloù, hag aozañ skarzherezh ar feilhañs kuit na vefe saotret ar
boued gante.

, badezet evel se diwezhatoc'h en enor da Louis Pasteur, ha neket gant Vibrio
cholerae, orin ar c'holera klasel



https://br.wikipedia.org/wiki/Kle%C3%B1ved

Ar c'hleñved (liester : kleñvedoù pe kleñvejoù) a c'hoarvez pa vez gwelet pe
santet un dra bennak direizh e mont-endro ar c'horf pe e hini ar spered a ya da
grouiñ diaesterioù evit un den pe evit ar re zo en endro an den-se. Ar vedisined
(pe mezeien) eo an arbennigourien a ra war-dro pare ar c'hleñvedoù.

Dispartiet e vez ar c'hleñvedoù hag a zeu eus un abeg pe eus abegoù resis
(lakaet asamblez dindan an anv a etiologiezh ar c'hleñved) diouzh an sindrom hag
a zo un hollad sinoù pe arouezioù en em diskouez asamblez.

Studi ar c'hleñvedoù eo ar batologiezh hag an nosologiezh a studi rummatadur ar
c'hleñvedoù.

Kleñvedoù a zo evit an anevaled hag ar plant ha dre-vras ne c'hellont bezañ
treuzkaset etre o spesadoù ha setu perak e vez komzet eus harz ar spesadoù
lakaet d'ar c'hleñvedoù etre ar vevien. Koulskoude nemedennoù a zo evel anoued
an evned. Keid-all e c'hell tapout kleñved Aujeski ar c'hizhier p'eo hemañ tapet
gant ar moc'h da gentañ.

Ar c'hleñvedoù stagus a zo kleñvedoù zo hag a c'hell bezañ treuskaset eus ur bev
d'un all. Ul lankad (amprevan, mikroboù, foue...) a zo ret evit ma vo treuzkaset
an droug. M'eo stagus-kenañ ar c'hleñved eo ur c'hleñved-red a c'hell mont
buan-kenañ eus ur bev d'un all ken e vez taget un toullad bras a dud, a loened,
a blant war takadoù bras zo. C'hoarvezout a ra kleñvedoù-red marvel a gas da
Anaon miliadoù a dud (pe a vevien all). E-touez ar c'hleñvedoù-red marvel e
kaver :



https://br.wikipedia.org/wiki/Ki-dour_Kanada

Ki-dour Kanada (Lontra canadensis) a zo un ezel eus kerentad ar mustelideged hag
a vev e stêrioù ha war aodoù norzh Amerika, eus Alaska betek Pleg-mor Mec'hiko.
Abaoe donedigezh Europiz eo aet e boblañs war zigresk.

War an douar emañ douarenn ki-dour Kanada met en dour e vez o hemolc'hiñ.
E-barzh meur a annez dourel e vez o chom: lennoù, stêrioù, geunioù pe zoken, e
kornioù-bro 'zo, er mor. Alies e kaver anezhañ asambles gant an avanked a grou
un endro a glot gant e ezhommoù.

En em vagañ a ra diwar pesked dreist-holl met ne ra ket fae war raned,
kresteneged pe bronneged bihan. A-wechoù e chase evned-dour evel an houidi, ar
gwazi pe ar c'herc'heized. Oberiantoc'h e vez diouzh an noz pe da vare tarzh an
deiz met gallout a ra mont er-maez e-pad an deiz ivez.

Gant musk ha troazh e verk e diriad. Implijout a ra alies douarennoù kleuzet
gant anevaled arall ha gallout a ra lazhañ avanked a-benn laerezh o zoull. E fin
ar goañv pe e deroù an nevezamzer e ouenn kon-dour Kanada. O re vihan a zoug ar
parezed e-pad daou viz. Etre 1 ha 6 menn o deus. Kaset e vez ar pared diwar-dro
gant ar parezed pa vez yaouank-flamm ar c'helin. Un nebeud amzer goude e c'hello
distreiñ ar pared ha reiñ skoazell da zesevel ar re vihan.

Hemolc'het e veze ki-dour Kanada evit e greoñ hag en abeg eus an dra-se eo aet
da get e kornioù 'zo eus e diriad. Aotreet eo an hemolc'h c'hoazh e kornioù-bro
ma'z eo fonnus. Enbarzhiet eo bet ivez e rannvroioù lec'h ma oa aet da get, evel
pleg-mor Hudson.



https://br.wikipedia.org/wiki/Kerambreo%C3%B9

Kerambreoù (Hogwarts e saozneg) zo ur skol sorserezh brudet, e romantoù Harry
Potter. Krouet eo bet ouzhpenn 1000 bloaz zo (n'ouzer ket aresis e pe vloaz).
Renet eo gant ar c'helenner Albus Dumbledore. E diwezh ar romant Harry Potter
and the half-blood prince e teu ar gelennerez Minerva McGonagall, besrenerez ar
skol, da vezañ renerez.

Hogwarts (gwenaennoù-hoc'h) eo anv ar skol e meur a yezh, e kembraeg ha
spagnoleg, da skouer. Met troet eo bet en un toullad yezhoù.

Pep hini anezhe zo un istor ha perzhioù dezhañ e-unan. Savet ez eus bet ul levr
diwar-benn ar skol zo meneget alies gant Hermione Granger : "Istor Kerambreoù".
Degas a ra al levr-se un niver a ditouroù diwar-benn ar skol hag evit an
harozed.

En un doare kastell bras emañ skol Kerambreoù war vord ul lenn don ha war lez ur
c'hoad bras. Nepell diouzh ar skol, met e diavaez dezhi, emañ Hogsmeade, unan
eus an nebeut keriadennoù poblet gant sorserien ha boudoù hud a gaver en enez
Preden. Kuzhet eo an holl dachenn-se gant breoù galloudus ouzh daoulagad ar
vougouled

Hervez ar vojenn eta e vije bet savet Hogwarts gant pevar sorser anvet fur ha
doujet. Godric Gryffindor, Rowena Ravenclaw, Helga Hufflepuff, ha Salazar
Slytherin. Bevet ha kelennet o dije a-gevret betek an deiz ma fellas da
Naer-Dinec'h difenn deskadurezh ar skol ouzh ur rummad sorserien anvet dre
zispriz gwad fank (mudblood e saozneg ha sang-de-bourbe e galleg), da lâret eo
unan en deus un tad pe ur vamm muggle, pe an daou. Dizali e oa an tri sorser all
gantañ hag abalamour da se e tivizas Naer-Dinec'h kuitaat ar skolaj. A-raok mont
kuit e krouas Kambr ar sekredoù ma oa bac'het ur bazilig e-kreiz ar skol. Lakaet
e voe renerien e penn ar skol goude marv ar grouerien. Gallout a reer menegiñ
e-touez ar re ziwezhañ : an aotrou Phineas Nigellus Black, eontr Sirius Black,
Armando Dippet hag Albus Dumbledore. Goude marv hemañ e teu Minerva McGonagall,
da vezañ renerez d'he zro, er VIvet levrenn.

En ur c'hastell bras emañ skolaj Kerambreoù. ne ouezer ket resis pelec'h emañ
war ur gartenn eus Breizh-Veur. Ur savadur hud eo ivez. Kemm a ra hervez mare an
deiz pe ar bloaz peotramant diouzh ezhomm ar re a dremen en ul lec'h resis.
Cheñch a ra hent ar skalieroù hag an trepasoù gant an amzer. A-wezhioù e anat ur
gambr pa vez ezhomm anezhi gant unan bennak. Trepasoù kuzh zo evit tremen eus an
eil lodenn eus ar c'hastell d'egile. Ar gelennerien o-unan ne anavezont ket holl
rannoù ar skol. Kuzhet ez eus bet ur sal enni ur bazilig, da skouer, gant
Salazar Slitherin, hep goût da zen. Lod eus ar studierien, evel Jord ha Fred,
breudeur Ron Weasley, pe Harry e-unan, a ra o mad eus an dra-se evit terriñ
reolennoù ar skol en un doare dinoaz.

Bev eo an dud a weler er skeudennoù. Ne fiñvont ket evel an dud a weler war ar
poltredoù hud hepken. Gouest int da gaozeal gant ar studierien, da dremen eus an
eil taolenn d'eben ha oken da vont d'un daolenn lech'iet en ur savadur all gant
ma vint livet warni ivez. E-touez an holl poltredoù a gaver en Kerambreoù e
c'haller menegiñ re ar marc'heg Kadogan pe hini an intron tev (The fat lady e
saozneg ha la grosse dame e galleg).

Tasmantoù a gaver er c'hastell. Unan zo evit pep koskoriad : Ar Baron Gwadek
evit Slytherin, Nick Peuzdibenn evit Gryffindor. Tasmantoù all zo ivez evel
Myrtle ar glemmicherez (Moaning Myrtle e saozneg). Kempennet e vez ar savadur
gant elfed-ti a fard ivez bouetañs an annezidi

Ar gelennerien zo : Minerva McGonagall evit Gripi-Aour, Pomona Sprout evit
Puf-Tuf, Filius Flitwick evit Kraban-Erer, ha Severus Snape evit Naer-Dinec'h.

An tasmantoù : Nick hogos dibenn evit Gryffindor, ar Manac'h Lart evit Puf-Tuf,
an Intron Gris evit Kraban-Erer, hag ar Baron Gwadek evit Naer-Dinec'h.

Don-kenañ eo al lenn. Kavout a reer enni ur stiogenn ramz a zeu war varr an dour
gwezh-ha-gwezh all. Poblet eo gant ur meuriad morganed ha morganezed a gemero
perzh en aventurioù Harry Potter er romant anvet : Harry potter hag ar gib tan
(Harry Potter and the gobelet of fire)

Difennet eo ar c'hoad ouzh bugale Kerambreoù pa ne vezont ket gant ur c'helenner
abalamour ma vev ennañ a bep seurt krouadurioù hud a c'hall bezañ dañjerus.
Poblet eo ar c'hoad gant ur meuriad tud-kezeg a glask chom he kaout darempredoù
gant an dud. Donezonet-kaer ez int evit diouganañ an amzer da zont hervez red ar
stered hag ar planedennoù. Kavout a reer ivez er c'hoad kevnid ramz renet gant
Aragog, o zad, a oa bet degaset eno gant Hadrid pa oa yaouank. Galloud a reer
kejañ ivez gant unkorneged

Hogsmeade pe Pré-au-Lard,e galleg, zo ur geriadenn hud. Houmañ zo unan eus an
nebeut keriadennoù poblet gant sorserien ha boudoù hud a gaver e Breizh-Veur. E
diavaez ar skol emañ. Aotreet e vez ar skolajidi da vont di ur wezh an amzer. Eo
e c'hallont prenañ madigoù hud hag a bep seurt traoù hag evañ bier amann
(butterbeer pe saozneg)



https://br.wikipedia.org/wiki/Keflusker_dre_enleski%C3%B1

Keflusker dre enleskiñ (KDE) a reer eus ur c'heflusker a ya en-dro dre leskiñ un
trelosk kondon gant harp an aer en ur gambr-leskiñ, a-benn treiñ gremm gwrezel
al loskadur e gremm treloc'hel. Da heul al leskiñ e teled an aezhennoù uhel o
gwask hag o gwrezverk en ur c'henel un nerzh a vez arloet end-eeun ouzh unan eus
elfennoù ar c'heflusker : ur ribouler e KDE ur c'harr-tan, unan eus lavnennoù un
droellrod, pe ur gorzenn-erluskañ er c'hefluskerioù dre zazloc'h. Dre an nerzh e
vez dilec'hiet an elfenn, an nerzh treloc'hel-se o tilec'hiañ elfennoù all
a-benn luskañ ar mekanik en e bezh. En ur c'harrbed terket gant rodoù, monedone
ar bountelloù a gas tro d'ur marbr a laka ar rodoù da dreiñ hag ar c'harrbed da
vont war an hent. An hevelep gwikefre a vez arveret da lakaat tro e biñsoù ur
vag.

Taoladek peurliesañ eo an enleskiñ en hevelep kefluskerioù, a c'hall bout
"daoubred", "pevarfred" pe "-tro" hervez an doare ; bez' ez eus avat eus
kefluskerioù dre enleskiñ dizehan, evel an troellrodoù, ar c'hefluskerioù dre
zazloc'h pe re ar fuzeennoù.

Disheñvel-krenn eo ar c'hefluskerioù dre enleskiñ diouzh ar re dre ezleskiñ evel
an mekanikoù dre vurezh, a ya en-dro dre ul liñvenn n'eo ket bet losket : aer,
dour, sodiom.

Treloskoù gremmek evel strilheoul pe c'hazeoul a vez arveret peurliesañ,
abalamour d'ar feur uhel etre ar galloud hag ar pouez, a zeu eus ar c'hementad a
c'hremm a zo en treloskoù kondon graet diwar direoul. Lod kefluskerioù dre
enleskiñ a chom difiñv, evit kenderc'hañ tredan pe evit kas mekanikoù hezoug
evel an treujerezioù ; an darn vuiañ anezho avat a vez implijet evit loc'hañ
karbedoù war an douar, en aer pe war vor. Troellrodoù a vez kaset gant
kefluskerioù dre enleskiñ pa vez ezhomm eus ur feur uheloc'h c'hoazh, en
nijerezioù, ar biñsaskelloù, ar bigi bras hag ar ganerioù tredan bras.

Pep bountell zo endalc'het en ur bailh ma pign ha ma tiskenn bep tro ma vez
losket an trelosk. Stag outi ez eus ur vrec'henn a dreuzfurm nerzh monedone ar
vountell e nerzh-treiñ dre he zroad a zo e traoñ ar bailh, a zo anvet "karter"
hag a c'hall bout un tamm eus ar gambr-leskiñ pe get, hervez an doare KDE. Dre
un digor er bailh ez erru an trelosk, dre un digor all ez a an aezhennoù kuit.
Perzh boutin an holl gefluskerioù dre enleskiñ eo ar pezh a c'hoarvez er
gambr-leskiñ : degaset e vez ur meskaj trelosk hag aezhenn, a wasker hag a
losker da genderc'hañ gremm kent skarzhañ dilerc'hioù al loskadur, a zo
aezhennoù devet ha rannigoù sonnel. Dre drapigoù ez ebarzher ar meskaj er gambr,
ha dre dredan pe dre wask en e losker kent e gas war-du ar pod skarzhañ.

Dre loskadur un trelosk kimiel mesket gant aer ez a an holl gefluskerioù dre
enleskiñ en-dro ; protoksidenn natriom N2O a vez implijet e-lec'h aer a-wechoù,
evit kreskiñ galloud ar c'heflusker. Deveret diouzh tireoul eo an treloskoù a
vez implijet peurliesañ : strilheoul ha gazeoul eo ar re implijetañ ;
aliesoc'h-aliesañ e lakaer ul lodenn etanol C2H5OH en trelosk kondon a-benn
digreskiñ ar saotradur. Forzh petore KDE a c'hall mont en-dro gant un trelosk
aezhennek hep gwall vras a gemmoù : propan C3H8, aezh tireoul liñvennet (ATL) pe
aezhennoù naturel enno ul lodenn vras a vetan CH4. Treloskoù bet kenderchet
diwar plant a c'haller arverañ ivez, evel ar bevdiesel hag an etanol. Gallus eo
ivez kemmañ ar c'heflusker evit ma yafe en-dro gant hidrogen, aezhenn goad pe
aezhenn c'hlaou.

Ret eo entanañ an trelosk evit ma yafe ur c'heflusker dre enleskiñ en-dro ; dre
ur fulenn-dredan e reer er c'hefluskerioù a ya en-dro gant strilheoul, pe dre
waskañ ar gazeoul er c'hefluskerioù diesel. Kalz gwrez a vez kenderc'het gant al
loskadur, kevret gant burezh, dioksidenn garbon CO2 hag aezhennoù arall
uhel-kenañ o gwrez en abeg ma 'z int bet gwasket.

Ur meskaj strilheoul hag aer a zegaser er bailh dre drapigoù kent e waskañ betek
1,28 MPa d'ar muiañ. P'eo bet gwasket ar meskaj ha p'emañ ar vountell tost da
benn ar bailh ez entaner an trelosk dre un eliener a zo maget gant un
daspugner ; perzh an eliener eo kas tredan an daspugner (pe ur ganer arall)
betek ar voltadur rekis, a zo etre dek mil ha tregont mil volt. Diwar nerzh an
darzhadenn e tiskenn ar vountell da gregiñ gant ur c'helc'hiad nevez.

N'eus ket ezhomm a dredan en hevelep kefluskerioù : dre ar gwask hag ar wrez e
vez entanet an trelosk. Tremen 2,5 MPa eo ar gwask rekis. Aer hepken a vez
degaset er bailh, ha pa vez ar gwask tost d'e uc'hekañ e strinker ur vurezh
gazeoul er bailh dre un ensinkler : diouzhtu e tarzh an trelosk neuze. Evit
aesaat loc'hañ an argerzh e vez tommet ar gambr-leskiñ a-drugarez d'un eliener
raktommañ. Didalvez eo an daspugner evit al leskiñ neuze, met servij a ra evit
ar raktommañ, ar pompañ trelosk, hag evit ardivinkoù tredanel ar c'harrbed ;
aliesoc'h-aliesañ e talvez evit magañ an ardivinkoù elektronek a reoilh al
loskadur a-benn ma vije efedusoc'h ha ma saotrfe nebeutoc'h.

Setu perak ne vez arveret hevelep kefluskerioù koulz nemet evit mekanikoù hezoug
al liorzhañ hag evit kas karbedoù skañv evel traktorioù gwilcher,
marc'hoù-houarn dre-dan pe bigi o c'heflusker ezvourzh. Ledanoc'h eo arver ar
c'hefluskerioù daoubred diesel, er greanterezh (mekanikoù bras, sammgirri
arbennik) hag er verdeadurezh. Abaoe ar bloavezhioù 1980 ne vez mui kaset
kirri-tan gant KDE-où daoubred en Europa ar C'hornôg ; betek 1991 avat e
kendalc'has ar c'henderc'hañ en Europa ar Reter.

Emañ an embregerezh saoz Lotus Cars o sevel ur c'heflusker dre enleskiñ daoubred
a vefe efedusoc'h eget ar re bevarfred.

Evel re ar c'hefluskerioù daoubred eo padelezh ar c'helc'hiad, etre 750 ha 1000
anezho a c'hoarvez bep munutenn pa vonedone ar vountell hep kas ar mekanik en e
bezh. Dre ar c'harterad eoul a zo e traoñ ar c'heflusker e vez lenkret ar bailh,
distag eo red an eoul diouzh hini an trelosk, alese nebeutoc'h a saotradur.

E 1929 ez ijinas an Alaman Felix Wankel un doare KDE ma tro ar vountell er bailh
e-lec'h pignat ha diskenn. Diwar ar mennozh-se e voe savet un eil KDE-tro e 1957
gant Hanns Dieter Paschke ; ar c'heflusker-tro-se eo a anver "keflusker-tro
Wankel" hiziv an deiz c'hoazh. Evel ur c'heflusfer pevarfred e ya en-dro, diwar
ur meskaj strilheoul hag aer, hogen disheñvel-krenn diouzh ar re voutin eo e
ribouler.

E pevar lec'h disheñvel e c'hoarvez ar pevar fred en ur c'heflusker Wankel, an
holl anezho en ichou a zo etre speurenn ar bailh hag ur vountell dric'hostez,
anvet "rotor", a dro ennañ ha tro-dro d'un ahel kammgreizet. Dre he stumm
tric'hornek e krou ar vountell teir c'hambr er bailh, ar braster anezho o kemmañ
hervez lec'h ar vountell ; tost pe dostoc'h da speurenn ar bailh e vez pep
talenn a-feur ma tro ar rotor, alese ar peder fazenn : degas, gwaskañ gant ur
feur uhel, loskadur en ur gambr vihan, deledañ. E kreiz ar rotor ez eus un ahel
dentek ; dentek ivez eo kurunenn greiz ar rotor, a dro tro-dro d'an ahel ha
tro-dro da ziabarzh ar bailh. Teir gwech buanoc'h eget kurunenn ar rotor e tro
an ahel (B war ar skeudenn a-gleiz), ha kempred eo tro an ahel gant hini beg A
ar rotor : dre ur wikefre a zo stag ouzh unan eus kostezioù ar bailh e kempenner
an c'hweladur ar rotor evit ma vefe 1/3 eus hini an ahel. War-eeun d'an ahel ez
a nerzh ar gwask a vez war ar rotor.

Aesoc'h eo kompren arc'hwel KDE Wankel/Paschke pa seller, war ar skeudenn
a-zehoù, ouzh ar c'hambroù a vez ganet gant c'hweladur ar rotor kentoc'h eget
ouzh ar rotor e-unan : splann eo natur ar c'heflusker-se neuze, a c'haller
deskrivañ evel unan a ya en-dro dre gambroù kemm-digemm o dalc'had a-feur ma tro
ar rotor. Tra ma tro hennezh e tosta pep hini eus e gostezioù da speurenn ar
bailh kent pellaat en-dro, alese ur gwaskadur hag un deledañ evel e bailh ur
c'heflusker "klasel" ma pign ha ma tiskenn ar vountell. Atav ez ar galloud da
greiz ar rotor, a zo gwenn war ar skeudenn, ha neuze d'an ahel war-eeun.

En ur c'heflusker pevarfred klasel e c'hoarvez ul loskadur dre vailh evit daou
c'hwel an ahel-pleg, da lavaret eo 1/2 loskadur dre c'hwel an ahel-pleg ; KDE
Wankel a ra ul loskadur dre c'hwel an ahel, da lavaret eo e c'han nerzh ur wech
dre arc'hwel ar beg A ha teir gwech dre arc'hwel an ahel B. Galloudusoc'h neuze
eo KDE Wankel eget forzh pe KDE pevarfred klasel heñvel e vailhad (e [[metr|cm3)
a dro d'an hevelep hanren (e troioù/mn), heñvel e vent (hirder x ledander x
uhelder) hag heñvel e bouez (e kilogrammoù).

Er bloavezhioù 1970 e voe lakaet karrbedoù kaset gant kefluskerioù Wankel war ar
marc'had : kirri-tan, marc'hoù-tan, kirri-erc'h da skouer. Buan avat e voe
paouezet gant ar c'henderc'hañ, abalamour da heuliadoù ar stroñs tireoulel a
c'hoarvezas e 1973 – re latous e oa ar c'hefluskerioù-se. Kendelc'her a reas an
ti gall Citroën da labourat war ur c'heflusker Wankel/Paschke betek ma voe
prenet gant Peugeot e 1980 ; Japaniz a yeas pelloc'h, an ti Mazda o c'hounez ar
redadeg 24 eurvezh ar Mañs e 1991 gant ur Mazda 787B (KDE-tro pevar rotor ennañ,
700 marc'h-nerzh/521,99 kW a c'halloud) hag o fardañ ar Mazda RX-816 eus 2003
betek 2012 – 1300 cm3, 238 marc'h-nerzh/177,5 kW da 9 500 tro/mn, met re saotrus
hervez reol Euro 5 Unaniezh Europa.

En tu all d'ar redadegoù kirri, ma vez kefluskerioù Mazda-Wankel trec'h war an
dachenn, ez eus bet kenderc'het ha gwerzhet kirri-tan betek 2012. Hiziv an deiz
e labour ar c'hompagnunezhioù war kefluskerioù Wankel bihan evit astenn
diamzalc'h ar c'hirri hiron. Marc'hoù-tan zo bet ivez etre 1974 ha 1992,
kenderc'het ha kenwerzhelet gant an ti alaman Hercules, an ti japanat Suzuki hag
an ti saoz Norton. Adalek dibenn ar bloavezhioù 1960 e voe arveret kefluskerioù
Wankel e greanterezh an aerlistri gant ar gompagnunezh amerikan Lockheed. An
Alamaned a yeas da heul e kreiz ar bloavezhioù 1970. Hiziv an deiz ez eus
kefluskerioù-tro en aerlistri didud (drones) hag e kalzik kirri-nij bihan.

Ar "marc'h-nerzh" eo an unanenn a vez implijet ez-kenwerzhel evit muzuliañ
galloud ur c'heflusker ; n'eo ket unan eus unanennoù reizhiad etrebroadel
unanennoù ar fizik. Gwelloc'h eo muzuliañ ar galloud e wattoù :

E Bro-C'hall ne c'hall ket KDE ur marc'h-houarn dre-dan bout galloudusoc'h eget
4 kW (2,942 marc'h-nerzh), hini ur marc'h-tan bout galloudusoc'h eget 100 kW
(136 marc'h-nerzh). War-dro 85kW/115 marc'h-nerzh eo galloud ur c'harr-tan krenn
1900 cm3 bailhad e geflusker diesel hiziv an deiz. Galloudusañ karr-tan zo war
ar marc'had gall eo ar Bugatti Veyron, ennañ ur c'heflusker dre enleskiñ 16
bailh, 7 993 cm3, 882,6 kW (1 200 marc'h-nerzh).

War-dro 43% eo efedusted ur c'heflusker dre enleskiñ, da lavaret eo 43% hepken
eus ar gremm a c'haner dre loskadur a vez treuzfurmet e gremm treloc'hel evit
gwir. Kollet eo ar 67% all neuze, e gwrez pergen, hag e tarav er mekanik a-bezh.
Klasket ez eus bet adtapout ul lodenn eus ar gremm-se, e meur a zoare.

Pep KDE a saotr an aer abalamour ma ne vez ket peurlosket an trelosk. Dioksidenn
garbon CO2, huzil ha dour a vez eztaolet en aergelc'h an Douar, ar pezh a c'hall
degas kleñvedoù e korf an den. Gwashoc'h c'hoazh e vez an anadenn gant
kefluskerioù kozh pe reizhet fall. Monoksidenn garbon CO a vez eztaolet ivez,
koulz ha benzen C6H6 ha butadien C4H6, a zo arvarus evit yec'hed an den ivez.
Klasket ez eus bet digreskiñ saotradur an aergelc'h dre greskiñ ar c'hementad ag
aer a zo en trelosk, hogen oksidennoù nitrogen NOx a vez eztaolet neuze, a zo
arvarus koulz evit an dud hag ar plant hag a genderc'h ozon O3 ; fall eo an
ozon-se evit ar yec'hed, petra bennak ma 'z eo arabat e zroukveskañ gant an ozon
a zo etre stratosfer ha mezosfer an aergelc'h : an hevelep hini eo, a zo arvarus
pa chom a-rez an douar hag a warez ar blanedenn diouzh skinoù dreistmouk an
Heol. Sulfur a vez en treloskoù, a genderc'h monoksidenn sulfur SO ha dioksidenn
sulfur SO2, en em vesk gant dour an aergelc'h hag a gouez war an Douar dindan
stumm glav trenk.

Aliesoc'h-aliesañ e vez savet ar c'hefluskerioù dre enleskiñ en doare ma n'int
ket ken galloudus eget ma c'hallfent bout, evit ma saotrfent nebeutoc'h : un
tamm eus an efedusted zo lonket gant gwikefreoù evel ar podoù-skarzhañ treluskek
a zigresk eztaoladur aezennoù ha rannoùigoù saotrus. Dre greskiñ feur ar gwask
ha dre reoliañ gwelloc'h degas an trelosk e vez graet bremañ kefluskerioù bihan
evit ar c'hirri-tan, a zo ken galloudus hag ar re vrasoc'h a oa un nebeud
bloavezhioù zo ; ne saotront ket kement.

Keit ha ma vo treloskoù kondon e vo kefluskerioù dre enleskiñ. Dre ma teu an
treloskoù-se da vout raloc'h-ralañ ha keroc'h-kerañ e klasker doareoù nevez d'o
zapout e lec'hioù na c'halled ket tizhout gwechall (en tachennoù pennahelat,
donoc'h en douar, er skilt). Mui-ouzh-mui a gefluskerioù hiron zo bremañ, ha lod
kefluskerioù dre dredan hepken, e kirri an dud ; listri kaset gant kefluskerioù
derc'hanel zo abaoe pellik zo. An aerlistri e vo ar c'harrbedoù diwezhañ a ray
gant treloskoù kondon, pa n'ouzer ket o c'has e doare all evit ar mare.



https://br.wikipedia.org/wiki/Kastiz_ar_marv

Kastiz ar marv a reer eus ur c'hastiz lezennel a aotren ur Stad da lazhañ un den
a zo bet anzavet da gablus ag unan da nebeutañ eus an torfedoù a zo anvet
"marvel" gant gwir ar Stad da vare ar barn. Gant ul lez-varn stadel e vez
embannet ar varnedigezh, goude ur prosez ma vez difennet an den tamallet gant un
alvokad(ez) pe veur a hini ; gant kargidi e vez kaset al lazh hervez un argerzh
bet termenet dre lezenn. E ken degouezh ma vije lazhet an den hep doujañ d'al
lezennoù e teu al lazh da vezañ un torfed all, dre zial, dre justis prevez pe
dre abeg pe abeg, hag al lazher(ez) a rank bezañ barnet ivez gant ar Stad.

Lies abegoù zo evit kastiz ar marv er Stadoù o deus e viret en o gwir : muntr,
spierezh (da geñver ar Stad), trubarderezh (da geñver ar Stad), heñvelreviadezh,
avoultriezh, renavierezh, nevid tud, goubrenadur politikel. A-wezhioù e vez
kastiz ar marv implijet da venveg politikel a-benn reiñ ur skouer d'ar boblañs :
e 2007, e Korea an Norzh, e voe lazhet un den dirak 15 000 a dud abalamour m'en
devoa pellgomzet d'an estrenvro.

Koulz en egor hag en amzer e kemm ar sell a bar an dud, ar c'hevredigezhioù hag
ar sevenadurioù war kastiz ar marv. Paot e oa er bed a-bezh gwezhall , stourmet
e voe outañ e-kerzh Kantved ar Sklêrijenn, raloc'h-ralañ eo abaoe eil darn an
XXvet kantved. Koulz muntrerien hag enebidi politikel o deus e c'houzañvet.

D'an 18 a viz Gwengolo 2012 e oa 100 bro ma oa torr kastiz ar marv dre lezenn ;
7 bro o devoa e dorret dre lezenn evit an torfedoù boutin ; 42 vro o devoa miret
kastiz ar marv hep bezañ e lakaet e pleustr e-pad dek vloaz da nebeutañ ; 5 bro
o devoa goursezet al lazhoù ; 44 o devoa miret kastiz ar marv hag e lakaet e
pleustr e-kerzh an dek bloavezh tremenet. Tremen 5 000 den a c'houzañvas kastiz
ar marv e 2011 e 19 bro..

Anzavet eo kastiz ar marv gant an ensavadurioù etrebroadel, daoust ma sav
eneptañ an darn vuiañ anezho. Berzet eo kastiz ar marv er pep niverusañ eus ar
Stadoù, met ur bihanniver int e-keñver poblañs ar bed, p'emañ 60% eus an dud o
vevañ e broioù ma vez lazhet tud a-berzh ar Stad. Holl izili Unvaniezh Europa o
deus he dilezet abaoe krouidigezh Karta Unvaniezh Europa ar Gwirioù-diazez, d'an
2 a viz Here 2000 ; ne vez mui sevenet en Europa dre vras, war-bouez e
Bielorusia. D'an 18 a viz Kerzu 2007 e voe embannet gant Aozadur ar Broadoù
Unanet (ABU) an disentez 62/149 evit goulenn ma vije goursezet al lazhoù ; eizh
ezel eus an ABU a-douez an dek Stad poblekañ o devoa mouezhiet a-enep, India,
Indonezia, Republik Pobl Sina ha Stadoù-Unanet Amerika en o zouez.

E skridoù koshañ Istor ar bed e kaver meneg eus kastiz ar marv, evel e شريعة
حمورابي, chariya Hammourabi, "lezennaoueg Hammourabi" (roue Babilon, 1793-1750
KJK), a voe engravet circa 1772 KJK. Skridoù o tont eus Mesopotamia, Henc'hres,
an Impalaeriezh roman, Europa ar Grennamzer a ra meneg anezhañ. Adal an XIXvet
kantved e krogjod da stourm outañ, hag etre daou soñj e chom an dud hiziv
c'hoazh.

Hervez Lezenn an Talion — lagad ouzh lagad ha dant ouzh dant — e voe kastiz ar
marv sevenet dindan ren Hammourabi : neb a lazhe a zlee bezañ lazhet, mar lazhe
un den mab e amezeg e voe lazhet e vab dezhañ.

Mard oa unan eus sklaved un den a oa lazhet, ret e oa d'al lazher prenañ ur
sklav(ez) nevez, ar pezh a ziskouez e oa ar gevredigezh rannet a-strolladoù, ha
diouzh dere an den e oa talvoudegezh ar vuhez : ne oa ar sklaved nemet
marc'hadourezhioù, a c'halled erlec'hiañ.

Diouzh savboent lod prederourien, digoll ar c'houzañvidi ha gwareziñ ar
gevredigezh e oa perzh kastiz ar marv.

Fall eo an dial hervez ar prederour Protagoras (c.485-c.411 KJK), rak n'eus
doare ebet da gempouezañ un torfed ; gwarez ar gevredigezh diouzh an
dorfedourien eo kastiz ar marv, gant ma vo sevenet er gevredigezh en anv ar gwir
denel, da lavaret eo gant ar gwir nemetañ a c'hall ren ur geoded.

Disheñvel e oa sell Platon, pa wele kastiz ar marv evel un doare da c'hlanaat
mab-den, rak ur saotradur eo pep torfed hervezañ. El Lezennoù ez embannas e vije
rekis distrujañ an traezoù pe al loened a zo bet pennabeg marv un den. Dinatur
eo ar muntr hervezañ, klañvidi ar vuntrerien, a zo ret pareañ dre an deskadurezh
pe lazhañ mard eo dic'hallus o reizhañ.

Atebek war e oberoù eo pep den dirak ar gevredigezh, eme Aristoteles. Pep
torfedour a rank bezañ kaset dirak ur barner a dermeno ar c'hastiz a gempouezo
an torfed. Diwar ar soñj-se e teuas ar boaz da zigoll ar c'houzañvidi dre ur
sammad moneiz pa oa tu da reizhañ an torfedour. Kastiz ar marv zo rekis avat pa
ne c'haller ket en ober, eme ar prederour.

Dibaot a wezh e veze kastiz ar marv lakaet da dalvezout evit keodediz en
Impalaeriezh roman. Gourdrouzet e veze an dorfedourien, pe jahinet, bac'het,
harluet, ar marv o vezañ ar c'hastiz diwezhañ pa ne reizhent ket o emzalc'h. An
estrenien avat a c'houzañve kastiz ar marv, pa veze sellet outo evel disteroc'h
eget keodediz an Impalaeriezh. Marc'hadourezhioù e oa ar sklaved, a c'halled
distrujañ evel traezoù. Pal kastiz ar marv e oa gwareziñ ar gevredigezh, digoll
ar c'houzañvidi, ha dibennadiñ an danvezioù-torfedourien. Kadarnaet e voe ar
palioù-se a-hed daou gantvedad diwezhañ ar Republik roman.

Petra bennak ma voe dister levezon ar relijion gristen war kastiz ar marv en
Impalaeriezh roman e c'hoarias ar gristeniezh ur perzh en Impalaeriezh
Buzantion, ma voe dalc'het d'ar reolenn gristen "Ne lazhi ket" : techet e voed
da na seveniñ kastiz ar marv da geñver an darn vuiañ eus an torfedoù. Mac'hagnet
e voe an dorfedourien kentoc'h, a-benn izelaat o dere er gevredigezh hag o
zeuler d'ar baourentez.

Brasoc'h-brasañ e voe levezon ar relijion gristen er Grennamzer, betek ma renje
ar rouaned hervez kuzulioù an Iliz katolik roman. Liesdoare e voe soñj honnezh
hervez al lec'h, ar mare hag an torfedoù, hogen dre vras e savas enep kastiz ar
marv peogwir e virje ouzh an daspren. En enep da soñjoù Protagoras ez embanne an
Iliz ne oa nemet gwir Zoue a dalveze a-fed justis, pa oa Doue hepken evit
adkemer ar vuhez en devoa roet ; n'o devoa ket an dud ar gwir da seveniñ kastiz
ar marv eta, ha biskoazh n'eo bet skrivet ar c'hastiz-se e lezennaoueg an Iliz
katolik roman.

El lezenn salek bet embannet gant Hlodwig Iañ, roue ar Franked eus 481 betek
511, e voe renablet ur rummad torfedoù, lod anezho e vezañ kempouezet dre
voneiz. Evit a sell ouzh ar muntroù ha torfedoù grevus all, ret e vije paeañ
"priz ar gwad" evit mirout ouzh an dialoù prevez a baotaat hag evit kadarnaaat
ar peoc'h, ha ret e vije d'ar gouzañvidi pe d'o ziegezh asantiñ d'ar varn.
Kastiz ar marv a vije sevenet avat mar bije taget ar roue, rak dibriz e oa ar
roue peogwir e oa kannad Doue war an Douar. Evit an dud en o frankiz hepken e
talveze al lezenn, krisoc'h e oa evit ar served, a oa damsklaved.

Kaletoc'h pe skañvoc'h e voe al lezenn tro-ha-tro a-hed ar Grennamzer. Torret e
voe kastiz ar marv e Sina etre 747 ha 759, e-kerzh ren an dierniezh Tang (an
impalaer hepken a c'halle barn da gastiz ar marv kent an disentez-se). Heuliet e
voe gant an impalaer Saga e Japan e 818 dindan levezon ar Shintoegezh — er
bloavezh 1156 e voe alakaet kastiz ar marv e lezennaoueg Japan. Kadarnaet e voe
kastiz ar marv gant ar Garolingidi (751-987) en Europa ar C'hornôg evit abegoù
politikel : dav e oa adlakaat urzh en impalaeriezh a oa o vont war ziskar, ur
perzh dibennadus a oa da gastiz ar marv neuze. E 1468 e voe lazhet an den
diwezhañ bet kondaonet d'ar marv e Stad San Marino, met el lezennaoueg e chomas
ar c'hastiz. E 1516 ez embannas ar prederour saoz Thomas More ne oa kastiz ar
marv nemet drouziviañ buhezioù, gwelloc'h e vije treiñ an dorfedourien da
sklaved.

Ur c'hemm bras a c'hoarvezas e kornôg Europa e-kerzh Kantved ar Sklêrijenn, pa
voe lamet an daspren relijiel diouzh meizad kastiz ar marv : ne voe mui an den o
vevañ er gevredigezh hervez reolenn un doue, hogen hervez ur gevrat
kevredigezhel a vije bet sinet gantañ ha gant ar gevredigezh adalek e
c'hanedigezh. Digemm e chomas palioù kastiz ar marv evelato : dibennadiñ an
danvezioù-torfedourien ha gwareziñ ar gevredigezh.

Ar Gall Robert François Damiens e voe an den diwezhañ o vezañ diempret kent
bezañ lazhet, e Bro-C'hall e 1757, goude bezañ bet kondaonet d'ar marv en abeg
m'en devoa klasket lazhañ ar roue Loeiz XV. Spontet e voe an dud gant krizder al
lazh a-berzh Stad, a pezh a loc'has ul luskad war-du torridigezh kastiz ar marv.

Rendael a voe etre ar brederourien adalek 1763, a-c'houde embannadur ul levr
anvet Dei delitti e delle pene ("A-zivout an torfedoù hag ar c'hastizoù") gant
ar prederour italian Cesare Beccaria Bonesana (1738-1794). ma savas a-enep
kastiz ar marv :

Diwar alioù ar prederour e tivizas Pietro Leopoldo, dug-meur Toskana, terriñ
kastiz ar marv er Stad d'an 30 a viz Du 1786. A-du gant Beccaria e savas ar
prederour gall Voltaire (1694-1718), pa zisklêrias ar Gall Denis Diderot
(1713-1784) e rankjed gwareziñ ar gevredigezh dre lazhañ ar vuntrerien :
didalvez eo o c'hastizañ, pa n'eus den a gement a zo atebek d'e oberoù (ouzh e
gorf, e drivliadoù hag e en-dro e sent pep den a-hed e vuhez, hervez ar
prederour). Lod prederourien all a chomas feal da vennozh ar Saoz Thomas Hobbes
(1588-1679), a grouas ar gevrat kevredigezhel : torret eo bet ar gevrat gant an
drouklazher, neuze e rank ar gevredigezh em wareziñ dre e lazhañ.

E-pad pell e voe sevenadurioù ar bed techet da zousaat kastiz ar marv, alese
ijinadenn ar guillotine (an dibennerez) gant ar mezeg gall Joseph-Ignace
Guillotin da vare an Dispac'h gall, ha berz an Hanged, drawn and quartered
(krouget, stlejet ha palevarzhet) e Bro-Saoz e deroù an XIXvet kantved — e-lec'h
lakaat ar grougidi war ur skeul pa ur sailh a vije lammet a-zindano, ar pezh o
lakae da vervel dre vougañ, e vijent bannet war-bouez ur gordenn hir evit terriñ
o gouzoug diouzhtu. E Persia, e dibenn an XIXvet kantved, e tivizas ar roue e
vije lazhet ar gondaonidi dre droc'hañ o gouzoug pe dre o stagañ ouzh genoù ur
c'hanol kent an tenn. E Stadoù-Unanet Amerika e voe ar groug erlerc'hiet ouzh ar
gador-dredan pe ouzh kambr ar gaz ; dre un ensinkladenn lazhus e reer hiziv, ar
pezh a zo re boanius c'hoazh gant lod dalc'hidi kastiz ar marv. E broioù a zo
avat e kendalc'her da ober gant ar groug hengounel, gant an dibennañ a-daolioù
kleze pe gant lazhañ a-daolioù mein.

Er bloavezh 1846 e voe torret kastiz ar marv e Stad Michigan ar Stadoù-Unanet, e
1849 er Republik roman, e 1854 e Venezuela, e 1865 e San Marino, e 1867 e
Portugal.

En XXvet kantved e voe Stadoù all o terriñ kastiz ar marv ivez : ar
Rouantelezh-Unanet e 1969 (goude ur predad a bemp bloaz adalek 1965, ma voe ar
c'hastiz torret evit an drouklazhoù met miret evit an torfedoù a drubarderezh, a
vorbreizherezh dre feulster hag a dangwallerezh en arsanailhoù roueel),
Aostralia e 1973 (war-bouez ar Stad Western Aostralia, e viras betek 1984),
Kanada e 1976, Bro-C'hall e 1981, Spagn e 1986. E Stadoù-Unanet Amerika, e
2012 : 17 stad ha District of Columbia o deus torret kastiz ar marv. Gabon eo ar
Stad diwezhañ he deus torret kastiz ar marv, e 2010.

Dav eo diforc'hañ kastiz ar marv diouzh ar pevar doare lezennel all da lazhañ un
den, a zo anzavet dre ar bed.

Pentorfedoù a reer eus torfedoù a c'hall kas da gastiz ar marv er broioù ma vez
sevenet hervez lezenn. Evel fallakr hag enep-den e vezont barnet gant ar
gevredigezh, a sell ouzh an dorfedourien evel arvarus evit ar gumuniezh. Lod
penntorfedoù zo torfedoù enep ar gevredigezh hec'h-unan.

Nebeut a vroioù a varn kastiz ar marv goude ur muntr, ret eo e vije trovezhioù a
laka ar muntr da vezañ grevusoc'h c'hoazh eget marv un den. A-douez an
trovezhioù-se emañ ar muntroù bet sevenet kevret gant un torfed all : meur a
vuntr war an dro, muntr ha gwallgas war bugale, muntr ha jahinerezh, muntr ha
gwallerezh, muntr ha laeroñsi, muntr ha skrapadenn, muntr sevenet en eskemm ouzh
arc'hant (dle eo d'ar goprer koulz ha d'ar muntrer bezañ barnet neuze), lazhañ
ur poliser p'emañ o seveniñ e garg.

An trubarderezh hag ar spierezh eo an torfedoù pennañ enep ar Stad ; betek ar
bloavezhioù 1990 e chomas kastiz ar marv e lezennaoueg Italia, Kanada,
Rouantelezh-Unanet ha Spagn evit an torfedoù-se pa oa bet torret evit ar muntroù
en degadoù kent. E lod broioù e c'hall an dizerterien, ar goubrenerien (hag an
dud a zo bet goubrenet) pe ar falsvoneizerien gouzañv kastiz ar marv. E Korea an
Norzh, e Sina hag en Iran e c'hall an eneberien ouzh politikerezh ar Stad bezañ
kondaonet d'ar marv.

E lod Stadoù eus ar Stadoù-Unanet e c'haller gouzañv kastiz ar marv evit abegoù
evel distreiñ ur c'harr-nij, lakaat ur vombezenn tost d'un ehan karr-boutin pe
tagañ tud gant armoù pa vezer bac'het. E Japan ez eus 18 penntorfed, en o zouez
tangwallañ pe veuziñ tiez annezet ha lazhañ un den dre drubuilhañ red ar
c'hirri.

An darn vuiañ eus ar Stadoù ne c'houlennont ket marv ur penntorfedour sot, gant
ma vije sot p'en doa sevenet an torfed ; lod tud a vez sot a vare da vare, neuze
e c'hourc'hemenn Stadoù zo ma vije e spered gant ar c'hondaonad da vare
sevenidigezh kastiz ar marv. Peogwir ez eo diaes kadarnaat stad warlerc'hiet un
den n'eus lezenn ebet war an divoud-se en darn vuiañ eus ar Stadoù ; gant
mezeien ar bred peurliesañ e vez divizet ha sot eo an den pe get.

A-c'houde an Eil brezel-bed ez eus er bed ul luskad war-du torradur kastiz ar
marv. C'hwezek Stad o devoa e dorret e 1977, pa oa 97 anezho e 2011 (gwelit ar
gartenn). Hervez Amnesty International, evit 2011 bepred, e voe 20 Stad da
nebeutañ o seveniñ kastiz ar marv ; 23 a oa e 2010, ha 31 e 2001. Sina a ranker
lezel a-gostez, pa ne embann ket ar Stad sinaat an niver a lazhoù lezennel, a
vrasjeder a-viliadoù bep bloaz. E dibenn 2011 c'hoazh e oa er bed 18 750
kondaonad o c'hortoz bezañ lazhet a-berzh o Stad.

Liesdoare eo alioù relijionoù pennañ ar bed a-zivout kastiz ar marv, hervez ar
ranngredennoù, an dud en o unan hag ar mare.

Unan eus Skriturioù sañskritek hollvrudet ar voudaegezh, an Dharmapada (धर्मपद
"diazez ar c'helennadurezh") a embann kement-mañ a-zivout buhezegezh an den :

E meur a bennad e skriturioù ar voudaegezh e kaver an hevelep kuzul : na lazhañ,
dilezel an armoù, dilezel ar feulster ; adlakaat an dorfedourien hag ar
vuntrerien war an hent mat er gevredigezh eo kelennadurezh Bouda.

Daoust da gement-se, emañ kastiz ar marv en darn vuiañ eus ar Stadoù m'emañ ar
voudaegezh ur relijion ofisiel : Bhoutan he deus he zorret, pa chom e
lezennaoueg Thailand. Lod voudaerien a c'houlenn ma vije torret ar c'hastiz en
anv kelennadurezh Bouda, lod all a sell outañ evel karma fall, da lavaret eo an
disoc'h eus drougoberioù bet sevenet gant ar c'hondaonad en e vuhezioù kent.

An daou du a gaver ivez e Skriturioù an hindouegezh, pa vez prezeget an ahiṃsā
(अहिंसा "nann-feulster") ha, war an dro, divarvelezh an ene — ar c'horf hepken a
c'haller lazhañ neuze, da lavaret eo dilhad an ene, a gavo dilhad all dre vezañ
adc'hanet en ur c'horf all. Emañ kastiz ar marv e lezennaouegoù an hindouegezh,
an Dharmaśāstra (धर्मशास्त्र "doueoniezh").

N'eus meneg ebet eus kastiz ar marv e levr nevet an Islām, ar C'hour'ān (القرآن
al-Qour'ān). Evel ouzh torfedoù boutin e sell ouzh ar muntroù, a zo dindan
Lezenn an Talion ; tiegezh an den lazhet a ziviz ha kastiz ar marv a vo sevenet
gant ar pennadurezhioù, pe الدية al-diya ("priz ar gwad") a vo paeet gant ar
muntrer. Er C'hour'ān e lenner kement-mañ :

Ar marv zo lakaet da gastiz en hevelep rannbennad evit an enebourien d'an Islām,
hogen kastizoù all zo evit an hevelep abeg (troc'hañ o daouarn hag o zreid, pe o
argas eus ar vro). Evit an holl dorfedoù ez erbed al levr ma vijed trugarezus
e-keñver an dorfedourien a ziskouez morc'hed. Daoust da lavar o levr nevet o
deus kalzik kevredigezhioù muzulman dibabet seveniñ kastiz ar marv evit un niver
bras ag oberoù a lakaont da benntorfedoù.

Liesdoare eo sell ar Gristenien war kastiz ar marv, evel e pep kevredigezh, eus
ar re a zo enep-krenn — un dial eo kastiz ar marv evito, kontrol da spered
trugarezus Jezuz-Krist — betek ar re a zalc'h da lezenn gozh Testamant Kozh levr
nevet ar Gristeniezh, ar Bibl.

Neptu e chom an Iliz Reizhkredennour ez-ofisiel. Enep kastiz ar marv e chom an
darn vuiañ eus rannilizoù ar Gristeniezh.

Abaoe 1867 e vez Lambeth Conferences dalc'het bep dek vloaz e Lambeth, Great
London. Eno e vez bodet eskibien an Iliz anglikan gant arc'heskob Canterbury. Da
geñver emvod 1988 ez embannas an Iliz sevel enep kastiz ar marv.

Degemeret e voe kastiz ar marv gant Tommaso d'Aquino, Doktor an Iliz, evel un
doare da zibennadiñ an danvez-torfedourien ha n'eo ket evel un dial. Diwar ar
soñj-se e kelenn an Iliz katolik roman ez eo pal ar c'hwec'hvet gourc'hemenn
mirout ha gwareziñ buhez an dud, ar pezh eo ivez pal justis ar Stadoù pa
sevenont kastiz ar marv, pa lamont diouzh ar gevredigezh al "louzeier fall" he
laka en arvar. Dre seveniñ kastiz ar marv e touj ar pennadurezhioù nann-relijiel
d'ar c'hwec'hvet gourc'hemenn.

D'ar 25 a viz Meurzh 1995 ez embannas ar pab Yann-Baol II ur c'helc'hlizher
anvet Evangelium Vitæ ("Aviel ar Vuhez") ma tiskleir (pennad III : "Ne lazhi
ket", § 53-56 ) : Nevet eo buhez an den rak, adal ar penn kentañ, emañ
"obererezh krouiñ Doue" enni ha chom a ra da viken en un darempred a-ziforc'h
gant ar C'hrouer, he fal nemetañ. Er rannbennad 55 e laka talvoudegezh ar vuhez
da ziazez ur gwir anterin d'em zifenn, a zo un dever ivez, zoken pa ranker lemel
an tager. Gant kastiz ar marv e pled ar rannbennad 56 end-eeun. Ret eo da
bennadurezhioù ar gevredigezh kastizañ a-benn gwareziñ gwirioù an dud ha re ar
gevredigezh, ar pezh a c'hall degas kastiz ar marv pa ne c'haller ket ober en un
doare all. Hag ar pab ha gober dave da Gatekiz an Iliz katolik, ma kelenn an
Iliz e rank ar pennadurezhioù ober gant doareoù nann-gwadek evit gwareziñ an dud
hag ar gevredigezh, mard eo bastus an doareoù-se — arabat eo neuze seveniñ
kastiz ar marv mard eus ur c'hastiz efedus all. Er rannbennad 57 e tiforc'h ar
pab etre buhez un torfedour, a ranker doujañ, ha buhez an dud digablus, na
c'haller ket tizhout e doare ebet hervez ar c'hwec'hvet gourc'hemenn.

Dre m'eo ar Brotestantiezh rannet e meur a Iliz ez eus enni meur a zoare da
gompren skridoù ar Bibl a-zivout kastiz ar marv. Un nebeud anezho hepken a gavor
amañ.

A-du gant kastiz ar marv e sav kelennadurezhioù ar Yuzevegezh, hogen da heul
disentezioù bet kemeret gant ar pennadurezhioù yuzev a-hed kantvedoù e teu tost
da zic'hallus e seveniñ. Peogwir ez eo gant Doue e vez roet e vuhez d'an den,
Doue hepken a c'hall he lemel digantañ. Ne chom kastiz ar marv e lezennaoueg
Stad Israel nemet evit an Nazied a zo bet barnet evel torfedourien enep an
denelezh.

Kalz rendaeloù zo bet hag a zo c'hoazh er bed a-zivout kastiz ar marv. Hervez e
zalc'hidi n'eo nemet un doare da gastizañ ar vuntrerien washañ, a laka niver an
torfedoù da zigreskiñ hag a vir ouzh an adfeilh. Da veno e enebourien ne laka
ket muioc'h a zigresk e niver an torfedoù eget ar bac'hañ peurbad, un torfed eo
e-unan, hag ur c'hastiz buket war ar minorelezhioù hag ar beorien pa ne
c'hallont ket em zifenn dre ziouer ag arc'hant er reizhiadoù lezennel evel
m'emaint.

Amañ dindan e kavor ur renabl diglok eus an arguzennoù a glever an aliesañ a-du
gant kastiz ar marv pe eneptañ. Ra vo meizet e chom Wikipedia neptu, un doare da
zisplegañ stad ar rendaeloù n'eo ken.



https://br.wikipedia.org/wiki/Karl_V_an_Impalaeriezh_Santel

Setu ur pennad diechu hag a denn d'an istor. Gallout a rit reiñ un tamm
skoazell, ha kreskiñ ar pennad: krogit e-barzh. Mar karfec'h reiñ hoc'h ali ha
netra ken, grit 'ta e pajenn ar gaozeadenn.

Karl Aostria, pe Karl Habsburg, anavezet evel Karl Pemp pe Charlez Pemp (Charles
Quint gant ar C'hallaoued), pe evel Carlos Primero e spagnoleg, a oa ganet d'ar
25 a viz C'hwevrer 1500 e Gent, en Izelvroioù, ha marvet d'an 21 a viz Gwengolo
1558 e manati Yuste e Spagn, a voe roue Spagn hag Amerika spagnol dindan an anv
a g-Carlos Iañ Spagn, eus 1516 da 1556, roue Sikilia dindan an anv a g-Carlo IV
(1516-1558), ha kentañ roue a unvanas rouantelezhioù Kastilla, Aragon ha
Navarra, ha dug Brabant evel Charlez II Brabant (1515-1558), Impalaer santel
(1519-1555) evel Karl V Alamagn. Breur e oa da Ferdinant Iañ an Impalaeriezh
Santel a voe impalaer war e lerc'h.

Betek 1517 e voe savet en Izelvroioù Bourgogn, ha skoliet gant Guillaume de
Croÿ, aotrou Chièvres, ha goude gant Adrian VI, hag e voereb an arc'hdugez
Marc'harid Aostria .

E 1506,pa varvas e dad Fulup Iañ Kastilha, e voe legadet dezhañ Izelvroioù
Bourgogn, ha Franche-Comté.

En 1516, pa varvas e dad-kozh a-berzh e vamm Fernando II Aragon, e teuas da vout
roue Kastilha, war un dro gant e vamm Juana de Castilla (lesanvet Janed ar
Follez), hag e teuas dezhañ ivez rouantelezh Aragon, Navarra Uhel, Proviñs
Granada, Naplez, Sikilia, Sardinia, Inizi Balearez, Malta, hag an holl zouaroù a
oa da Spagn en Amerika.

En 1519, pa varvas e dad-kozh Masimilian Iañ an Impalaeriezh Santel, e
tegouezhas dezhañ douaroù Habsbourged Aostria ha dilennet e voe da Impalaer
Santel Roman German, goude keveziñ gant Frañsez Iañ (Bro-C'hall).

Karl, pe Carlos e Spagn, a voe lakaet kurunenn Kastilha war e benn e Cortes
Valladolid en 1518. Hogen divizoù a voe lakaet:

Gant kurunidigezh Carlos e krogas renerezh an Tiegezh Habsburg e Spagn : padout
a ray betek 1700 pa zegouezhas an Tiegezh Bourbon er vro. En 1518 e voe roet
dezhañ kurunenn Aragon e Zaragoza. Eñ eo ar roue kentañ a unvanas an div
gurunenn.

Bec'h en doa Carlos avat en e rouantelezh nevez en deroù. Entre 1520 ha 1521 e
voe un emsavadeg en Kastilha ma nac'he an dud gwelout ur rejant flamank Adrien
d'Utrecht o tont gant e lez Flamanked. Trec'het e voe an emsavadeg, kaset gant
Juan de Padilla en emgann Villalar. Carlos avat a blegas da gas ar Flamanked
kuit, betek Adrien d'Utrecht a lakaas envel da bab diwezhatoc'h, ha reiñ a reas
gouarnamant Kastilha da dud eus ar vro.

D'an 11 a viz Meurzh 1526 e timezas Carlos Iañ er Reales Alcázares de Sevilla d'
geniterv Isabel de Portugal, merc'h-vihan d'ar Rouaned Katolik ha c'hoar da João
III, roue Portugal, a oa dimezet bloaz a-raok, en 1525, da c'hoar Carlos Iañ,
Catalina de Austria. Diganti he doe ar vugale-mañ:



https://br.wikipedia.org/wiki/Judo

Un arz brezel hag ur sport emgannañ eo ar judo, a orin japanat. Krouet eo bet e
1882 gant ar mestr Jigoro Kano, diwar ar ju-jitsu. Kement hag "hent ar gwevnder"
e talvez ar ger judo. Pal ar judoka eo lakaat an eneber da gouezhañ war an tapiz
emgann, anvet tatami, pe pa vez an daou judoka war an tatami ober a-seurt ma ne
c'hallo ket fiñval ken pe ma tilezo diwar dagerezh pe alc'hwezh. Ar sal judo zo
anvet dojo. Ur porpant hag ur bragoù a ya d'ober ar judogi, gwiskamant ar judoka
- a reer anezhañ kimono alies daoust ma n'eo ket an anv reizh. Serriñ a reer e
borpant gant ur gouriz a zo e liv diouzh barregezh ar sportour. Ur sport olimpek
zo eus ar judo abaoe C'hoarioù Olimpek München e 1972.

Diouzh a lavarer, o sellet ouzh ar gwez leun a erc'h hag a dorre o brankoù tev
gant ar pouez, pa gouezhe er memes mare an erc'h diwar ar skourroù munut a ouie
plegañ e tennas ur manac'h japanat ar gentel da heul : unan gwevn a c'hall
trec'hiñ unan kreñv. Diwar se ha teknikoù emgann ar samouraied e savas Jigoro
Kano diazezoù ar judo hag e voe roet lañs d'ar Judo Kodokan an hentenn kelenn, e
1882, d'e daou vloaz warn-ugent. Soñjal a rae da Jigoro Kano ne glote ket gant e
vare an doareoù ma oa kelennet ar ju-jitsu, o vezañ ma oa teknikoù dañjerus da
zeskiñ pe ne oa ket barrek ar gelennerien. Skarzhañ a reas an tekinkoù dañjerus
hag e frammas ar re all e stumm kata, da aesaat ar c'helenn. Berzh a reas ar
judo kalz pelloc'h evit e Japan ha war ar memes tro e vrudas arzoù brezel ar
vro. Eus arz brezel ez eas tamm-ha-tamm da sport. Gant 8 million a dud ez eo ar
judo an trede arz brezel embreget ar muiañ er bed goude ar c'harate hag an
taekwondo. An hini kentañ eo e Frañs, hag ar pevare sport embreget ar muiañ e oa
e 2009.

Pa groger gant ar judo e wisker ur gouriz a liv gwenn ha cheñch a reer gouriz
a-feur ma vestronier teknikoù : goude al liv gwenn e teu al livioù melen,
orañjez, gwer, glas, gell, du. Meur a live zo d'ar gouriz du, diouzh derez an
dan : eus an dan kentañ d'ar pemvet dan. Gwenn-ha-ruz eo liv ar c'hwec'hvet,
seizhvet hag eizhvet dan, al liv ruz zo d'an navet dan. Evit ar vugale
peurliesañ, dezhe da cheñch liv alies a-walc'h e c'haller ober gant gourizioù
etre evit ar re gentañ : gwenn-ha-melen, melen-hag-orañjez, orañjez-ha-gwer,



https://br.wikipedia.org/wiki/Iwerzhoneg

An iwerzhoneg (Gaeilge) zo unan eus ar yezhoù gouezelek, komzet en Iwerzhon. En
Iwerzhon e ra an dud na blij ket ar yezh-se dezho gant an anvadur 'Gaelic'
(Gouezeleg), met gant ar yezhoniourien ha gant Bonreizh Iwerzhon ez eo
iwerzhoneg a vez graet anezhi peurvuiañ. Ober gant an anv gouezeleg a c’hell
lakaat da faziañ ha da gemmeskañ gant gouezeleg Skos, ur yezh kar komzet e
Bro-Skos.

Komzet e vez iwerzhoneg en enezenn a-bezh, e Republik Iwerzhon (Poblacht na
hÉireann, Republic of Ireland), hag ivez e Hanternoz Iwerzhon (Tuaisceart na
hÉireann, Northern Ireland). Yezh vroadel ha yezh ofisiel gentañ ar Republik eo,
hervez ar Vonreizh.

Gant ar gresianeg hag al latin ez eo an iwerzhoneg unan eus ar yezhoù skrivet
koshañ a zo en Europa, peogwir e kaver skridoù iwerzhonek kerkent hag ar
c’hwec’hvet kantved. "Amra Choluim Cille", ur skrid diwar-benn buhez sant Colm
Cille, eo ar skrid koshañ a zo deuet betek ennomp hiziv ; eus ar bloavezh 597
eo.

E 1366 e voe embannet "Statudoù Cill Chainnigh" (e saozneg, Kilkenny), al
lezennoù kentañ, savet gant ar Saozon o doa aloubet Iwerzhon, a-enep an implij
eus an iwerzhoneg gant an drevadennerien saoz, a zeue muioc’h-mui da vezañ
heñvel ouzh tud ar vro. Pa fellas d’ar roue saoz Herri VIII bezañ "roue
Iwerzhon" ivez, e 1541, e voe ret lenn an embannoù en iwerzhoneg dirak dileuridi
an drevadennerien er parlamant e Dulenn.

E dibenn an 19vet kantved ne chome ket kalz a dud o komz iwerzhoneg er vro ken,
goude Naonegezh vras ar bloavezhioù 1845 – 1849, pa varvas tremen ur milion a
dud gant an naon, an darn vrasañ anezho tud diwar ar maez hag iwerzhonegerien
anezho. Er skolioù e voe berzet an iwerzhoneg, adalek 1831. Muioc’h-mui e veze
implijet ar saozneg gant tud ar vro, ha gant ar vroadelourien. E niveridigezh
1891 ne oa nemet 3% eus ar vugale 3-4 bloaz a rae gant an iwerzhoneg.

Pa zeuas Iwerzhon da vezañ ur stad dieub e 1922 e teuas an iwerzhoneg da vezañ
yezh ofisiel, ha rediet e voe an holl skolidi d'e zeskiñ er skolioù kentañ hag
eil derez. Daoust m’eo yezh ofisiel ha yezh vroadel n’eo ket gwall implijet an
iwerzhoneg er vro. Met er bloavezhioù diwezhañ eo bet gwellaet kalzik stad ar
yezh. Abaoe 1996 ez eus ur chadenn skinwel en iwerzhoneg, "TG4", hag abaoe miz
Ebrel 2003 ez eus ur gazetenn bemdeziek, "Lá" (An Deiz) hag a zo embannet en
hanternoz Iwerzhon. Skingomzoù zo ivez : Raidió na Gaeltachta, a skign en
iwerzhoneg en enezenn a-bezh, Raidió na Life, ur skingomz lec’hel e Dulenn ; ha
bep sul e c’heller prenañ ur gazetenn sizhuniek en iwerzhoneg Foinse (stivell).

E miz Gouere 2003 en doa parlamant Iwerzhon degemeret ul lezenn nevez evit kas
an iwerzhoneg war-raok, al "Lezenn war ar Yezhoù Ofisiel, 2003". Evit gouzout
hiroc’h, en iwerzhoneg pe e saozneg, e c’hellit mont da welet [1].

Anavezet eo an iwerzhoneg ent-ofisiel en Hanternoz Iwerzhon ivez, abaoe Emglev
Gwener ar Groaz, skoulmet e 1998, hag a ro anaoudegezh ivez da skoteg Ulad (n’eo
ket ali an holl da c’houzout daoust hag ur yezh pe ur rannyezh eo skoteg Ulad).

D'an 13 a viz Mezheven 2005 e oa bet divizet gant Unaniezh Europa anavezout an
iwerzhoneg da yezh ofisiel : ar 21añ yezh ofisiel e vo, adalek ar 1añ a viz
Genver 2007.

Gaeltacht a reer eus ar c’hornioù-bro m’eo an iwerzhoneg ar yezh komzet pennañ
enno. En em astenn a ra ar gouezelegva-se e Conamara, er c’hornôg da gêr
Gaillimh/Galway, e kontelezh Dún na nGall/Donegal er gwalarn, hag e ledenez An
Daingean e kontelezh Ciarraí/Kerry, dreist-holl. Takadoù bihanoc’h zo c’hoazh e
kontelezhioù Korkig/Cork, Maigh Eo/Mayo, Port Láirge/Waterford ("An Rinn") ha
Mí/Meath.

Evit ar re na ouzont ket ar yezh e seblant an doare-skrivañ bezañ
kemplezh-spontus ! Pa gomprener ar reolennoù anezhi avat, e teu un tamm poell
d’an doare-skrivañ-se. Un tired lemm (´), anvet síneadh fada (pe berraet da fada
hepken), a gaver war vogalennoù evit merkañ o hirder. Diazezet eo kalz reolennoù
yezhadur war meizad ar vogalennoù "ledan" (a, o, u, á, ó hag ú) ha "strizh" (i,
e, í hag é), ha daou zoare kemmadur a zo. Diforc’hioù bras a-walc’h zo etre ar
rannyezhoù a gomzer er c’hornôg, en hanternoz, hag er mervent, evel ma vez e
brezhoneg. Diazezet eo ar yezh skrivet unvan war rannyezh ar mervent kentoc’h.

Er bloavezhioù 1940 e voe embannet gant gouarnamant Iwerzhon reolennoù ar yezh
skrivet unvan, "an Caighdeán Oifigiúil", a eeunas reizhskrivadur kalz gerioù.
Lizherennoù na vezent ket distaget a voe paouezet da skrivañ, hag eeunaet e voe
an doare d'aroueziañ distagadur ar vogalennoù. Da skouer :



https://br.wikipedia.org/wiki/Itriom

Un elfenn gimiek eo an itriom ; Y eo e arouez kimiek, 39 e niver atomek ha
88,906 e dolz atomek. Ur metal ardreuzat eo.

Ur metal liv an arc'hant eo an itriom, a gaver e kailhoù ma 'z eus lantanidoù.
Da arvelen e tro pa vez lakaet en aer. Un 8 900 tonennad ag itriom a voe
kenderc'het er bed e 2011, 8 800 anezho gant Sina ; India a roas 55 t, Brazil 15
t ha Malaysia 4 zonennad.

Gant ar soudard svedat Carl Axel Arthenius e voe kavet ur mell roc'hell e
kêriadenn Ytterby e-kichen Stockholm e 1787. Dre ma oa troet gant ar gimiezh e
kasas tammoù anezhi da veur a gimiour. E 1789 e kavas Johan Gaolin un elfenn
nevez en e damm, hag e 1794 ez embannas disoc'hoù e zielfennadennoù. E 1797 e
voe kadarnaet an dizoloadenn gant Anders Gustaf Ekeberg, a roas an anv yttria
d'an elfenn nevez abamalour ma krede dezhañ e oa unan eus al lantanidoù pe an
aktinidoù. Da heul labourioù ar Gall Antoine Lavoisier (1743-1794) war
termenadur an elfennoù kimiek e voe yttrium anv nevez an elfenn-se, a skriver
itriom e brezhoneg. E 1828 hepken e voe hiniennekaet ar metal gant ar c'himiour
alaman Friedrich Wöhler. Betek 1920 e voe "Yt" arouez kimiek an itriom, kent na
voe lakaet da Y.

Ur metal orjalennus eo an itriom, da lavaret eo e c'haller e astenn hep na
dorrfe.

Dazgweredus a-walc'h eo an itriom : oksidet e vez en aer, ha hidrogen a ro pa
vez lakaet da zaremprediñ an dour. Pa vez bruzunet e teu da vezañ distabil en
aer hag e c'hall deviñ mard eo an aer tommoc'h eget 400 ° C.

89Y eo an izotop stabil nemetañ, hag an hini nemetañ a gaver en natur. Boutin eo
an izotopoù 90Y ha 91Y a-c'houde skiriadur derc'hanel atomoù an uraniom er
c'hreizennoù nukleel pe en armoù nukleel. Tremen 30 izotop eus an itriom zo bet
kevanaozet, eus 76Y betek 108Y.

Ken damheñvel eo an itriom ouzh al lantanidoù ma oa bet lakaet da "zouar rouez"
evel al lantanidoù hag an aktinidoù er penn kentañ eus e istor ; gwir eo e vez
atav lantanidoù gant an itriom pa vez kavet en douar. Par da re al lantanidoù
terbiom ha disproziom eo da geñver e zazgweredusted, ha ken tost eo e skin
atomek (177,6) d'an douaroù rouez pounner ma tazgwered evelto pa vez dileizhet.

E 2011 e voe arver an itriom dasparzhet etre ar prierezh (59 %), ar vetalouriezh
(39 %), ar peurrest (2 %) o vont gant ar fardañ gwarelloù, binvioù elektronek ha
binvioù dre laser. Setu amañ un nebeud eus implijoù an itriom :

N'eus ket gwelloc'h eget an itriom evit an erounidoù-se ; klasket ez eus bet
implijout kalkiom en e lec'h, gant disoc'hoù dipitus avat.



https://br.wikipedia.org/wiki/Islandeg

Ur yezh c'hermanek eus skourr yezhoù skandinavek ar c’hornôg eo an islandeg
(íslenska), komzet en Island, dreist-holl. Un nebeud islandegerien a gaver ivez
e Kanada hag er Stadoù Unanet.

An islandeg eo ar yezh skandinavek emdroet an nebeutañ e-keñver an henyezh.
Furmoù disheñvel o devez an anvioù evit ezteurel o c’harg yezhadur : gant
morfemoù e vez merket an troadoù, ar reizh hag an niver, evel ma veze graet en
henskandinaveg.

En abeg da se n'eo ket re ziaes d’an dud eus Island hiziv an deiz lenn testennoù
eus ar Grennamzer, evel sagaoù ar Vikinged, bet savet tremen seizh kantved zo.

Skrivet e vez an islandeg gant al lizherenneg latin, gant un nebeud lizherennoù
dibar evel : Á/á, É/é, Í/í, Ó/ó, Ú/ú, Ý/ý, Ð/ð (distaget evel an "th" saoznek er
ger « this »), Þ/þ (distaget evel an "th" saoznek er ger « thin » pe evel ar "z"
spagnolek er ger « cabeza »), Ö/ö hag Æ/æ. Ne reer ket gant al lizherennoù "c",
"q", "w" ha "z".

Faðir vor, þú sem er á himnum. Helgist þitt nafn, til komi þitt ríki, verði þinn
vilji, svo á jörðu sem á himni. Gef oss í dag vort daglegt brauð. Fyrirgef oss
vorar skuldir, svo sem vér og fyrirgefum vorum skuldunautum. Og eigi leið þú oss
í freistni, heldur frelsa oss frá illu. Því að þitt er ríkið, mátturinn og
dýrðin að eilífu amen.



https://br.wikipedia.org/wiki/Isaac_Newton

Sir Isaac Newton a oa ur prederour, ur matematikour, ur fizikour hag ur
steredoniour Saoz bet ganet d'ar 4 a viz Genver 1643 e maner Woolsthorpe
e-kichen Grantham, ha marvet d'an 31 a viz Meurzh 1727 e Kensington.

Anavezet eo dreist-holl evit damkaniezh ar gravitadur ha krouidigezh, e kevez
ouzh Leibniz, ar jederezh boc'hedel. E levr Philosophiæ Naturalis Principa
Mathematica ("Pennaennoù Matematikel ar Brederouriezh Naturel") zo brudet evel
unan eus oberennoù pouezusañ Istor ar skiantoù. En oberenn-se e kaver e
zizoloadennoù diwar-benn an nerzh desach, teir lezenn ar fiñvoù hag ar mekanik
klasel. Noblet eo bet e 1705 gant ar Rouantelezh.

Ganet e voe Isaac Newton e Woolsthorpe-by-Colsterworth, el Lincolnshire
(Bro-Saoz). Feurmerion binvidik e oa e dud. Mervel a reas e dad tri miz a-raok
ma vije deuet Isaac Newton er gouloù hag e vamm a addimezas. Isaac vihan, a oa 2
vloaz, a voe fiziet en e vamm-gozh, dindan gwardoniezh e eontr. E vugaleaj ne
seblant ket bezañ bet gwall eürus. Da 5 bloaz e tarempredas skol kentañ-derez
Skillington ha goude hini Stokes.

E 1687 ez voe embannet e oberenn bennañ, "Pennaennoù Matematikel ar
Brederouriezh Naturel". El levr mañ e implij doareoù jediñ hag a zo gourdad ar
jediñ sturiadel. War tachenn ar gweled e wellaas an teleskop disvannus bet
krouet gant James Gregory, hag e embannas e 1704 e bleustrad Opticks ("Optik")
ma tiskouez ez eo ar gouloù gwenn ur meskaj a veur a liv disheñvel. Dedennet eo
oa Isaac Newton gant an alkimiezh hag an doueoniezh.



https://br.wikipedia.org/wiki/Hlodwig_Ia%C3%B1

Setu ur pennad diechu hag a denn d'an istor. Gallout a rit reiñ un tamm
skoazell, ha kreskiñ ar pennad: krogit e-barzh. Mar karfec'h reiñ hoc'h ali ha
netra ken, grit 'ta e pajenn ar gaozeadenn.

C'hlodwig, pe Hlodwig (war-dro 466 – 27 a viz Du 511), a oa roue ar Franked
Salian, war-lerc'h e dad Childerig Iañ, war-dro 480 goude Jezuz-Krist, en ur vro
er c'hornôg d'ar stêr Roen, en-dro da gêr Tournai. Eñ eo ar roue frank kentañ a
unvanas ar meuriadoù frank en-dro dezhañ. Dont a reas a-benn da astenn e veli
war an darn vuiañ eus Galia. Gwelet e vez gant an istor ofisiel gall evel kentañ
roue Bro-C'hall. Dont a reas e anv da vezañ skrivet Louis e galleg ha Loeiz e
brezhoneg.

Hlod a zo evit brud ha wig evit emgann e henc'hermaneg. Stumm alamanek hiriv:
Ludwig ha stumm latinaet : Ludovicus. Penn al lignez roueed kentañ e Bro-C'hall
eo bet Hlodwig, anvet Meroveed diwar anv un tad-kozh.

E dibenn ar Vvet kantved goude Jezuz-Krist e oa aet beli an Impalaeriezh roman
da get e Galia. Meur a bobl c'herman, a veze graet Barbared anezho, a oa o ren e
rouantelezhioù bihan.

Koulskoude e oa chomet milourien galian-roman hag a oa mestr war pastelloù-bro
zo, evel hini Soissons e-lec'h ma rene Syagrius.

Hlodwig, mab da Hilderik Iañ ha da vBasina, a zeuas da vezañ roue war ur
rouantelezh tro-dro da Tournai e Belgia a hiriv.



https://br.wikipedia.org/wiki/Himalaya

An Himalaya zo un aradennad-venezioù en Azia, a zisparti India diouzh Tibet. Eno
e kaver menezioù uhelañ an Douar.

Chadennoù uhel all zo en Azia: Hindu Kush, Pamir, ha Karakoram. Gwelet e vez
alies Karakoram evel ul lodenn eus Himalaya gant an alpaerion.

Dont a ra an anv eus ar sañskriteg : हिमालय, distaget jimalaia, zo daou c’her
ennañ, jima, « erc’h » hag alaia, « lec’h ».

An uhelañ aradennad-venezioù a zo er bed eo an Himalaya, gant pevarzek menez a
dap en tu-hont da 8 000 metr uhelder, evel ar menez Everest, an hini uhelañ
(8 848 m.), ar menez K2 (8 611 m.) hag ar menez Kangchenjunga (8 598 m.). Ar
menez uhelañ er bed, e-maez an Himalaya, eo ar menez Aconcagua en Andoù, gantañ
6 962 m uhelder. En Himalaya avat ez eus kant menez en tu-hont da 7 200 metr
uhelder!

En em astenn a ra an Himalaya war pemp stad : war du an Hanternoz Republik Pobl
Sina, war du ar C'hreisteiz en ur vont eus ar Reter betek ar C'hornôg: Bhoutan,
Nepal, India, Pakistan.

Eno e kaver eienennoù niverus, en o zouez darn eus stêrioù brasañ ar bed: an
Indus, ar Ganga, ar Brahmapoutra hag ar Yangtze.



https://br.wikipedia.org/wiki/Helios

Helios (Ἥλιος Hếlios e gregach) eo skeudenn doueel an Heol, an tommder hag ar
sklerijenn, e relijion Hellaz kozh. Mab eo da Hiperion ha Teia, breur eo da
Selene hag Eos.

Abred e voe kemmesket gant Febus, hag Apollon. Koulskoude n'eo ket un doue meur,
mevel eo da Zeus, bemdez e vez o redek etre daou benn an oabl en e garr aour, da
noz e vez o tiskuizhañ e penn pellañ ar c'hornôg, en hanternoz d'an Okean, en
enez ar Wenvidien.

En un taol lagad e wel kement tra a dremen war gorre an douar, hag e c'hall mont
da ziskuilhañ d'an doueed. Hervez an Odisseia, eñ an hini a oa aet da gemenn da
Hefaistos e veze Afrodit o chouriñ gant Ares, pe da z-Demeter eo Hades en devoa
skrapet he merc'h Kore.

Atav hervez an Odisseia, en doa chatal, bioù ha deñved, a veze mesaet e
Trinakria e Sikilia. Pa zegouezhas Ulises eno e klevas digant e ziouganer
Tiresias e oa arabat stekiñ ouzh al loened-se a oa sakr. Met e-keit ma oa o
kousket e kouezhas e vartoloded war al loened d'o debriñ. Dic'haou a c'houlennas
Helios digant Zeus, hag eñ da skeiñ e dan-taran ouzh lestr Ulises, ha ne chomas
bev nemetañ.

Doujet bras e oa helios, a c'hallje, eme tud Hellaz, paouez a sevel ma ne vije
ket enoret.



https://br.wikipedia.org/wiki/Heliom

An heliom zo un elfenn gimiek monoatomek, disliv, dic'hwezh, divlaz, hogozik
diemlusk, n'eo ket pistrius. He eo e arouez ha 2 e niver atomek. Emañ e deroù
heuliad ar gazoù nobl en Taolenn beriodek.

E boentoù birviñ ha teuziñ eo ar re izelañ e-touez an elfennoù ha n'eus anezhañ
nemet dindan stumm gaz, nemet e kondisionoù divoaz ha rust-kenañ e vefe. Ar
c'hondisionoù-se zo ret ivez evit krouiñ an nebeud liezelfennoù heliom hag a zo
holl distabil pa vez reizh ar gwrezverk hag ar gwask. Daou izotop stabil en deus
an heliom. Ar stankañ eo an heliom 4 hag ar rouesañ eo an heliom 3. A-bouez eo
emzalc'h an daou seurtad heliom 4 tanav (heliom I ha heliom II) evit ar
glaskerien a studi ar mekanikoù kwantek, anadenn an dreistberusted dreist-holl,
stad tizhet gant an heliom er poent lambda e 2,1768 K, war-dro −271 °C (da
−270,9732 °C evit bezañ resis) hag evit ar re a studi efed ar gwrezverkoù tost
d'ar zero klok war danvezioù all (evel an dreistherended).

Goude an hidrogen ez eo an heliom an elfenn stankañ en hollved, hag ar gaz nobl
ar skañvañ eus an daolenn beriodek. En hollved a vremañ, hogozik holl an helioù
produet zo disoc'h teuzadur nukleel an hidrogen er stered. War an Douar, e oa
bet krouet da-heul digenstagadurskinoberiant an elfennoù pounneroc'h evitañ : ar
rannigoù alpha zo nukleüsoù heliom a zeu diwar digenstagadur an uraniom, an
toriom hag eus hini o elfennoù mibien. Goude e grouidigezh e vez bac'het ul
lodenn anezho gant ar gaz naturel e feurioù tolpadur a ya betek 7 % dre volum.

Dizoloet e voe an heliom (eus ar gresianeg ἥλιος, hélios : Heol) evit ar wezh
kentañ gant Pierre Jules César Janssen, ur steredoniour gall, e kurunenn an Heol
e-kerzh ar fallaenn a c'hoarvezas d'an 18 a viz Eost 1868 ha, nebeut goude, gant
ar steredoniour saoz Sir Joseph Norman Lockyer, dindan stumm ur roudenn velenn
dianav er skalfad. Kinniget e oa an anv helium, nebeud amzer goude, gant hemañ
ha gant ar c'himiour Sir Edward Frankland, diwar skouer anv arouez an Heol er
vitologiezh c'hresian : Helios.

Dizoloet e voe e vezañs war an Douar e 1895 gant ar fizikour skosat Lord
Rayleigh hag ar chimiour slosat Sir William Ramsay. Abaoe ez eus bet kavet
pikoloù pourvezioù heliom e gweleadoù gaz naturel ar Stadoù-Unanet, a zo deuet
da vezañ e-giz-se ar pourchaser brasañ eus ar gaz-se er bed. E 1960 e tivizjont
sevel ur c'huzhiad en deus tizhet ur milliard a m3, e 1995, da lâret eo war-dro
180 000 tonnennad gaz. An Helium Privatization Act e 1996 a roas an aotre da
voulc'hañ ar pourvezioù-se adalek 2005.

Koulskoude, e dibenn 2006, e savas berrentez war an heliom e bed ar
skiantourien, hag en hini an embregerezhioù war a seblant, ar pezh en deus graet
un danvez strategel eus an heliom.

Roet e vez heliom da analañ dindan stumm meskadoù, enne 20% oksigen d'an
nebeutañ, d'ar glañvourien o dez poan oc'h analat abalamour m'eo stankaet pe
strishaet o hentoù analat uhelañ pe izelañ. A-drugarez d'e c'hludegezh izel, an
heliom a aesa ar strivoù evit analat.

Pa vez analet ur c'hementad heliom bihan e teu ar vouezh da vezañ skiltroc'h
e-pad ur pennadig rak ar c'herdin-mouezh a fraoñv buanoc'h gant ar gaz-se,
abalamour da zouester izeloc'h an heliom e-keñver hini an aer. Dinoaz eo pa ne
vez lonket ken kementadù bihan, rak ur gaz diemlusk eo an heliom. Analat
kementadoù brasoc'h avat en ur wezh, a c'hallfe degas ur vougadenn verr, a laka
unan da vaganiñ. Bet zo bet kazioù emboliezh an empenn kudennoù grevus eus ar
skevent e-touez an dud o deus analet heliom dindan gwask (en un doukenn).



https://br.wikipedia.org/wiki/Hachich

An hachich zo ar pezh a vez graet eus ar rousin kanab India. Dont a rafe ar
ger-mañ eus eus an arabeg حشّاشين (haššāšīn), sañset , a oa anv ur sektenn
vuzulman brudet evit en implijout. Heñvel eo ivez, dre zegouez, ouzh ar ger
arabek حشيش "foenn" (حشيش مخدر e vez lâret hachich en arabeg).

Kalz lesanvioù en-deus en o zouez hâch, chichoñ, choñ, tarbouif, teuteu, teuch,
chit, teuchi, bedo, spif, charras, butun drol, baz-butun, chokolad ha na pet ha
pet all c'hoaz… .

An hachich a vez graet gant ar c'hanab indian (Cannabis sativa indica). Adalek
an henamzer e vez debret an hachich . En XIXvet kantved e krogas arzourien
d'ober gantañ, med ar re-se a veveze an hachich mesk-ha-mesk gant absint
ouzhpenn da se, pezh so dañjerusoc'h evit ar yec'hed, anat deoc'h.

Bremañ ne vez ket debret kalz hachich ken e-barzh broiou ar c'hornôg, ret eo
goût ne oa ket kement-se a d-THC a-raok ha moaien a oa da zebriñ anezhañ hep
mont da fall, da-lâret-eo zo bremañ dek gwech muioch a d-THC met n’eo ket aze
emañ an dalc'h : N’emañ ket an aour g’an dilerien war ar raden (d’o soñj
dreist-holl) ha gwell e vez gante lakaat mesk-ha-mesk traoù a-bep-seurt zo tout
gant hachich, traoù louz lies gwech : hennezh, kaoc'h kañval, produ evit skaota
listri, dour Javel, ha kokaïn ral a wech evit lakat an dud da brenañ digant ar
memes diler en-dro. Toudt an traoù-mañ a lak anezhañ da vezañ skildrenk hag a
daol blaz fall warnañ, dreist-holl evit an hachich a vez graet "tcherno" deus
outañ (berradur eus tchernobil moarvat). An demz a zepant deus ar pezh a vez
laket e-barzh hag ivez eus orin an hachich : spegus pe druz, solut pe sec'h.
Hiziv an deiz e vez butunet kentoc'h evel ur sigaretenn (ur feilhenn pe ziv, pe
muioc'h c'hoazh) pe gant ur c'horn-butun (dre zour ivez, pri poazh hemañ,
houarn, koad…)

Ar plakennigoù a vez en-dro dezhe un tamm selofan serret kloz, kuit ne'z afe aer
pe dour e-barzh. Laket e vez e-barzh pakadennoù all gant an drafikerien. Ijinet
ez eus bet ur bern kuzhiadelloù. Bezañ zo bombezennoù evit dresañ ar pneuioù,
dezhe ur sichenn lemm-laka, bokoù Koka-Kola faos a vez fardet ivez evit ober ar
memestra ha kalz traoù all zo c'hoazh.

E-barzh broioù e lec'h a vez aotreet gant al lezenn evel an Izelvroioù e kaver
stalioù arbennik a werzh hachich.

Abaoe un nebeud amzer ez eur staget da broduiñ hachich e Bro-Suis dindan guzh.
Pourchaset e vefe war-dro 5% eus ar goulenn zo war an hachich er vro gant ar
produerezh-se. Tri seurt zo a vez anvet hervez ar menez e lec'h ma tiwan an
trevadoù, da lâret eo : ar Säntis, ar Pollux ha Palü.

En eneb-kàer emañ an hachich diouzh ar marijuana, n’eo ket naturel. Ha dram-a-ze
teu a-zivar da ze a-bep-sort efejou ha diêzamañchou gwéch a ve. Barradoù
kridiennoù ha poan benn pistigus hag a hell digouèo pa vé tranket pé butunet
trow fall. Skuiz-divi e teu da vé an nén a-zivarnehoñ. A-damm-da-damm 'n-om
gustum ar horf deuh an hachich, ha deus 12 gramm bep miz ’h a da veket 12 gramm
bep sizhun. Bar vro vé gwèrzet sortou hachich louz ha pistrius evid an dud.
N’eus ken méd an aïa hag an afghan hag a vefe « mad » méd maleüruzamant é réd
dan nén mon'd ta beked ar Broiou-Izel evid taped krog barzh. Herver or
studïadenn bét renet gant Le Nouvel Observateur zo 70% eus ar sortou hachich a
zo bar vro hag a vefe n'enne or flakadig sustañsou pistrius evid an dud. Alies
goude bé 'n om vaget gozig méd ga hachich hed pad michou zo heller kouèo en
diwaskadenn, enkrez hag anken pa ne vez ket hachich ken en ti hag é réd ‘ta
foeta bro evid prenë on tamm shit ha n’é ked tcherno anahoñ.



https://br.wikipedia.org/wiki/Ha%C3%B1v

An hañv a zo unan eus ar peder rannvloaz en takadoù kerreizh, an hini tommañ
d'an aliesañ.

N'haller ket lavaret pegoulz e krog an hañv ha ne vez ket gwelet petra eo an
hañv e pep lec'h pa n'eo ket ar memes rannvloazioù a zo en hantervoul norzh hag
en hantervoul su.

Er steredoniezh e vez termenet deiz kentañ an hañv evel hini ar goursav-heol, da
lavaret eo war-dro an 21 a viz Mezheven en hantervoul norzh ha war-dro an 21 a
viz Kerzu en hantervoul su. E-keñver an oablouriezh e kez termenet an hañv gant
mizioù Mezheven, Gouere hag Eost (Norzh) ha Kerzu, Genver, C'hwevrer (Su) en o
fezh. Tostoc'h ouzh ar fedoù eo an termenadur-mañ.

Koulskoude e vez kavet meur a zeiziad boas evit penn an hañv e bro pe vro. En
Iwerzhon e vez lidet an hañv d'ar 1añ a viz Mae, met e broioù all eo bet dibabet
ar 1añ a viz Mezheven pe an 21 a viz Mezheven. E steredoniezh Sina eo ar 6 a viz
Mae, pe seik, a zo deiziad kentañ an hañv.

E su ha gevred Azia e vez termenet an hañv evel ar maread etre Meurzh ha
Mezheven pa vez diwezh ar rannvloaz tomm ha donedigezh ar monson.



https://br.wikipedia.org/wiki/Gwez_(plant)

Ur wezenn zo ur blantenn goadek gant brankoù stag ouzh ur c'hef. Hervez
skiantourien 'zo e rank uhelder ur blantenn bezañ 3 metrad (6 metrad hervez lod)
d'ar bihanañ evit ober gwezenn anezhi.

Elfennoù a-bouez eus an natur eo ar gwez : produiñ a reont dioksigen ha
digreskiñ an dioksidenn garbon en aergelc'h, skoilhoù int ouzh ar c'hrignerezh,
goudor a roont d'un ekosistem en o deil ha pourveziñ a reont frouezh, koad ha
keuneud... hep ankouaat o ferzh e kaerder ar maezioù.

An elfennoù pennañ a ya d'ober ur wezenn eo ar gwrizioù, ar c'hef hag ar
brankoù. Gronnet eo ar c'hef hag ar brankoù gant kelligoù marv (ar rusk) hag a
warez o lodenn vev. An darn vrasañ eus ar gwez en deus delioù hag a zo e karg
eus ar fotosintezenn.

Bep ma kresk ar wezenn e krou koad nevez tro-dro d'ar c'hoad kozh. Ma troc'her
kef ur wezenn e c'heller gwelet evel-se kelc'hennoù sklaer ha teñval a-bep eil.
Er metoù kerreizh (ur c'houlzad sec'h hag ur c'houlzad gleb ar bloaz) e vez
ouzhpennet ur re gelc'henn (unan sklaer hag unan deñval) bep bloaz. Gant an
dendrokronologiezh e c'heller dielfennañ ar c'helc'hennoù-se evit anavezet oad
ur wezenn.



https://br.wikipedia.org/wiki/Gweuz

An diweuz, pe muzelloù, pe c'hoazh lapennoù en un doare kaozeek, eo lodennoù
kigennek diavaez ar genoù a c'holo dent an dud en nec'h hag en traoñ.

Distokañ o muzelloù a ra an dud pa gomzont ha pa vousc'hoarzhont, ha muioc'h
c'hoazh pa zebront, pa c'hoarzhont, ha pa huchont. Gant an diweuz ivez eo ez
ezteuler lod soñjoù neuze : mousklenniñ pa vezer displijet, kammañ ar genoù pa
vezer er boan.

Pokat a vez graet gant ar muzelloù. Daou seurt pokoù zo dre vras: ar re gant
muzelloù stardet hag ar re gant muzelloù digor.

Tud zo a liv o muzelloù: ruz-muzelloù e vez peurlieasañ, met a bep seurt livioù
all zo.

Tud zo a laka toullañ o muzelloù da blantañ traezhoù metalek enne, gwalennoù
serr pe zigor, pe c'hoazh tachoù pe spilhennoù.

Alies e vez ar vorianed gweuzekoc'h, pe muzellekoc'h, eget an dud all. Lod
merc'hed en Afrika a astenn o gweuz izelañ a-nebeudoù gant pladennoù-gweuz.
Merc'hed zo a glask tevaat o divweuz evit bout hoalusoc'h d'ar baotred ; evit-se
e rankont goulenn harp ar surjianerezh a strinko kollagen pe toksinoù botulek en
o muzelloù.

Pa vez koeñvet ar muzelloù e komzer eus ur vuzellad. Kement-se a c'hall
c'hoarvezout goude ur flemmadenn gant un amprevan bennak, ur wespedenn pe ur
wenanenn da skouer, pe un taol dorn.

Ur c'hleñved viruzel eo an eror ; unan eus e stummoù eo koeñvadur ur vuzell kent
ma teufe porbolennoù debronus warni.



https://br.wikipedia.org/wiki/Gremm_adnevezadus

Gremm adnevezadus pe energiezh nevezadus pe energiezh adnevesaus a reer eus
gremm a zeu eus andonioù a vez aspourvezet gant an natur a-hed buhez mab-den,
evel gouloù an Heol, an avel, ar glav, ar mareoù-mor, an tonnoù hag an
douarwrez. Evit kenderc'hañ tredan, tommañ an tiez hag an dour, kas karbedoù a
bep doare ha kenderc'hañ gremm e-maez ar rouedadoù ez implijer ar gremmoù
adnevezadus.

Er bloavezh 2011 e voe ar gremmoù adnevezadus 19% eus ar bevezadur gremm er bed
a-bezh. Ar bevdolz (9,30%) hag an dourdredan (3,78%) eo ar gremmoù adnevezadus
pennañ a zo bet arveret. Buan e kresk arver ar gremmoù adnevezadus all er bed
evelato. Un drederenn eus Stadoù ar bed a ra gant hevelep gremmoù evit bastañ da
dremen 20% eus o ezhommoù, ha muioc'h-mui a vo en dazont. Ar gremm aerluzel, da
skouer, zo o kreskiñ eus 30% bep bloaz : 282,482 MW a dredan a c'halle bout
kenderc'het e dibenn ar bloavezh 2012 dre nerzh an avel.

Ec'hon eo an tachennoù ma c'haller tapout gremmoù adnevezadus, ar pezh n'eo ket
gwir pa gomzer eus an treloskoù kondon, na gaver nemet en un nebeud broioù. Dre
ziorren arver ar gremmoù adnevezadus e teuer asur da gaout trawalc'h a c'hremm
bepred, da vihanaat tommadur ar blanedenn ha da zigreskiñ ar c'houstoù.

Raktresoù bras zo bet savet evit tapout hag implijout gremmoù adnevezadus, hogen
reoù vihanoc'h zo bet aozet evit ar broioù war ziorren hag ar rannvroioù
maeziat. Hervez Aozadur ar Broadoù Unanet e c'hall ar gremmoù adnevezadus
pinvidikaat ar broioù paourañ.

Adnevezadus e oa hogos an holl c'hremmoù implijet gant mab-den kent diorroadur
ar mengleuzioù glaou e kreiz an XIXvet kantved. Hep mar ez eo koshañ testeni eus
arver ur gremm adnevezadus an tammoù keuneud glaoudennet a zo bet kavet e Gesher
Benot Ya'agov en Israel, a voe devet 790 000 a vloavezhioù zo. N'eo nemet etre
400 000 ha 200 000 a vloavezhioù zo ma teuas mab-den boas da arverañ ar bevdolz
war ar pemdez, pa ouezas mestroniañ an tan.

Goude bout mestroniet an tan e teskas mab-den mestroniañ an avel evit kas bigi
war an dour : testeniekaet eo bet bezañs bigi dre lien war ar stêr Nil pemp mil
a vloavezhioù zo. Tostoc'h dimp e voe labour an dud, nerzh al loened, hini an
avel ha hini an dour ar gremmoù adnevezadus implijetañ, kevret gant ar bevdolz e
stumm ar c'heuneud.

E 1873 e krogas an dud da glask tapout gremm an Heol, gant aon na yaje ar glaou
da get. Betek deroù ar Brezel-bed kentañ e voe kaset arnodennoù. Ken abred ha
1911 e voe rakwelet pouez ar gremm heolel en dazont. E 1956 e voe kemennet
stroñs tireoulel 1973 gant M. King Hubbert ; er bloavezhioù 1970 e krogas al
luskad ekologour da stourm evit ma vije erlerc'hiet ar gremmoù adnevezadus ouzh
an tireoul, ha fardet e voe an aerluzelloù kentañ. Abaoe pell dija e veze
arveret gremm an Heol evit tommañ ha yenaat, hogen ret e voe gortoz ar
bloavezhioù 1980 evit ma vije lakaet panelloù fotovoltaek marc'hadmat a-walc'h
er c'henwerzh.

Dre dreuzfurmiñ nerzh fiñvel an avel a-drugarez da aerluzelloù e c'haller fardañ
tredan. Diouzh diñs tizh an avel ( v 3 ) {\displaystyle (v^{3})} eo ar gremm a
vez ganet, setu e kresk buan galloud un aerluzell betek he bog. Abalamour da
gement-se e vez staliet aerluzelloù e lec'hioù ma vez kreñv ha kendalc'hel an
avel, war ar menezioù hag er mor en diavaez d'an aodoù.

Eus 600 kW betek 5 MW eo skalfad ar galloud a vez kenderc'het, 1,5-3 MW o vout
ar galloud boutinañ a vez staliet. Etre 20% ha 40% eus o galloud a vez
kenderc'het gant an aerluzelloù peurvuiañ, tostoc'h da 40% el lec'hioù gwellañ.

War an hirdermen e c'hallfe ar gremm aerluzel bout kevatal da bemp gwech an
tredan a vez kenderc'het hiziv, ha bastañ da 40 gwech an ezhommoù a hiziv, gant
ma vo kavet un diskoulm da bep kudenn galvezel : staliañ kalz aerluzelloù war
tachennoù ec'hon ma c'hwezh avelioù kreñv ha stabil a-hed an amzer, e diavaez an
aodoù peurliesañ, er bed a-bezh, gant asant ar poblañsoù hag an aozadurioù
etrebroadel.

War-dro 20% eo kresk ar gremm aerluzel bep bloaz ; 238 000 MW e oa ar galloud a
oa staliet e 2011, en Azia, en Europa hag e Stadoù-Unanet Amerika. En hevelep
bloavezh e oa 83 Stad o werzhañ tredan bet kenderc'het dre nerzh an avel.

Ar gremm dourrenel eo ar gremm a daper diwar dour o kouezhañ pe o redek. War-dro
1,225 kg/m3 eo douester an aer da live ar mor, pa 'z eo 1 000 kg/m3 hini an
dour, da lavaret eo tremen 800 gwech muioc'h : kalz gremm zo da dapout diwar
forzh pe red-dour neuze, pe diwar donnoù ar mor. Meur a zoare zo da dreiñ nerzh
an dour e gremm a c'haller implijout :

Hiziv an deiz ez eo er c'henderc'hañ tredan dre stankelloù ster pennañ ar bomm
"gremm dourrenel". Tu zo da jediñ ar c'hementad a dredan a vo kenderc'het gant
un droellrod bet staliet e traoñ ur stankell : P = η ρ Q g h {\displaystyle
P=\eta \rho \,Qgh\!} m'emañ

Mard eo 85% efedusted an droellrod, 80 m3/s red an dour ha 145 m an uhelder e
c'hall an droellrod genel

Dre banelloù fotovoltaek e troer gouloù an Heol e tredan a-drugarez d'an efed
fotovoltaek a voe arsellet gant ar fizikour gall Edmond Becquerel (1820-1891) e
1839 : pa sko gouloù an Heol pe forzh pe c'houloù arall war ur gorread danvezel
e vez lonket ar gremm gant an elektron a zo e bann amsav an danvez ; argridet e
vezont hag e lammont e bann readur an danvez kent bout en o frankiz. Lod eus an
elektronennoù-se a vez c'hwimmet betek un danvez arall gant barr diabarzh an
danvez-se (barr Galvani), ar pezh a c'han tredan.

Bras eo bet kresk marc'had ar panelloù fotovoltaek abaoe 2003, ha darev eo da
vout unan eus andonioù pennañ ar fardañ tredan er bed a-bezh. Goude bout kresket
kalz e 2011 ez eo stabilaet, pa 'z eus bet un tammig muioc'h hepken a varregezh
e 2012 eget e dibenn 2011. Tost da 24 000 MW (24 GW) e oa barregezh ar panelloù
fotovoltaek er bed e dibenn ar bloavezh 2009 ; 40,7 GW e oa e dibenn 2010
(+69,6%), ha 71,1 GW e dibenn 2011 (+74,7%). Tremen 100 GW a oa staliet er bed e
dibenn 2012, ar pezh a c'hall kenderc'hañ 110 000 MW (100 TW) a dredan bep bloaz
– peadra da vastañ da ezhommoù un 30 milion a diegezhioù en Europa, a zo e penn
ar marc'had gant tremen 70 GW staliet e 2012.

Pal an holl wikefreoù-se eo tommañ ul liñvenn a servijo da genderc'hañ tredan pe
da voniañ gremm.

"Bevdolz" a reer eus danvez bevoniel a zeu eus bevedegoù bev pe marv nevez zo,
plant an darn vrasañ anezho. Evel andon gremm e c'hall ar bevdolz bout arveret
end-eeun dre loskadur da c'henel gwrez, evel ar c'heuneud, pe en un doare ameeun
goude bout bet troet da vevdrelosk dre argerzhioù kimiek, gwrezel pe vevgimiek.

Ar c'hoad eo ar bevdolz paotañ : gwez marv, skourroù, penngosoù, dilerc'hioù
benadur, skolpennoù, lastez an tiez ha teil kêr. Bevdolz ivez eo ar plant hag al
loened a c'hall bout troet da wiennoù pe da zanvezioù kimiek evel ar
bevdreloskoù. Meur a spesad plant a vez arveret gant greanterezh ar bevdolz :
bambouz, kanab, korz-sukr, elv, eukaliptuz, gouezvell, haleg, maiz, miscanthus,
palmez eoul sorghum, troioù-heol eo ar re implijetañ.

E parkadoù a-ratozh e vez gounezet ar plant a dalvezo da drelosk en abeg da live
uhel o askor dre hektar e-keñver ar c'hementad a c'hremm a vez arveret evit o
gounit. Ar gwinizh, da skouer, a ro war-dro 7,5 t a c'hreun dre hektar ha 4 t a
blouz dre hektar ; gant ar greun e c'haller fardañ bevdrelosk evit ar
c'harbedoù, ha devet e vez ar plouz a-benn kenderc'hañ gwrez pe dredan. Gant
harp ar gimiezh e c'haller treiñ keluloz ar bevdolz da c'hlukoz a-benn ober sukr
a servijo da vevdrelosk.

Tu zo ivez da arverañ ar bevdolz a-benn kenderc'hañ treloskoù evel ar metan CH4,
an etanol C2H6O hag ar bevdiesel. Metan, a anver "bevaezhenn" ivez, a c'haller
dastum diwar lastez o vreinañ, dilerc'hioù ar gounezerezh hag an dud. Etanol a
farder diwar maiz ha korz-sukr goude bout o lakaet da c'hoiñ. Ar bevdiesel a
genderc'her diwar dilerchioù boued evel al legumaj ha druzoni al loened.

Emeur oc'h ober enklaskoù a-benn arverañ bezhin, abalamour ma ne vez ket debret
an darn vrasañ anezho ha ma c'haller gounez betek dek gwezh muioc'h anezho eget
a blant war an douar. Dre o lakaat da c'hoiñ e c'haller kenderc'hañ bevdiesel,
etanol, hidrogen ha metan.

Abaoe ar bloavezhioù 1970 e vez kenderc'het etanol gant Brazil, a zo deuet da
vout an ezporzher pennañ er bed hag an eil kenderc'her goude Stadoù-Unanet
Amerika. Diwar korz-sukr e vez fardet an etanol-se, ha n'eus karbed ebet ken e
Brazil hag a ya en-dro gant trelosk kondon hep etanol. Gwrez ha tredan a vez
kenderc'het diwar dilerc'hioù ar fardañ etanol. En S. U. A. e vez 10% etanol er
strilheoul, "E10" eo anv ar meskaj-se, ha fardet e vez kirri a c'hall mont
en-dro gant muioc'h ag etanol c'hoazh.

E 2010 e teue 3% eus trelosk karbedoù ar bed eus ar bevdolz ; 31 Stad a lakae
bevdrelosk en o zreloskoù kondon. Hervez an IEA e c'hallfe ar bevdreloskoù
bastañ da dremen 25% eus ezhommoù ar bed er bloavezhioù 2050.

En Douar emañ ar gremm gwrezel a vez anvet "douarwrez" ; diwar ar gremm-se e teu
gwrezverk danvez an Douar. Daou orin zo d'ar gremm douarwrezel : stummadur ar
blanedenn (20%) ha digevanidigezh elfennoù ar mein (80%). Tremen 5 000 °C eo
gwrezverk kalon an Douar, ur 6 400 km dindan e c'horre. Dre ar wrez hag ar gwask
a ren eno e teuz lod reier da stummañ magma skañvoc'h eget ar reier sonnel ;
pignat war-c'horre a ra ar magma neuze, ha tommañ reier ha dour krestenenn ar
blanedenn betek war-dro 370 °C. Ar gremm-se eo a anver gremm douarwrezel.

En Henoadvezh ar maen dija e kouronke an dud e dourioù an eien havel ; ar
Romaned a implije an dourioù-se evit tommañ o annezioù. Hiziv an deiz avat ez eo
ar c'henderc'hañ tredan arver pennañ ar gremm douarwrezel.

Marc'hadmat, solius, padus ha naet eo ar gremm douarwrezel. Betek-henn ne veze
arveret nemet e-kichen bevennoù ar plakennoù tektonek, hogen dre araokadennoù
kalvezel ez eo bet ec'honaet an tachennoù ma kaver mammennoù gremm douarwrezel
bras ha solius evit tommañ an annezioù. Dre ar puñsoù erlemel e pign aezhennoù
gwered brouti a oa paket e diabarzh ar blanedenn, met kalz nebeutoc'h a vez
bannet en aergelc'h eget gant an treloskoù kondon ; digesket e vije tommadur ar
blanedenn neuze mar bije diorroet arver ar gremm douarwrezel e-lec'h hini an
treloskoù kondon.

E 2013 e oa ur varregezh dreist 1 780 MW gant ar c'hreizennoù douarwrezel a oa
war sevel e 12 Stad.

Alies e vez droukvesket "gremm adnevezadus" ha "gremm naet" ; gant ar gremmoù
naet ne vez kenderc'het saotradur ebet, pe re nebeut evit noazout d'an endro,
padal e c'hall ar gremmoù adnevezadus louzañ an natur : dre zastum ha deviñ ar
bevdolz e c'haller kemmañ an endro ha saotrañ an aer. Noazus eo an holl
c'hremmoù adnevezadus eta, en un doare eun pe ameeun.

Hervez ar metoù eo natur ha kementad ar gremmoù adnevezadus : nebeud ha vevdolz
ha kalz heol zo e gouelec'h ar Sahara, kalz gremm douarwrezel zo en Island pa'z
eus nebeut a heol eno. An natur hec'h-unan neuze a levezon ar c'hementad a
c'hremm adnevezadus a c'haller arverañ. Un diskoulm d'ar gudenn-se eo boniañ ar
gremm, an tredan e daspugnerioù, an dour en oglennoù da skouer.

Jedet ez eus bet e c'hallfer bastañ da ezhommoù gremmel ar bed a-bezh a-benn
ugent pe daou-ugent vloaz gant ardivinkoù da arverañ gremmoù adnevezadus bet
staliet war 0,4% eus gorread an Douar. Kevatal da hini an treloskoù kondon hag
ar gremm derc'hanel e vefe ar c'houst, met ret e vefe degas kemmoù bras er
rouedadoù kenderc'hañ, boniañ ha dasparzhañ ar gremm, ar pezh a zo hervez youl
ar c'hevredigezhioù hag ar bolitikourion.



https://br.wikipedia.org/wiki/Gouren

Ar gouren a zo ur sport emgannañ a-zaou hag e bal dezhañ a zo da bep eneber
diskar an eil hervez reolennoù termenet strizh. Ne c'heller implij nep arm nemet
reoù an izili hag ar c'horf. Meur a zoare a vez kavet e pep bro ken he deus
Breizh he hengoun dezhi (gouren breizhek) hag e vez meneget ar gouren e Breizh
evel an hini nemetañ.

Ar gouren libr a zo bet degemeret er C'hoarioù Olimpek e 1901. Ar gouren
gresian-ha-roman a zo nes d'ar gouren a veze pleustret en Olimpia e-pad ar
C'hoarioù olimpek kozh hag e veze priziet gant Gresianed kozh p'en em gannent en
noazh, met gwisket gant eoul olivez evit ma vije diaes kregiñ en izili ar
gourener all.

Daou stil gouren a vez kavet : ar gouren gresian-ha-roman m'eo difennet d'an
emgannerien tapout krog el lodenn eus ar c'horf zo dindan ar gouriz hag ar
gouren libr. Ouzhpenn-se e weler gourenoù m'eo difennet chom e gourvez (gourenoù
ar broioù keltiek evel ar gouren breizhek hag ar gouren skosat) hag an darn
vuiañ eus ar re all.

Peurliesañ e vez pleustret ar gourenoù gant amatourien. Ar broioù o deus kaset
d'ar C'hoarioù olimpek ar c'hourenerien wellañ a zo bet Iran, ar Stadoù-Unanet,
Rusia, Bulgaria, Hungaria, Sveden, Finland ha Turkia.



https://br.wikipedia.org/wiki/Gouennlazh

Ur gouennlazh zo an diouennadur fetis, c'hoantaet, reizhiadek hag aozet eus ur
strollad pe eus ul lodenn eus ur strollad etnek, broadel, relijius pe gouennel.

Nevez eo meizad ar gouennlazh. Krouet e oa bet ar ger « genocide » e 1944 gant
Raphael Lemkin, kelenner war ar gwir amerikan a orin yuzev ha polonat, diwar ar
wrizienn henc’hresianek genos, « ganedigezh », « seurt », « spesad », hag al
lostger « -cide », a zeu eus al latin caedere, « lazhañ », « lazhadegañ ».
Termeniñ a rae ar ger-se en ur studiadenn embannet gant an Ensavadur Carnegie
evit ar peoc’h etrebroadel (« Axis Rule in Occupied Europe ») evel an torfed
a-enep an denelezh kaset da benn gant an nazied a-enep ar pobloù yuzev ha tzigan
e-doug an Eil brezel bed. Skrivañ a ra : « Ret eo kavout gerioù nevez evit
meiziadoù nevez. Dre ouennlazh, e fell dimp ober anv eus distruj ur vroad pe eus
ur strollad etnek. »

Stricto sensu, ar meiziad gouenn e spesad Mab-Den zo kentoc’h un naoutur
sokiologel evit genetek. Koulskoude, gwir pe get, ez eus anezhi e spered ar
ouennlazherien. Diazezet eo o zorfed war naoutur un disheñveladur, eus ur seurt
pe un all, eus ur boblañs a soñjont eo « mall he c’has » ha war an naoutur e
aparchantont dre o ganedigezh da strollad an dud zo anv anezhañ, er c’hontrol
eus ar pezh a weler er brezelioù ideogel ma vez an enebourien oc’h en em gemer
an eil ouzh ar re all abalamour ma soñjont ez eo an dud a laka ar mennozhioù
politikel da skignañ.

Mellad 2 ar Feurskrid evit diarbenn ha moustrañ an torfed gouennlazh, degemeret
gant bodadenn-veur ar Broadoù Unanet, d’an 9 a viz Kerzu 1948, a zisklêr :

Er feurskrid-mañ, ar gouennlazh a vez graet eus forzh pe hini eus an oberoù
da-heul graet gant ar youl da zistrujañ, ha pa vefe penn-da-benn pe evit lod
hepken, ur strollad etnek, broadel, relijius pe gouennel : a) Muntr eus izili
eus ar strollad ; b) Gaou grevus da anterinder korf pe bred izili ar strollad;
c) Lakaat a-ratozh ar strollad en ur stad bevañ a zegaz e zistruj en un doare
fetis ha pa vefe an holl strollad pe ul lodenn anezhañ hepken ; d) kemer
disentezioù a-benn mirout ouzh ar ganedigezhioù e diabarzh ar strollad ; e)
treuzkas bugale dre ret eus ar strollad d’ur strollad all.

Adkemeret eo bet an termenadur e mellad 6 Statud Roma (17 a viz Gouere 1998), a
ziazez ar lezvarn kastizañ etrebroadel.

Tri gouennlazh zo bet anavezet war tachenn ar gwir gant an aozadurioù
etrebroadel dindan an ABU :

Anavezet eo bet en deus lazhadeg ar bobl armenian e 1915 perzhioù a denn d’ar
gouennlazh en un danevell eus an ABU diwar-benn kraf an diarbennadur hag ar
moustradur eus an torfed gouennlazh savet gant kuzul enklask Gwirioù Mab-Den –
iskuzul-enklask evit ar stourm a-enep an disparzherezh hag evit gwarz ar
minorelezhioù – e-doug 38vet dalc’h kuzul ekonomikel ha sokial an ABU . An
danevell-se, anavet diwar anv he danveller Benjamin Whitaker, zo bet aprouet
gant kuzul-enklask Gwirioù Mab-Den an ABU d’an 29 a viz Eost 1985

Kaset da benn gant an nazied en Alamagn, e Polonia hag e Bro-C’hall (en Elzas e
Schirmeck). Ar gouennlazh-se zo bet anavezet gant Lez-varn Nuremberg krouet gant
ar Rouantelezh-Unanet, Bro-C’hall, an URSS hag ar Stadoù-Unanet e 1945, war un
dro gant krouidigezh an ABU. Gallout a reer lavaret en deus talvezet gouennlazh
ar Yuzevien da zave evit termeniñ petra eo an torfed gouennlazh.

Kaset da benn gant milisoù hutu dispac’helour krouet gant renad Habyarimana, zo
bet anavezet gant an ABU, e danevell e kuzul-enklask diwar Gwirioù Mab-Den d’an
28 a viz Even 1994, ha goude d’ar mare ma oa krouet al Lezvarn kastizañ
etrebroadel evit ar Rwanda (disentez 955 degemeret gant ar c’huzul surentez d’an
8 a viz Du 1994 . Kadarnaat a ra an disentez-mañ an disentez 935 er memes
bloavezh).



https://br.wikipedia.org/wiki/Golf

Ar golf a zo ur sport a resisted, c'hoariet er-maez, ma vez ar c'hoarierien o
skeiñ en ur volotenn d'he c'has betek un toull, gant sikour bizhier-kamm houarn
anvet kleuboù. Pal ar c'hoari a zo ober an nebeutañ a daolioù war un dachenn
termenet. Evit ober ar sport-mañ n'eus ket ezhomm bezañ ur sportour a live uhel,
n'eo ket an nerzh fizikel a gont met talvoudoù e-giz an andur, an teknik hag an
nerzh spered, ar perzh pouezusañ.

Lavaret e vez a-wechoù e teu eus ar c'hoari kroked, brudet adalek an XIXvet
kantved, met kalz koshoc'h eo e wrizioù. Reolennet e Bro-Skos e 1754 gant ar
Royal & Ancient Golf Club eus Saint Andrews, ar sport-se en deus orinoù
liesseurt. Degaset eo bet eus an Izelvroioù e lec'h oa bet c'hoariet gant an anv
"kolf" abaoe ar XIIIvet kantved. Dre studiadennoù all eo bet merzet ivez e oa
bet c'hoariet ur sport damheñvel e Sina en XIvet kantved.

Kregiñ a ra ar golf da vezañ brudet en eil lodenn an XIXvet kantved, gant
diorroadur ar c'hleuboù prevez hag ar golf a vicher e Bro-Skos hag e Bro-Saoz, e
lec'h ma z'eo bet lakaet e plas e 1980 an Open breizh-veuriad kentañ c'hoariet
etre tud a vicher. An diorroadaur en em led e pad ar c'hentañ brezel bed, er
mare ma z'eo o kemm an urzh e-touez ar galloudezhioù bedel, an Amerikaned o
terriñ an dreist wir Bro-Saoz. War-lerc'h an eil Brezel Bed, gwelet e vez broioù
nevez o arruout war an dachenn: Afrika ar Su, Alamagn, Bro-Spagn, Korea ar Su,
ar Japan, pe Aostralia. Bedeladur gwir ar golf a vo e fin an XXvet kantved. E
2003 60 milion a dud a c'hoari golf er bed.

D'an 9 a viz Here 2009 e oa deuet ar golf en-dro da vezañ ur sport olimpek, ha
lakaet e vo war programm ar C'hoarioù Olimpek e 2016 e Rio de Janeiro.



https://br.wikipedia.org/wiki/Goa

Goa (गोवा e konkani) zo unan eus stadoù Unaniezh India, war aod mervent ar vro.
Emañ etre stadoù Karnataka er c’hreisteiz hag er reter ha Maharashtra en
hanternoz. Betek 1961 e oa un drevadenn eus Portugal ha neuze e voe staget ouzh
India dre heg.

En em ledañ a ra stad Goa war 3 702 km², a-hed aod Mor Arabia. Trovanel eo an
hin : tomm e vez a-hed ar bloaz. E miz Mae e vez ar wrez en hec’h uhelañ (etre
30 °C ha 39 °C). Glaveier ar monson a gouezh etre miz Mezheven ha miz Gwengolo.
Miz Kerzu ha miz Genver eo ar mizioù plijusañ a-fet gwrez : neuze e vez etre
20 °C d’an nebeutañ ha 30 °C d’ar muiañ.

E 2001 e oa 1,344 milion a dud o vevañ e Goa. Ur c’hard anezho a oa kristenien
hag an div drederenn Hindouiz. Komzet e vez konkaneg (konkani) gant 51,5 % eus
an dud, marateg (marathi) gant 33,4 % anezho ha kannadeg (kannada) gant 4,6 %.
Un nebeud tud a gomz portugaleg c’hoazh, un aspadenn eus ar 400 vloaz ma oa bet
renet ar vro gant Portugal.

E 1498 e oa erruet er vro an Europad kentañ, Vasco da Gama. Goude-se e voe
aloubet ar c’horn-bro gant soudarded Portugal, ha dont a reas da vezañ unan eus
lodennoù Stad Portugalat India. Eno e voe ar beleg Frañsez Zavier o prezeg an
aviel er XVIvet kantved. E 1961 e voe aloubet Goa gant nerzhioù India, war urzh
Nehru, ha staget e voe ouzh ar vro-se. Betek 1987 e oa ul lodenn eus tiriad Goa,
Daman ha Diu. Neuze e voe dispartiet tiriad Daman ha Diu diouzh Goa a zeuas da
vezañ unan eus stadoù Unaniezh India.

An touristerezh eo an obererezh pennañ e stad Goa. Touristed eus ar bed a-bezh a
zeu di da dommheoliañ war traezhennoù an aod ha dont a ra an Indianed pinvidik
ivez da dec’hout diouzh tommder re vras an hañv er c’hêrioù bras. Gweladenniñ a
reont ivez ar savadurioù bet lezet gant an drevadennerien bortugalat, evel an
ilizoù eus ar XVIvet kantved.

Gounezet e vez riz er vro, kenkoulz ha kraoñ-kokoz ha kraoñ-kajou. Pesketaerezh
zo ivez (40000 den).



https://br.wikipedia.org/wiki/Giuseppe_Garibaldi

Giuseppe GARIBALDI (Nisa, 4 a viz Gouere 1807 – Caprera, 2 a viz Mezheven 1882)
a oa ur soudard hag ur politikour italian. Brudet eo abalamour m’en doa kemeret
perzh er stourm evit unvaniezh politikel Italia en XIXvet kantved. Un arouez eus
adsav broadel Italia eo Garibaldi, en Italia ha dre ar bed. Dre ma kemeras perzh
en emsavadegoù en Italia hag e Suamerika eo anavezet evel “Haroz an daou ved”.

Ganet e oa bet d’ar 4 a viz Gouere 1807 e kêr Nisa (a oa e Rouantelezh Sardigna
en amzer-se), en ur familh pesketaerien. "Peppino", evel ma veze lesanvet, a
dremene kalz amzer er porzh. Daoust ma oa speredek ha ma plije dezhañ lenn, ne
blije ket kaer ar skol dezhañ. Abred a-walc’h ez eas da voraer hag e 1832 e
teuas da vezañ kabiten.

En amzer-hont e oa muioc’h-mui a dud en Italia o doa c’hoant e vefe dieubet o
bro diouzh yev Aostria. E 1833 e teuas Garibaldi da vezañ ezel eus ar strollad
kuzh La Giovine Italia (Italia Yaouank), bet savet gant Giuseppe Mazzini. E miz
C’hwevre 1834 e kemeras perzh en un emsavadeg e Piemont. Kondaonet e voe d’ar
marv, dre zesfailh, gant ul lez-varn eus Genova.

Tec’hout a reas dreist an harzoù betek Marsilha hag e 1836 ez eas da Suamerika.
Eno e savas a-du gant emsavidi Republik ar Rio Grande en o brezel a-enep Brazil
ha neuze e reas anaoudegezh gant Ana Ribeiro da Silva. Tec’hout a rejont o-daou
da Vontevideo, en Uruguay, ha dimeziñ a rejont eno. Kemer a reas perzh Garibaldi
hag e wreg er brezel renet gant tud Uruguay a-enep an diktatour arc’hantinat
Juan Manuel de Rosas.

Goude bloavezhioù e Suamerika, e teuas Garibaldi da Italia en-dro, e miz Ebrel
1848.

Er bloavezh 1848 e oa, e meur a vro en Europa, pobloù oc’h en em sevel hag o
c’houlenn muioc’h a frankiz. Dispac’hioù 1848 a reer eus ar reveulzioù-se a
c’hoarvezas e Bro-C’hall, en Alamagn, en Hungaria, e Roumania, e Polonia, en
Aostria hag en Italia. E meur a hini eus stadoù Italia (Stadoù ar Pab,
Dugelezh-veur Toskana, Rouantelezh Sardigna) e klaskas ar gouarnamantoù degas
kemmoù en doare ma veze renet ar vro. E Rouantelezh Lombardia-Veneto, a oa e
dalc’h Impalaeriezh Aostria, e voe un emsavadeg gant ar bobl. Garibaldi, en doa
tapet un tamm mat a vrud evel stourmer e Suamerika, a gemeras perzh dizale en
emgannoù ouzh an Aostrianed, e penn un armead savet gantañ, pa ne oa ket bet
degemeret en arme roue Sardigna. En diskar-amzer e voe dilennet da gannad e
Chiavari, e-kichen Genova. Er bloaz war-lerc’h e oa e Roma, o tifenn ar gêr-se
ouzh ar C’hallaoued a glaske aloubiñ anezhi, pa oant deuet, sañset, da
skoazellañ tud Roma en o stourm ouzh an Aostrianed. Dont a reas Garibaldi da
vezañ ur gwir haroz broadel. Goude un trec’h kentañ war ar C’hallaoued e voe
faezhet ganto ha rankout a reas tec’hout kuit. Neuze e varvas e wreg, Anita,
d’ar 4 a viz Eost 1849. Mont a reas kuit Garibaldi diouzh Italia ha goude meur a
viz en em gavas e New York e 1850 hag e Perou e 1851.

E 1854 e teuas en-dro da Italia. E 1859 e tarzhas ar brezel ouzh an Aostrianed e
hanternoz Italia, adarre. Emglev he doa graet Rouantelezh Sardigna gant
Bro-C’hall da gas kuit an Aostrianed diouzh Lombardia. E penn un armead
emouestlidi anvet Cacciatori delle Alpi ("Chaseourien an Alpoù") e oa Garibaldi.
Trec’h e voe war armeoù Aostria meur a wech, e Varese, e [[Como]...

Dipitet-bras e voe Garibaldi avat, pa voe echu ar brezel ha pa welas roue
Sardigna o reiñ Kontelezh Nisa da Vro-C’hall, evel digoll en eskemm ouzh o
skoazell er brezel. E miz Ebrel 1860, hag eñ kannad evit Nisa, e kemeras ar gaoz
war se e Parlamant Piemont e Torino. Hag er bloavezhioù war-lerc’h e voe unan
eus an dud genidik eus Nisa a vrude an irredentismo, ar c’hoant da stagañ ouzh
rouantelezh Italia rannvroioù nes ma oa italianegerien.

E miz Ebrel 1860 ivez e voe emsavadegoù e Messina ha Palermo e Rouantelezh an
Div Sikilia. Bodet e voe ur mil bennak a emouestlidi gant Garibaldi, en ur
armead lesanvet I Mille pe Camicie Rosse (Rochedoù Ruz). Mont a rejont gant bigi
eus Genova da Sikilia e miz Mae. Eno e voe trec’h arme Garibaldi adarre war
nerzhioù Rouantelezh Div Sikilia. Goude aloubiñ Sikilia penn-da-benn e treuzas
Strizh-mor Messina ha mont war-zu an norzh. A-benn ar 7 a viz Gwengolo e oa
erruet e kêr Napoli. Daoust da se n’en doa ket faezhet arme Rouantelezh Naplez.
En emgann bras Volturno, d’an 30 a viz Gwengolo, ne voe trec’h arme Garibaldi
nemet peogwir ez erruas arme Rouantelezh Piemont war he sikour. Daoust ma felle
da C’haribaldi mont war Roma goude-se, ne voe ket graet, rak ne felle ket da
roue Piemont tagañ kêr ar Pab, en doa graet emglev gant Bro-C’hall da virout e
stadoù dizalc’h. Divizout a reas Garibaldi reiñ an holl zouaroù bet aloubet
gantañ da roue Piemont-Sardigna, Vittorio Emanuele II, ha mont war e leve da
g-Caprera, un enezenn e hanternoz Sardigna a oa bet prenet gantañ e 1855.

Ne chomas ket pell en e gorn avat. Pa grogas Brezel Diabarzh Stadoù Unanet
Amerika e 1861, en em ginnigas Garibaldi da vont du-hont, a-du gant arme an
norzh. Met nac’het e voe e ginnig gant ar prezidant Abraham Lincoln, rak ne
c’halle ket hemañ reiñ e c’hoant da c’h-Garibaldi a c’houlenne daou dra : 1) ma
vefe lavaret sklaer e vefe torret ar sklaverezh da vat, ha 2) ma vefe-eñ lakaet
e penn arme an norzh.

E 1862 e klaskas Garibaldi sevel un arme da aloubiñ Stadoù ar Pab. Met ar
wech-mañ e savas en e enep arme ar roue Vittorio Emanuele II, a oa roue Italia
bremañ. Rak tagañ Stadoù ar Pab a zisplijfe d’ur bern Katoliked dre ar bed. Gant
an impalaer gall Napoleon III e oa bet kaset soudarded da Roma da zifenn ar gêr
diouzh nep argad. Nec’het e oa ar roue Vittorio Emanuele II gant taol nevez
Garibaldi eta. Soudarded ar roue a dapas krog ennañ e Calabria, pa oa o klask
kerzhet war Roma, gant emouestlidi eus kreisteiz Italia. Kaset e voe d’an
toull-bac’h. Buan e voe lezet da vont avat. Hag e 1866 e c’hallas mont d’an
emgann adarre, pa savas rouantelezh Italia a-du gant Prusia, da vare ar brezel
etre Prusia hag Aostria-Hungaria. Spi en doa roue Italia e c’hallje kemer bro
Venezia digant Aostria. Bodet e voe "Chaseourien an Alpoù" gant Garibaldi ha
mont a reas an arme-se, 40 000 den enni, war-zu Trentino. Daoust ma voe trec’h
war an Aostrianed en emgann Bezzecca e rankas Garibaldi paouez da vont war-raok,
pa voe sinet un arsav-brezel etre rouantelezh Italia hag Aostria.

Skoazell a roas Garibaldi ivez d’an Trede Republik c'hall er brezel etre Prusia
ha Bro-C'hall e 1870.



https://br.wikipedia.org/wiki/Franz_Kafka

Franz Kafka a zo bet ganet d'an 3 a viz Gouere 1883 e Praha, Aostria-Hungaria,
ha marvet d'an 3 a viz Mezheven 1924 e Kierling (Klosterneuburg), Aostria.

Ma 'z eo brudet Franz Kafka a-drugarez da zaou romant : Der Prozeß (Ar Prosez)
ha Das Schloß (Ar C'hastell) ha d’un danevell, Die Verwandlung (An
Treuzstummadur) he zitl, e ranker lavarout ez eo kalz ledanoc’h e oberenn. Unan
eus he ferzhioù pennañ eo an aergelc’h a denn d’ar gwallhuñvreoù, ha d’ur
gevredigezh beuzet dindan ar bureverezh hag a wask an dud. Hervez Hendrik
Marsman eo an aergelc’h-se un “ergorelezh iskis-tre.” Alies e lavarer ez eo
oberenn Kafka un arouez eus plas mab-den en hon amzer. Re all a soñj dezho n’eo
ket un taol-arnod, ur stourm enep “nerzhioù uhelañ”, a-benn adreiñ d’an den ar
frankiz da zibab evitañ e-unan.

Franz Kafka a zo bet ganet e Praha. E dad-kozh, Jacob Kafka a zeue eus ur gêr
vihan anvet Osek. En em staliañ a reas e Praha hag eno e tigoras ur stal. Mab
Hermann Kafka (1852-1931) ha Julie Kafka, bet ganet Löwy (1856-1934), eo Franz
Kafka. Daou vreur en deus bet, Georg ha Heinrich, an daou anezho bet marvet pa
oant bugel (e 1885 hag e 1887), ha teir c’hoar : Gabrielle (Elli) (1889-1941),
Valerie (Valli) (1890-1942) hag Ottilie (Ottla) (1892-1943). E-pad an Eil
Brezel-bed e voe kaset an teir anezho da c’hetto Łódź, ha mervel a rejont ennañ
pe en ur c’hamp-kreizennañ. E-unan e voe Franz e-pad e vugaleaj. E yezh-vamm a
voe an alamaneg.

Etre 1889 ha 1893 ez eas Kafka da skol kentañ-derez Fleischmarket (« Marc’had ar
c’hig », hiziv an deiz straed Másna) e Praha. A-fed deskadurezh yuzev e lidas e
vBar Mitsva pa voe 13 vloaz, hag e kemeras perzh peder gwech ar bloaz el lidoù
er sinagogenn. Goude ar skol kentañ-derez ez eas d’ar skolaj stad alamanek e
Praha (Altstädter Deutsches Gymnasium). Echuiñ a reas gant e zeskadurezh e 1901.
Buan-tre e voe dedennet gant al lennegezh (aet eo diwar wel e skridoù kentañ,
chañsoù zo e vefent bet distrujet gantañ) ha gant ar sokialouriezh. E vignoned a
voe d’ar mare-se Rudolf Illowy, Hugo Bergmann, Ewald Felix Pribram hag Oskar
Pollak. E vakañsoù a drememe war ar maez, e ti e eontr Siegfried, mezeg e
Triesch. E vachelouriezh a dapas e 1901, ha goude-se e veajas e Norderney hag e
Helgoland. E-pad ar goañv 1901 e krogas e studioù e skol-veur Charlez e Praha.
Goude div sizhunvezh war ar gimiezh e cheñchas hag e studias ar gwir, an
alamaneg hag istor an arzoù. Ne veajas ket kalz, ha kemer a reas perzh er
gevredigezh anvet Lese- und Redehalle der Deutschen Studenten, ur gevredigezh he
fal aozañ abadennoù gouestlet d’al lennegezh. E 1902 e kejas ouzh Max Brod, hag
a voe e vignon gwellañ hag a lakaas embann e oberenn. E 1906 e voe degemeret
evel doktor war ar gwir gant ar c’helenner Alfred Weber hag ur staj a reas e-pad
ur bloaz e lez-varn Praha. E 1909 e lakaas embann e skridoù kentañ e-barzh ar
gelaouenn munikian Hyperion. D’ar 1añ a viz Du 1907 e krogas da labourat evit ar
gompagnunezh asurañs italian Assicurazioni Generali. Eno e chomas e-pad 9 miz
hag e roas e zilez d’ar 15 a viz Gouere 1908. Hervezañ e oa kement a labour ken
ne c’halle ket skrivañ. Pemzektez goude e krogas da labourat evit an
Arbeiter-Unfall-Versicherungs-Anstalt für das Königreich Böhmen (ensavadur
asurañs evit ar gwallzarvoudoù labour e rouantelezh Bohemia). Eno e chomas betek
ma vefe kaset war e leve gant lañs, e 1922. Ma oa techet Kafka da zisprizañ e
labour, e voe gwelet mat, hag e pignas e diabarzh ar gompagnunezh.

Ouzhpenn e labour evit ar gompagnunezh asurañs e kendalc’has da skrivañ hag ur
programm pemdeziek a savas : labour er burev diouzh ar mintin, kousk-ae da
greisteiz, goude-se pourmenadenn, pred gant mignoned pe gant e familh, ha stagañ
a rae gant ar skrivañ diouzh an abardaez betek diwezhat en noz. E-pad unan eus
an nozvezhioù-se e savas “evel ma vefe bet mezv” an istor anvet Das Urteil (Ar
Varnadenn).

E vignoned wellañ a voe Max Brod, ar prederour Felix Weltsch, ar sionour Hugo
Bergman hag ar soner piano Oskar Baum. A-hed e vuhez en devoe Kafka darempredoù
diaes gant ar merc’hed. E 1912 e kejas gant Felice Bauer, ur plac’h eus Berlin.
Kenskrivañ a rejont e-pad pemp bloaz ha div wech e timezjont hep eurediñ gwech
ebet. Met karantez platonek a oa evit Kafka, diazezet war ar c’henskrivañ
dreist-holl. Tamm-ha-tamm e verzas ne blijfe ket dezhañ bevañ gant Felice, hag o
darempred a chomas a-sav e 1917.

E 1919 e prometas Kafka dimeziñ gant Julie Wohryzeck, ur sekretourez eus Praha,
met a-enep-krenn e oa e dad. An darempred ganti a chomas a–sav er memes
bloavezh, diwar c’houlenn Julie war a seblant. E penn-kentañ ar bloavezhioù 1920
en doe Kafka un darempred berr ha kreñv-tre gant ar skrivagnerez ha kazetennerez
anarkourez tchek anvet Milena Jesenská. Marteze eo hi ar plac’h a sikouras
anezhañ ar muiañ, met diaes e voe da Franz bezañ gant ur plac’h ken lirzhin. E
1923 ez eas betek Berlin gant ar pal dont a-benn da skrivañ hep bezañ direnket
gant e familh. Eno e kejas gant Dora Diamant, ur skolaerez 19 vloaz anezhi, o
tont eus ur familh yuzev ortodoks a bPolonia. Asambles e vevjont, hag a-drugarez
dezhi e voe dedennet Kafka gant an Talmud. E-pad ur pennad e soñjjont zoken
divroañ da bPalestina.

E 1917 e krogas da skopañ gwad, hag e voe diouganet an droug-skevent. Neuze e
krogas da glemm (evel ma c'haller lenn en e lizheroù da Felice), hag ec’h
implijas abeg e gleñved evit chom a-sav gant e bromesa a briedelezh. Ouzhpenn e
soñje dezhañ e oa diaes bezañ skrivagner ha bevañ ur vuhez “voutin” war un dro.
Gwall zisheñvel e oa e bersonelezh diouzh hini Felice.

Ouzhpenn bezañ hurennek e soñjer e oa ivez Kafka tapet gant diwaskadennoù
reoliek,ur fobienn sokial, poan-benn ha diaesterioù evit kousket. N’en doa ket
kalz a fiziañs e doareoù boutin ar medisinerezh, hag e klaskas stourm a-enep d’e
gleñvedoù en ur chom hep debriñ kig hag en ur evañ laezh nann-pasteuret.
Profitañ a rae eus e vakañsoù evit mont da heuliañ pareañsoù e sanatoriomoù, hag
evit hen ober e voe roet dezhañ vakañsoù dreistordinal gant e implijer. E 1922
ez eas war e leve, abalamour d’e yec’hed. Daoust ma yae gwelloc’h an traoù
gantañ (skrivañ a reas kalz) ur wech dilojet da vBerlin, ez eas e yec’hed wa
fallaat e-kerzh ar goañv 1923-24. Yen e chome e ranndi, hag abalamour da gresk
ar prizioù e rankas goulenn ma vefe kaset traoù dezhañ eus Praha. Kemend-se ne
sikouras ket anezhañ da bareañ.

Pa zeuas Max Brod da welout anezhañ e miz Meurzh 1924, e oa ken fall stad Kafka
ken e tivizas Max Brod kas anezhañ da bPraha en-dro. E miz Ebrel e voe diouganet
droug-skevent er c’harlochenn. Anat e oa neuze ne vevfe ket Kafka e-pad pell.
D’ar mare-se ne oa na penisilin na treuzwazhiadur. Nebeutoc’h-nebeutañ e tebre
Kafka, ar pezh a lakae anezhañ da vezañ heñvel ouzh Gregor Samsa, tudenn bennañ
Die Verwandlung (An Treuzstummadur).

E-pad ar mizioù diwezhañ e voe sikouret gant e vignon, ar mezeg Robert
Klopstock, hag a rae war e dro. Met re ziwezhat e oa. Kafka a voe kaset da
sanatoriom Kierling, nepell diouzh Vienna, hag eno e varvas d’an 3 a viz Even
1924, kazi sur abalamour d’an dizvouediñ, en e gichen e oa Dora Diamant. E gorf
a voe kaset en-dro da bPraha ha douaret e voe d’an 11 a viz Even 1924 e bered
yuzev nevez Žižov (Praha-Strachnitz).

Hervez Kafka e oa ar skrivañ ur redi don ha nes, ur seurt “obererezh spontus”, a
redie anezhañ da zigeriñ penn-da-benn e gorf hag e ene. En ul lizher a gasas da
Oskar Pollack e miz Genver 1904 e tispleg Kafka : "Ul levr a rank bezañ ur
vouc’hal a droc’h ar mor skornet a zo ennomp, sed ar pezh a gredan.” Lavarout a
rae ivez : “Ma ne zihunomp ket abalamour d’un taol meilh-dorn war hor penn roet
gant al levr emaomp o lenn, da betra lenn anezhañ ?” Hervez Kafka e ranker
skrivañ evel ma vefec’h en ur riboul teñval, hep gouzout penaos e tispako an
tudennoù.

Oberenn Kafka a zo bet savet en alamaneg penn-da-benn, war-bouez un nebeud
lizheroù a gasas da v/Milena Jesenská. E-pad e vuhez e lakaas embann un nebeud
testennoù berr hag an Treuzstummadur (Die Verwandlung). E romantoù evel Das
Schloß (Ar C'hastell) hag Amerika a chomas diechu. Ur fin a zo d’ar Prozeß (Ar
Prosez) met diechu e chom ar 7vet pennad, ha ne c’haller ket bezañ sur eus urzh
ar pennadoù.

A-raok mervel e c’houlennas Kafka gant Max Brod (e vignon hag e sevener
testamant) distrujañ holl e skridoù. Ne sentas ket Brod, hag er c’hontrol e reas
e seizh gwellañ evit ma vefe anavezet oberenn Kafka. Ne ouezer ket re ha sirius
e oa Kafka pe get pa c’houlenne e vefe devet e skridoù. Gouzout a reer avat en
deus devet ul lodenn (enni ur pezh-c’hoari) e-unan pe gant Dora. Evit a sell
ouzh ar skridoù ne zeuas ket a-benn Max Brod da dapout a-raok an eil brezel bed
e voent distrujet gant ar Gestapo e penn-kentañ 1933 : 20 kazetenn ha 35 lizher
a voe tapet ganto e ranndi Dora e Berlin. Daoust da c’houlennoù kannad Tchekia e
Berlin e chom kollet da viken an danvez-se.

Brod ne gemeras ket e kont ali Kafka ha e lakaas embann lodenn vrasañ e oberenn.
Ma teuas a-benn da embann ar romantoù er bloavezhioù 1920, ne zeuas ket a-benn
da embann ar peurrest (lizheroù, deizlevr) a-raok an eil brezel bed. Pa voe
aloubet Praha gant an nazied e miz Meurzh 1939 e tec’has kuit da bPalestina, en
ur gas gantañ skridoù Kafka. Tabut a sav war ar pezh a lakaas Max Brod da
embann, rak mervel a reas Kafka a-raok bezañ bet amzer da gempenn e skridoù :
echuiñ a ra Das Schloß e-kreiz ur frazenn, ne oa ket bet niverennet pennadoù Der
Prozeß hag amsklaer eo danvez Das Schloß (Ar C'hastell). War a seblant en deus
Brod diblaset pennadoù 'zo, kemmet frazennoù ha cheñchet poentadur pennadoù zo.

E 1961 e teuas a-benn Malcolm Paisley da zastum lod brasañ skridoù orin Kafka er
Bodleian Library e skol-veur Oxford. Diwezhatoc’h e voe prenet skrid orin ar
Prosez hag emañ bremañ e dielloù lennegezh alaman Marbach. Ur wech dastumet
gantañ ar skridoù e savas Paisley ur gevredigezh, gant ar pal adembann ar
romantoù en o stad orin. Kemend-se a voe graet gant embannadurioù S. Fischer
Verlag. Paisley a reas war-dro embannadur Das Schloß (Ar C'hastell) e 1982 ha
hini Der Prozeß (Ar Prosez) e 1990. Jost Schillemeit a reas war-dro Der
Verschollene (titl Kafka eo, gant Max Brod e oa deuet da vezañ Amerika) e 1983.
An embannadurioù-se a c’haller gwelout war internet, dindan an anv Project
Kafka. Goude marv Kafka e voe dielfennet, burutellet ha meulet e oberenn. E
dudennoù a vev en ur bed ne c’hallont ket meizañ ha dic’halloud en em gavont
dirak nerzhioù dianv, damheñvel ouzh ur gwallhuñvre. Ar vuhez a seblant bezañ ur
c’hevrin ne c’hallont ket diluziañ, evel ur milendall n’eus ket tu da guitaat.
E-touez temoù Kafka emañ an digenvez, an huñvreoù, spontoù ha kemplezioù. Ken
kollet hag e dudennoù eo Yann Lenner. Ken dibar eo aergelc’h e skridoù ken ez
eus bet savet un anv-gwan diwarno : kafkaian an hini eo. Talvezout a ra evit
kement tra diskiant, diboell, luziet ha dibosubl da veizañ.

Gant spisted ec’h implije Kafka an alamaneg. Ur c’hemm bras a zo etre an
implij-se ha neuz iskis ar bedoù bet ijinet gantañ, a denn da huñvreoù
peurliesañ. Setu perak e vez gwelet evel un diaraoger dreistrealour. Merket eo
ivez e yezh gant stad an alamaneg e Praha (ur yezh skrivet oa dreist-holl,
implijet gant nebeut a dud) hag e stummadur war ar gwir. Levezonet eo bet gant
ar yideg ivez. Ma n’eo ket stank an anvioù-gwan e skridoù Kafka e kaver kalz a
stagelloù enno : ma, neuze, daoust ma ha met. Ganto e tiskouez da Yann Lenner ez
eus meur a zibab en e destennoù. Peurliesañ ez eo gwall vihan an diforc’h etre
ar pezh a lavar an tudennoù hag ar pezh a lavar an danevellour, ar pezh a greñva
c’hoazh an aergelc’h huñvre a gaver en e skridoù, enno mesket ar fedoù gwir ha
diwir, ar barnadennoù hag ar prederiadennoù. Yann Lenner en em gav neuze bac’het
e empenn an dudenn bennañ, met santout a ra war un dro ez eo disheñvel an traoù
diouzh ar pezh a sant.



https://br.wikipedia.org/wiki/Francis_Picabia

Francis-Marie Martinez de Picabia (22 a viz Genver 1879 e Pariz – 30 a viz Du
1953 e Pariz) a oa ul livour, un treser hag ur skrivagner a voe tost ouzh dada
hag ouzh an dreistgwirvoudelezh.

E Skol Arzoù-kaer hag e Skol-uhel an arzoù-kinklañ e studias. Etre 1903 ha 1908
e tarempredas Alfred Sisley ha Camille Pissaro ha levezonet e voe gant livourien
skol Barbizon. E zourlivadur anvet Caoutchouc (1909) a zo gwelet evel unan eus
oberennoù diazez an arz difetis.

E 1911 e tostaas ouzh strollad Puteaux a veze bodet e studio al livour Jacques
Villon, hag eñ breur Marcel Duchamp. Orfegour e teuas da vezañ hag e 1912 e
krouas Saloñs ar Section d'or e Puteaux. Brudet e teuas da vezañ e 1913 e New
York, da-geñver un diskouezadeg enArmory Show. E New York ivez e savas ar
gelaouenn 291 gant Marcel Duchamp ha Man Ray. Levezonet e voe gant ar Broyeuse
de chocolat ha mennozh an oberennoù ready-made bet ijinet gant Marcel Duchamp,
hag e 1913 e stagas gant tresadennoù diazezet war an tresañ oberiañ : peurliesañ
e kopie pe ec'h eeunae skeudennoù a gave e kelaouennoù skiantoù evel La Science
et la Vie.

Etre 1913 ha 1915 ez eas meur a wech da New York ma kemeras perzh e luskadoù
arzoù rakward. Meur a oberenn mekanikel a savas hag e 1916 e krouas ar gelaouenn
391 e Barcelona, hag e tostaas ouzh dada. E 1918 e kejas ouzh Tristan Tzara hag
izili all dada Zürich. Asambles gant André Breton e vrudas pennaennoù dada e
Pariz. Met rendaelour, a-enep pep tra ha planter-reuz e oa Picabia : e 1921 e
paouezas da zaremprediñ izili all dada. Ouzhpenn bezañ dedennet gant ar c'hirri
e oa dedennet ivez gant ar sinema hag al luc'hskeudenniñ : en e skridoù war ar
sinema e tiouganas pegen pouezus e teufe ar sinema amerikan da vezañ. E 1924 e
savas senario ar film berr Entr'acte', sevenet gant René Clair. Labourat a reas
goude-se gant Rolf de Maré.

Goude 1945 e savas oberennoù difetis en-dro. Rivinet e voe poegwir e plije ar
c'hirri (perc'henn e oa war ouzhpenn 150 karr) ha riboulat. Sevel a reas neuze
oberennoù bihan liesseurt, ul lodenn anezho diazezet war skeudennoù kavet e
kelaouennoù pornografiezh. E oberennoù diwezhaén a denn d'an arz bihanañ : pikoù
liv strwete war foñsoù unliv, ha titloù evel Je n'ai plus envie de peindre, quel
prix ?, Peinture sans but pe c'hoazh Silence.... An diskouezadeg kentañ ma voe
taolet ur sell ouzh holl e oberenn a voe aozet e 1949 e diskouezva René Drouin e
Pariz.

E dibenn 1951 e voe paket gant an arterioskleroz seizañ, hag e voe rediet da
baouez da livañ.



https://br.wikipedia.org/wiki/Formulenn_1

Ar Formulenn 1, pe F1, ez ofisiel, FIA Formula One World Championship (Kevezadeg
bed FIA ar Formulenn 1) zo renkad uhelañ ar redadegoù kirri, redet er bed holl.
Brudet-tre eo an F1, evel ar C'hoarioù Olimpek pe Kib vell-droad ar bed. Aet eo
ar maout gant Sebastian Vettel ha gant ar skipailh Red Bull-Renault e 2013.

Renet e vez ar sport-se gant ar FIA, a skriv a reolennoù gant ar skipailhoù,
meret e vez gant ar FOA ha kevredigezhioù-all renet gant Bernie Ecclestone. Bep
bloaz e vez redet ur gevezadeg ar vlenierien (abaoe 1950) hag ur gevezadeg ar
saverien (abaoe 1958) gant kirri un-plas ha war troioù serret ha peurbad, met
a-wechoù war troioù amzeriat evel Monaco. Ur redadeg zo anvet Priz Bras, diwar
ar galleg Grand Prix, ur ger implijet en e yezh orin e saozneg. Pep blenier, pep
saver-kirri, pep troiad a rank kaout un Dreist Aotre, a zo an aotre uhelañ roet
gant ar FIA.

Goude bezañ bet redet gant saverien kirri bras pe bihan a zo deuet ur mare renet
gant "artizaned" saoz betek ar bloavezhioù 1980, a-raok dedennañ ur wezh all ar
saverien bras, dedennet gant an askouezhioù mediaouek. Studiet e vez e Formulenn
1 teknikoù eus an teknologiezhioù egor a c'hall dont war ar kirri boutin, da
skouer ar sistemoù KERS pe ERS war-zu an daou-nerzh, pe er c'hontrol e implij ar
saverien-kirri ar sport evit tiskouez o mestroni war un teknologiezh, evel an
turbo evit Renault Sport.

Diazezet eo ar sport war an Europa, e-lec'h ma'z eo ganet, hag e-lec'h ma chom
an darn vrasañ eus e saverien, eus e arvesterien ha eus e vlenierien, met tizhet
en deus arvesterien e bed a-bezh, o vezañ sellet er skinwel gant 527 milion a
dud e 2010.

Ar ger Formulenn 1 a c'hall termeniñ ar gevezadeg met ivez reolennoù teknikel ar
c'hirri un-plas hag a zo adwelet gant ar FIA bep bloaz. Strizh-tre eo ar
reolennoù-se war mentoù ar c'harr, sailhad ar c'hefluskerioù, an teknikoù
implijet evit sevel ar c'harr. Diwar-benn savete ar blenier a zo ar reolennoù-se
ivez. Ar c'hirri-se a c'hell tizhout 350 km/ez hervez an troiad, daoust ma vez
strishoc'h-strisañ ar reolennoù evit an aerodinamiezh pe ar c'hefluskerioù (da
skouer ne c'helle ur c'heflusker tizhout nemet 15 000 tro/munut). 5 G a c'hell
bezañ gouzañvet gant ar vlenierien gant tizh ar c'hirri o treiñ. Graet eo vez
Formulennoù 1 ar kirri a red dindan ar reolennoù-se.

Emañ orin ar Formulenn 1 er redadegoù kirri eus mare kentañ an XXvet kantved,
gant ar redadegoù etre kêrioù. Etre an daou vrezel e oa ur seurt Henamzer eus ar
Formulenn 1, gant redadegoù war troioù serret hag ar saverien Mercedes hag Alfa
Romeo da skouer. N'eo avat nemet goude an Eil Brezel-bed a oa bet ijinet
reolennoù nevez evit ur rummad dreist war ar redadegoù kirri, er bloavezh 1946.
1950 eo bloavezh ar c'hevezadeg kentañ.

Ar Priz Bras kentañ eo hini Priz Bras Breizh-Veur redet war tro Silverstone e
Bro-Saoz d'ar Sadorn 13 a viz Mae 1950. Krouet ez eus bet ur gevezadeg gant meur
a dro european, redet dindan reolennoù ar Formulenn 1 hag ur redadeg er
Stadoù-Unanet gant redadeg brudet an Indianapolis 500, daoust ma oa redet
honnezh dindan reolennoù all.

Krouet eo bet ar gevezadeg e-barzh un Europa a oa oc'h adsevel, ha neuze en em
harp war skipailhoù ha kirri eus ar bloavezhioù 1930. Ijinet e 1937, an Alfa
Romeo 158 a vestroni ar redadegoù kentañ hag he blenier Giuseppe Farina a
c'hounez ar gevezadeg kentañ. An eil Priz Bras a wel redadenn gentañ ar Scuderia
Ferrari a zo c'hoazh er F1 bremañ. Ar skipailh-se a c'hounez ar gevezadeg div
wech e 1952 hag e 1953 gant Alberto Ascari dindan reolennoù ar Formulenn 2, met
ar bloavezhioù-se zo mestroniet gant ar blenier arc'hantiniz Juan Manuel Fangio
a c'hounez e 1951 gant Alfa Romeo, e 1954 gant Maserati ha Mercedes, e 1955 gant
Mercedes, e 1956 gant Ferrari hag e 1957 gant Maserati adarre.

Gant ar bloavezhioù 1960 e krog ur mare nevez mestroniet gant skipailhoù ha
blenierien saoz a ginnig doareoù nevez da sevel kirri, d'ober redadegoù ha memes
da werzhañ plas war ar c'harr. Gant rener ar Scuderia Ferrari Enzo Ferrari e vez
graet, gant un tamm goap, "Garajisted" eus ar saverien ha skipailhoù nevez-se,
peogwir ne savont ket alies o c'hirri met bodenniñ a reont. Met mare ar saverien
vras a zo echu hag ar skipailhoù bihan-bihan-se a vestr ar bloavezhioù-se o
pouezañ war ar c'hastelloù-karr. Ijinour Colin Chapman hag e skipailh Team Lotus
a zeu eus ar mare-mañ, gant soñjoù ijinek, evel ar c'hastell-karr unkouc'h war e
Lotus 25. Blenierien brudet ar mare-se eo Mike Hawthorn, Jack Brabham a zo ar
blenier kentañ en deus gounezet ur gevezadeg war e garr-eñ, ha dreist-holl ar
Skosed Jim Clark ha Jackie Stewart.

Finn ar bloavezhioù 1960 a verk ivez un nebeut cheñchamant diwar-benn natur ar
F1. Divizout a ra ar CSI, an aozadur a ren ar redadegoù kirri, da aotreiñ ar
sponsorañ a-benn rentañ fas d'ar c'houstoù o vrasaat. An hini kentañ eo Team
Lotus da leuskel e lifre British Racing Green evit livioù ruz hag aour Gold
Leaf. Cheñchamantoù zo ivez war ar girri. A-benn mirout ar girri war al leur eo
ret leuriañ ar c'harr gant an aer, ha setu perak eo bet ijinet angelloù huhel ha
dañjerus. Goude meur a wallzarvoud eo bet divizet da ober angelloù izel a verko
skeudenn ar F1.

Neuze a gresk kalz ha buan kasadennoù ar kirri, a zeu da vezañ diaesoc'h da
vleniañ ha mervel a ra meur a vlenierien e-pad ur redadeg pe esaeoù, evel Jim
Clark, Wolfgang von Trips ha setu perak e vez anavezet ar bloavezhioù evel
bloavezhioù du evit ar Formulenn 1. An istor divinadellek zo istor Jochen Rindt,
un aostriz a rede gant Lotus war e Lotus 72 dispac'hel, gant distanerioù
e-kostez (a ziskouez framm kirri F1 an dazont) da skouer. Marvet eo Jochen Rindt
e-pad esaeoù Priz Bras Italia 1970 pa oa penn ar c'hevezadeg. N'hallint ket ar
re all merkañ muioc'h a boentoù egetañ, ha neuze e teuio Jochen Rindt an hini
gentañ kampion dalif. Gant ar Skosiz Jackie Stewart e vez cheñchet an traoù hag
e vez soñjet muioc'h diwar benn savete.

Lod gentañ a bloavezhioù 1970 a zo bet mestroniet dre vras gant Lotus hag
Emerson Fittipaldi hag ivez gant Jackie Stewart a gounez teir wech gant Matra ha
Tyrell. Kregiñ a ra ivez McLaren da c'hounit redadegoù ha goude un titl e 1974
gant Emerson Fittipaldi a-raok e tistro Ferrari e 1975 gant un titl gounezet
gant Niki Lauda. Gounit a ra James Hunt gant McLaren an titl ar bloaz goude, ur
bloaz merket gant gwallzarvoud spontus Nikki Lauda war an dro Nordschleife.

Nevezadennoù teknikel bras zo bet ijinet en eil lod ar bloavezhioù 1970,
a-wechoù dreist, a-wechoù hep dazont, evel an hini kinniget gant Tyrell a
ziskuzh e bP34 e 1976, ur c'harr gant c'hwec'h rod. Daoust un trec'h gant Jody
Scheckter ne vez ket bet miret an direustl-se. Un dra all eo Wing car Lotus (pe
Karr askell), krouet e 1977. Mestroniet eo ar c'hevezadeg 1978 gantañ hag ar
blenier amerikan Mario Andretti. Implijet eo gwelloc'h an aer a ya war-dro ar
c'harr gant ur sistem nevez a implij ul leur efed. 1977 a sell ivez redadeg
kentañ Renault gant ur c'heflusker mod nevez, ur c'heflusker turbo a vestronio
ar Formulenn 1 e-pad dek vloaz bennak.

Difennet eo ar Wing car e 1983 pa vez degemeret ar c'hefluskerioù turbo hag ar
saverien bras daoust ma oa disfiz gant ar skipailhoù saoz da gentañ. Dont a ra
ar saverien bras da vezañ kevelerien d'ar skipailhoù, Brabham (renet gant Bernie
Ecclestone a zo e penn ar FOCA) gant BMW, goude 1982, McLaren gant Porsche ha
Williams gant Honda. Gounezet eo bet an titl saverien kentañ gant ur c'heflusker
turbo e 1982 gant Ferrari, daoust ma ya titl ar vlenierien gant Keke Rosberg, en
deus ur c'heflusker Cosworth aergelc'h. Nelson Piquet eo an hini kentañ a
c'hounez un titl gant ur c'heflusker turbo, gant e Vrabham-BMW. Mestroniet eo ar
bloavezhioù-se gant McLaren-Porsche Niki Lauda hag Alain Prost, ha goude-se gant
Honda da gentañ gant Williams, gant Nelson Piquet, ha goude gant McLaren hag
Alain Prost hag Ayrton Senna a c'hounez e ditl kentañ e 1988.

Abalamour d'o galloudegezh re vras eo berzet ar c'hefluskerioù turbo e 1989, ar
pezh a zedenn skipailhoù bihan evel ar Scuderia Italia, Pacific Racing h.a., hag
a bren kefluskerioù marc'had mat, pourchaset gant Judd ha Cosworth, ar pezh ne
cheñch ket mestroni ar skipailhoù bras, skoret gant ar saverien bras, McLaren
gant Honda, Williams gant Renault, Ferrari, ha Benetton gant Ford. Daoust ma'z
eus ur stourm bras etre e daou vlenier, Ayrton Senna hag Alain Prost, e vestroni
McLaren ar bloavezh 1989 gant titl Prost, a ya kuit da Ferrari. Gounit a ra
Senna daou ditl lerc'h-ouzh-lerc'h, ouzh Prost, daoust d'e gudennoù gant Ferrari
e 1990, hag ouzh ar vlenierien Williams-Renault, ur skipailh a vestroni
skoazelloù elektronek an doare vleniañ. Gounit a ra Williams e 1992 ha 1993 gant
Nigel Mansell hag Alain Prost, a ya war e leve goude-se.

Gortozet-tre eo bloavezh 1994 gant keñverata ar c'hampion tripl Ayrton Senna,
aet kuit da Williams-Renault, ouzh ar blenier yaouank Michael Schumacher, a red
gant Benetton-Ford, ha gant difenn ar skoazelloù elektronek. Kregiñ a ra ar
bloavezh en un doare euzhus koulskoude, e San Marino, pa varv Roland
Ratzenberger d'ar Sadorn e-pad an abadenn titriñ, ha d'ar Sul Ayrton Senna e-pad
ar redadeg. Ar re gentañ int o vervel e-pad ur redadeg abaoe 1982 ha Gilles
Villeneuve ha Riccardo Paletti. Goulennet ez eus bet gant ar FIA muioc'h a
savete goude-se, peogwir e vez sellet ouzh ar FIA da vezañ kiriek d'an afer-se.
Abaoe 1994 n'eus bet nemet daou zaou o vervel, ur paotr-an-tan e 2000 hag ur
c'homiser e 2001, abalamour da dorradoù goude gwallzarvoudoù.

Gant Michael Schumacher e ya ar maout e 1994 ha 1995, ouzh Damon Hill a red gant
Williams-Renault, a gas ivez ar Benettonoù e 1995. Mont a ra Schumacher kuit
d'ar Scuderia Ferrari a zo oc'h ober e adframmiñ, ar pezh a wana Benetton a
c'hopr Jean Alesi ha Gerhard Berger. Williams ha Renault a vestroni an daou
vloaz war-lerc'h gant titloù Damon Hill ha Jacques Villeneuve, mab Gilles
Villeneuve, met disparti Adrian Newey, pennijinour war an aerodinamek, ne ra ket
vad d'ar skipailh saoz. Mika Häkkinen ha McLaren-Mercedes, sikouret gant kirri
treset gant Adrian Newey a c'hounez kevezadegoù 1998 ha 1999 ouzh Michael
Schumacher a-c'houde Eddie Irvine, war Ferrari.

Al labour graet abaoe 1993 gant Jean Todt war ar skipailh Ferrari a ra un
disoc'h vat e 1999 gant titl ar saverien. Tutaet eo bet Michael Schumacher evit
bleniañ ar c'harr, hag an ijinourien Ross Brawn ha Rory Byrne. Krog eo gant an
titl-se ur mare mestroniet gant ar Scuderia gant pemp titl ar vlenierien
gounezet gant Schumacher e 2000, 2001, 2002, 2003 ha 2004, hag pemp titl ar
saverien ivez. Ar bloavezhioù 2002, gant 11 trec'h Schumacher ha 2004, gant 13
trec'h Schumacher zo a re vestronietañ. Dibab a ra meur a wech ar FIA cheñch ar
reolennoù sportel evit kaout muioc'h a arvest.

Muioc'h a empleg ar saverien bras a zo e-pad ar mare-se. A-raok ne oant nemet
saver keflusker evit saverien kastell-karr saoz met krog int da adprenañ
skipailhoù, evel Ford a adpren Stewart Grand Prix e 1999 evit sevel Jaguar
Racing, Renault a adpren Benetton Formula e 2000 evit adsevel Renault F1 Team e
2002, Honda a adpren British American Racing e 2005, BMW a adpren Sauber e 2005
ivez, pa grou Toyota e skipailh-eñ. Dont a ra Mercedes-Benz da vezañ kevranneg
muianiverek McLaren Racing. Merket eo ar mare-se ivez gant troiadoù ha broioù
nevez o tegemer ar Formulenn 1, Malaysia e 1999, Bahrein ha Sina e 2004, Turkia
e 2005. Burutellet eo an troiadoù nevez savet gant Hermann Tilke pa goll ar F1 e
Brizioù Bras istorel. Kreskiñ a ra niver ar Prizioù Bras ivez betek 19, ar pezh
a zo ur rekord.

2003 a verk diveuz blenierien nevez evel Kimi Räikkönen, Fernando Alonso ha
Jenson Button a roio poan da Schumacher e-pad ar bloavezhioù a teuio.
Kenderc'hel a ra Juan Pablo Montoya d'ober un tammig berzh gant Williams. Echuiñ
a ra Alonso mare pennadurezh Ferrari ha Schumacher o c'hounit div wech an titl e
2005 ha 2006. Renault a zeu da vezañ saver boutin kentañ titlet e Formulenn 1.
Erru eo Red Bull e 2005 o adprenañ Jaguar evit ober e skipailh-eñ, a-raok
adprenañ Minardi evit sevel ur skipailh evit ar vlenierien yaouank, ar Scuderia
Toro Rosso (Skipailh Tarv Ruz e brezhoneg). Räikkönen a heulio e 2007 gant ar
Scuderia, bloavezh e vez gwelet kregiñ Sebastian Vettel, ha Lewis Hamilton a
roio un titl da VcLaren e 2008 evit e eil vloavezh.

Kregiñ a ra ar saverien bras o deus kemeret perzh e-barzh ar Formulenn 1 dek
vloaz zo, evel Honda, BMW, Toyota, da vont kuit etre 2008 ha 2009, pa wezh
Renault e skipailh da Genii Capital, ur foñs postañ eus Luksembourg, o virout e
anv e-pad daou vloaz, a-greiz ma klask Genii tostaat da Lotus Cars evit sevel
Lotus F1 Team. Chom a ra Renault e Formulenn 1 evel saver keflusker.
Mercedes-Benz eo ar saver-kirri nemetañ a adprenañ ur skipailh evit sevel e
skipailh-eñ. Skipailhoù prevet a zo bet krouet ivez e-pad ar mare-se evel
Caterham F1 Team, Marussia F1 Team hag HRT F1 Team, pa zistro Sauber e 2010.

Un nebeut a cheñchamantoù a zo bet divizet da ober, evel krouiñ ar C'HERS,
distro ar bandennoù-rod slick, cheñchamantoù aerodinamik, hag ur c'hoant
dispignat nebeutoc'h a arc'hant. Merket e vez ar gevezadeg 2009 gant ur brezel
FIA-FOTA nevez diwar-benn benn ar poent diwezhañ. Prezidant ar FIA, Max Mosley
en doa divizet ober ur budjed bevennet evit 2010, ar pezh ne fell ket d'ar
skipailhoù, a c'hourdrouz da sevel ur gevezadeg FOTA. Dilezelet eo bet soñj Max
Mosley ne glask ket ober ur respet nevez. Dilennet eo bet Jean Todt e penn ar
FIA. Arabat eo ar pourvezadurioù e 2010 ha krouet eo bet ar sistem DRS e 2011.

Cheñch a ra ivez ar renkadurezh gant titloù Brawn GP ha Jenson Button e 2009 ha
titloù Red Bull-Renault ha Sebastian Vettel etre 2010 ha 2013. Redek a ra
Fernando Alonso evit Ferrari pa zistro Michael Schumacher gant Mercedes. Dibabet
e vez Pirelli e 2011 evit erlec'hiañ Bridgestone ha reiñ bandennoù-rod d'ar
skipailhoù. Merket e vez 2011 gant brezel Team Lotus ouzh Lotus Renault GP ha
Lotus Cars evit gouzout da biv eo ar wir da reiñ anv Lotus d'e skipailh. Dibab a
ra ar justis emañ ar wir d'an daou, met un emglev zo bet kavet etre Tony
Fernandes, penn Team Lotus ha Lotus Cars. Ar reolennoù teknikel a cheñch ivez,
dreist holl ar re aerodinamikel, gant disoc'hoù iskis a-walc'h a-wezhioù (frioù
houidi, frioù-fistoulig), met ar cheñchamant brasañ a zo hini 2014, o tremen eus
kefluskerioù aergelc'h V8 da gefluskerioù turbo V6 gant ur sistem daou nerzh.

E-pad darn vrasañ istor ar sport ne veze tost kemm ebet etre un abadenn esaeoù
dieub hag an abadenn ditriñ. Un eurvezh o doa ar vlenierien evit klask ober o
amzerioù buanañ ma c'hellent, a-wezhioù gant ur gont resis a droioù (12 e 2002).
Ar pezh n'eo ket bet cheñchet gwezh ebet ez eo e vez roet ar plasoù war ar gael
d'ar blenier buanañ, a dap ar Plas pol, d'an hini goustadikañ, a dap ar plas
diwezhañ war ar gael. N'eus nemet 26 karr aotreet war ar gael zisparti, hag
abaoe 2011 eo bet lakaet da dalvezout adarre ur reolenn gozh, hini ar 107%. Dre
vras ne c'hell ket ur c'harr aotreet da dritriñ kemer perzh d'ar redadeg ma'z eo
bet e amzer gwellañ en abadenn ditriñ goustadikoc'h eget 107% amzer gwellañ ar
gael. Pa oa re a girri a glaske kemer perzh er redadeg e-keñver niver a blasoù
war ar gael e veze graet un abadenn raktitriñ d'ar Gwener, e-lec'h ma veze
skarzhet ar c'hirri goustadikañ.

Abaoe 10 vloaz ez eus bet un nebeud cheñchamantoù er mod da lakaat ar vlenierien
da ober o amzer gwellañ, dreist holl etre 2003 ha 2006 pa oa kavet ar sistem a
dalv c'hoazh hiziv. Peurvuiañ e veze lakaet ar vlenierien da ober nemet un dro,
gant esañs lodenn gentañ ar redadeg, ar sistem luzietañ o vezañ hini 2005 aozet
war daou zevez, d'ar Sadorn un abadenn gant nebeut-tre a esañs evit urzhiañ ar
vlenierien hervez o zizh, ha diwar an urzh-se un abadenn all d'ar Sul d'ar
vintin evit lakaat anezho da ditriñ gant esañs lodenn gentañ ar redadeg, hini
buanañ ar Sadorn o titriñ an diwezhañ. A-hed all e vezent lañset war an troiad
hervez urzh kontrol renkadur ar gevezadeg. Burutellet e veze ar sistemoù-se o
vezañ re luziet hervez lod, o lezel re a blas d'ar strategiezh hervez lod all,
pa zo sañset bezañ an titriñ un doare da gavout ar blenier buanañ war ar c'harr
buanañ, met dreist holl peogwir ne vez ket kavet ar memes doareoù evit an holl,
dreist holl pa ra glav (evel evit Priz Bras Japan 2005).

A-benn ar fin ez eus bet kavet un doare all da ober e 2006, a bad c'hoazh hiziv.
Rannet e vez an abadenn e teir lodenn. An holl a gemer perzh el lodenn gentañ
evit ober an amzerioù buanañ ma c'hellont betek fin al lodenn e-lec'h ma vez
skarzhet un niver resis a vlenierien a grogo o redadeg e plasoù gwashañ ar gael.
Ar vlenierien a chom a zo nullet o amzerioù ha redek a reont c'hoazh en eil
lodenn an abadenn en he fin e vez skarzhet ar memes niver a vlenierien hag e
lodenn gentañ, evit ma ne chomfe nemet 10 blenier. Ar vlenierien skarzhet a
gemero ar plasoù etre war ar gael hag ar re-se hag ar re skarzhet abretoc'h a
c'hello dibab o bandennoù-rod evit ar redadeg. An 10 blenier a chom a red
c'hoazh un nebeud munutennoù gant ar bandennoù-rod o do evit ar redadeg ha gant
an hini buanañ e yelo ar plas pol, hag ar re all renket hervez o amzerioù. E
2014 e pad 20 munutenn lodenn gentañ an abadenn (anvet Q1), ha skarzhet evez 6
karr, an eil lodenn (Q2) a bad 15 munutenn ha 6 karr all a zo skarzhet. An 10 a
chom a red e-pad 10 munutenn. Pa droc'h ur blenier al linenn echuiñ just a-raok
fin ul lodenn e c'hell echuiñ e dro. Pa vez kastizet ur blenier gant plasoù war
ar gael e vez graet etre an titriñ hag ar redadeg. Ar c'hastizoù a c'hell bezañ
pemp plas nebeutoc'h eget plas e amzer war ar gael (cheñchamant boest tizhioù,
bezañ re c'houstad dirak ur blenier oc'h ober un dro buan ha. ha.), dek plas war
gael (bezañ graet ur gwallzarvoud gantañ pa c'helle chom hep ober, cheñch e
geflusker ha. ha.) betek bezañ skarzhet kuit eus ar gael ha rankout kregiñ ar
redadeg e foñs ar gael pe er standoù (echuiñ an abadenn ditriñ hep kaout
a-walc'h a esañs evit ar c'hontrolloù).

Peurvuiañ e krog a redadegoù da ziv eur. Gwir eo evit an holl Brizioù Pras en
Europa, met n'eo ket ken gwir evit an holl Brizioù Bras. Pa vez redet Prizioù
Bras e broioù pell (Aostralia, Japan, Stadoù-Unanet en o zouesk) e vez kemmet
eur an disparti evit lakaat anezho da vezañ gwelet e eurioù gwelloc'h en Europa.
Da skouer, Priz Bras Aostralia a grog da 5e eur d'an abardaez ar pezh a ra 7 eur
d'ar vintin e Breizh. Un nebeud bloavezhioù zo e kroge da 1e30 goude kreisteiz,
neuze da 3e30 e Breizh. Ret eo ivez lakaat ouzhpenn ar Prizioù Bras redet pe
hanter-redet d'an noz, Priz Bras Singapour, an hini istorel, a grog da 8e d'an
noz, Priz Bras Abu Dhabi, a grog d'an deiz da 5e hag a echu d'an noz war-dro 7e
d'an noz, hag hini Bahrein a vo redet d'an noz adalek 2014.

Ur wezh deuet en dro an holl kirri e vez roet an disparti gant ar starter,
peurvuiañ Charlie Whiting. Roet e vez an disparti gant gouleier a-us d'ar gael.
5 gouloù ruz zo enaouet pep hini d'e dro, bep un eilenn ha pa vezont 5 enaouet e
vezont lazhet goude ur pennadig (pas ken hir ha 3 eilenn), ar pezh a ro an
disparti. Ma chom bout unan e c'hell sevel e zivrec'h evit en em ziskouez d'ar
gomiserien a sav ur banniel melen, o kelaouiñ ar starter da zilezel an disparti.
Graet e vez un dro stumm all ha lemmet e vez un dro d'ar redadeg neuze. An hini
a zo chomet bout a zo lakaet er standoù e-lec'h ma c'hell kemer an disparti.
Gallout a ra bezañ nullet an disparti goude ur gwallzarvoud meur en deus skoet
an darn vrasañ eus ar c'hirri met se n'eo ket bet gwelet abaoe pell. Ma n'eo ket
mat a-walc'h an hin (glav pe latar) e c'heller reiñ an disparti a-dreñv ar
c'harr savete. N'eus tro stumm ebet a-dreñv ar c'harr-se, kregiñ a ra ar redadeg
kenkent ha ma krog ar c'harr da ruilhañ.

Pa vez redet ur redadeg normal e rankfe an trec'hour ober an niver a droioù
rediet gant an aozerien, a glot tamm pe damm gant 305 km (260 km e Monako).
Gallout a ra an aozerien echuiñ ar redadeg abretoc'h ma'z eus ezhomm, neuze e vo
sellet eus pellder ar redadeg evit gouzout hag-eñ e vo roet ar poentoù a-bezh pe
get, hervez an doare a zo kinniget da heul, e rannbennad "sistem ar poentoù". Pa
vez echuet ur redadeg a-raok he fin e vez diskouezet ur banniel ruz dirak ar
vlenierien.

Gallout a reer ober ehanoù er standoù evit cheñch ar bandennoù-rod ha repariñ
ma'z eus bet gwallzarvoudoù. Etre 1994 ha 2009 e c'helle ivez lakaat esañs
ouzhpenn er c'harr. Evit gwir ez eo ret paouez evit lakaat bandennoù-rod nevez,
dija peogwir n'int ket graet evit padout ur redadeg a-bez hag ivez peogwir ez eo
skrivet a-ratozh e reolennoù ar F1 e rank pep blenier bleniañ gant daou rummad
bandennoù-rod e-pad ur redadeg. Evel just d'o deus ket ar rummadoù-se ar memes
doareoù : unan a vo buan met berr e-keñver padelezh, egile a vo goustadikoc'h,
met padout a raio muioc'h. Merket e vezont gant daou liv disheñvel evit bezañ
anavezet gant an arvesterien. Implijet e vez an ehanoù-se en un doare strategel
gant ar vlenierien hag ar skipailhoù, evit sikour ur blenier da dremen unan all
ma en deus kudennoù evit en em lakaat dirazañ. Ma ra glav e c'heller implijout
rummadoù bandennoù-rod all, lesanvet bandennoù rod glav. Daou rummad a zo, unan
"etre" (intermediate e saozneg), ma ra glav met pas re, unan "gleb-tre"
(full-wet) ma ra kalz glav. Gant ar bandennoù-rod-se ez eo dieub ar vlenierien
da cheñch (pe da chom hep cheñch) o bandennoù-rod hep tennañ kont eus ar rummad.

Pa vez ur gwallzarvoud bras a lak en arvar buhez ar gomiserien karget da gempenn
an troiad, pe doareoù divent (glav spontus peurvuiañ) e c'heller lakaat ar
vlenierien da redek a-dreñv ar c'harr savete, a roio un tizh resis d'ar
vlenierien. Difennet eo da dremen an hini a zo dirak ur blenier all ha da dremen
ar c'harr savete, nemet gant urzh ar rener redadegoù, Charlie Whiting. Karr
savete a ya war-raok dirak blenier-penn ar redadeg atav. Pa vez tremenet an
arvar e ya ar c'harr savete e-barzh ar standoù hag adlañset e vez ar redadeg
kenkent a ma vez tremenet al linenn amzeriañ. Implijet evez ur Mercedes AMG,
bleniet abaoe 2000 gant Bernd Maylländer.

Emdroet en deus kalz an doare da reiñ ar poentoù hervez renkadur ar redadeg
hervez ar mareoù. Merket e vez poentoù goude ur redadeg evit ar gevezadeg,
hervez renkadur ar redadeg, oc'h heuliañ an daolenn da heul. A-raok e veze roet
nemet 8 poent d'an trec'hour, bremañ ez eo 25 poent a zo roet dezhañ. N'eo ket
ret echuiñ ar redadeg evit merkañ poentoù, met ober 90% eus an hent graet gant
an trec'hour e fin ar Priz Bras. Neuze e vez gwelet a-wezhioù blenierien o deus
dilezet ar redadeg o verkañ poentoù, evel Fernando Alonso en Hungaria e 2006. Pa
dremen an trec'hour al linenn donedigezh n'o dez ar re all nemet da echuiñ o
zro, memes pa o dez un dro pe ouzhpenn dale.

E fin ar gevezadeg e vez kontet ar poentoù tapet gant ar vlenierien ha graet ur
renkadur a ziskouez kampion ar vlenierien. Ar mod d'ober en deus emdroet ivez
kalz e-pad an 64 bloaz en deus padet kevezadeg bed ar vlenierien. Abaoe 1991 e
vez kemeret kont eus pep disoc'h a zo bed er bloavezh, met n'eo ket bet gwir
atav. A-raok ne veze miret nemet un niver resis a zisoc'hoù, e-touesk ar re
wellañ, evit ober ar gont. Ayrton Senna zo bet titlet e 1988 o gaout ur gont
hollek a boentoù dindan hini Alain Prost, met dre ma ne oa miret nemet an 11
disoc'h gwellañ war 16 redadeg eo bet kollet an titl gant Alain Prost. Ar mod-se
da ober zo bet aozet evit priziañ an trec'h kentoc'h eget an ingalded.

Etre 1950 ha 2002 eo chomet stabil a-walc'h an doare da reiñ poentoù, n'eo bet
nemet kresket poentoù an trec'h, ha lemmet eo bet ivez ar poent roet d'an dro
wellañ. Daou boent a oa etre an eil plas hag an trec'h betek 1961 pa oa kresket
da dri foent, betek 1991 pa oa kresket c'hoazh da bevar foent. Goude bloavezh
2002 avat, pa oa titlet Michael Schumacher e miz Gouere, eo bet adsavet sistem
ar poentoù. Ne chome nemet daou boent etre an trec'h hag an eil plas, ha eizh
blenier a zastume poentoù e fin ur redadeg. E 2010 avat eo bet adsavet sistem ar
poentoù kalz c'hoazh, o tennañ kont eus ezhomm da briziañ an trec'h, eus niver
ar skipailhoù a zo bet kresket ha eus fiziusted ar c'hirri a zo kresket ivez. 25
poent a zo roet d'an trec'hour bremañ, ha dek blenier a zastum poentoù evit ar
gevezadeg pep redadeg.

Etre 1950 ha 1957 e c'helle meur a vlenier rannañ ur c'harr evit ur redadeg, ha
memes redek war meur a garr, evel Maurice Trintignant a zo erruet eil ha trede
eus Priz Bras Arc'hantina e 1955. Neuze e veze roet ar poentoù hervez ar
c'hirri : ma oa bleniet ar c'harr gant meur a vlenier e veze rannet ar poentoù
hervez niver ar vlenierien, ma en doa kemeret ur blenier meur a garr e veze
sammet e rann eus ar poentoù roet d'ar c'hirri en doa bleniet.

Eus mare kentañ ar Formulenn 1 e chom un nebeud anvioù evel hini Juan Manuel
Fangio, ar pemp gwech kampion kentañ, gant skipailhoù evel Alfa Romeo, Maserati,
Mercedes hag ivez gant Ferrari. Redet en doa gant Alberto Ascari pe Stirling
Moss, lesanvet ar c'hampion digurunenn peogwir e oa bet gwelet evel an hini
gwellañ hep gounit ur gevezadeg bennak. Mike Hawthorn, kampion 1958, zo a-bouez
ivez evit e stourm gant Michael Collins e vignon war Ferrari. E-pad ar
bloavezhioù 1960 a rede Jack Brabham, an hini kentañ en deus gounezet war e
garr-eñ, Phil Hill, Graham Hill a zo dezhañ ar gurunenn dripl, ha Jim Clark a zo
welet evel unan eus ar vlenierien gwellañ e istor ar F1. John Surtees a zo da
venegiñ ivez abalamour ma'z eo an hini nemetañ a zo bet kampion war moto ha war
kirri. E fin ar bloavezhioù-se e teu ur blenier a Vro-Skos all a vestroni ar
rummad e-pad un nebeud bloavezhioù, Jackie Stewart. Jochen Rindt a oa unan eus
ar re wellañ, met marvet e voe a-raok fin ar gevezadeg 1970, a-raok dont da
vezañ ar c'hampion goude e varv nemetañ. E-pad ar bloavezhioù 1970 eo ret
menegiñ Emerson Fittipaldi met dreist holl Niki Lauda ha James Hunt, brudet kalz
evit o dual e 1976. Tudennoù zo ivez er bloavezhioù 1980, Keke Rosberg ha Nelson
Piquet da skouer, met ar re vrudetañ eo Alain Prost hag Ayrton Senna, kampion
1985, 1985, 1989 ha 1993 evit an eil, ha kampion 1988, 1990 ha 1991 evit egile.
Gant ar bloavezhioù 2000 e teu Michael Schumacher, bet 7 gwezh kampion ar bed,
Jacques Villeneuve ha Damon Hill, hag gant ar bloavezhioù 2000 e teu Fernando
Alonso, Kimi Räikkönen ha Lewis Hamilton. Sebastian Vettel a zo an hini a
vestroni ar bloavezhioù 2010 evit ar poent.

Unan eus ar renerien skipailhoù brudetañ eus deroù ar gevezadeg eo Alfred
Neubauer, en deus renet skipailh redadegoù Mercedes-Benz etre 1926 ha 1955.
Dindan e veli e vestroni Mercedes ar redadegoù etre an daou vrezel, ha goude en
Eil Brezel Bed, betek titloù Juan Manuel Fangio e 1954 ha 1955. E 1955 e vev
avat e eurioù gwashañ gant gwallzarvoud 24 eurvezh ar Mañs 1955 en deus lazhet
80 den. Enzo Ferrari a lak e skipailh da redek kenkent ha ma kroge ar gevezadeg,
ha renet en deus e skipailh, a-bell pe a-dost, sikouret gant tud-all betek e
varv e 1988.

Er bloavezhioù 1960 e teu war-wel ar skipailhoù saoz, Team Lotus en o zouesk,
renet gant an ijinour Colin Chapman, an hini en deus ijinet doare ispisial kirri
ar bloavezhioù-se, an hini en deus degaset Ford ha Cosworth e F1 gant ar V8
brudet-tre, an hini en deus ijinet ivez ar c'hirri gant efed leur e 1978. Renet
en deus e skipailh betek e varv e 1982.

Luca di Montezemolo, denjentil italian, liammet ouzh ar familh Agnelli ha Fiat,
a ren ar Scuderia Ferrari e 1975, a-raok dont en-dro e penn ar savour kirri ha
skipailh Formulenn 1 en un dro er bloavezhioù 1990 betek bremañ. Hennezh,
sikouret gant Niki Lauda, a zegas Jean Todt, d'ar mare-se rener Peugeot Sport,
d'an F1 e 1993, o tigeriñ unan eus marevezhioù gwellañ ar Scuderia.

Frank Williams asambles gant Patrick Head a grou Williams Engineering goude meur
a daol esae e 1977. E skipailh a vo e kreiz ar jeu etre 1980 ha 2004 met abaoe
ne ya ket ken mat an traoù. Gouzañvet en deus ur gwallzarvoud e 1986 ar pezh a
lez anezhañ impichet met kenderc'hel a ra da lakaat e skipailh da redek.
Hervezañ e talvez muioc'h ar c'harr eget ar blenier ha gwir eo ur bern
blenierien bet kampion gant Williams a zo aet d'ur skipailh all, pe war o leve,
goude o zitl, Nigel Mansell, Alain Prost ha memes Damon Hill, en deus divizet
mont kuit a-raok gounit an titl gant Williams!

McLaren zo bet renet gant meur a zen goude marv Bruce McLaren, Teddy Mayer en o
zouesk, a zo bet e penn ar skipailh betek deroù ar bloavezhioù 1980, pa oa bet
erlec'hiet gant Ron Dennis. Gantañ e teu mare gwellañ ar skipailh gant Niki
Lauda, Alain Prost hag Ayrton Senna. Bloavezhioù diaes a vev e-pad ar
bloavezhioù 1990 met gounit a ra c'hoazh titloù gant Mika Häkkinen. Rankout a ra
dilezel penn ar skipailh da vMartin Whitmarsh e 2008, goude titl Lewis Hamilton,
en abeg d'an afer spiañ a zo bet e 2007. Dont a ra en-dro e penn ar jeu e 2014.

Flavio Briatore zo bet rener kenwerzh Benetton, ha anvet eo bet penn Benetton
Formula etre 1989 ha 1997, a-raok dont en-dro e 2001 evit prientiñ adprenañ ar
skipailh gant Renault, ha renet en deus ar skipailh-se goude, etre 2002 ha 2009.
Perc'henner Ligier eo bet ivez. Gantañ en deus gounezet en-dro Ligier, hag eo
bet gounezet titloù ar vlenierien hag ar saverien gant Benetton kenkoulz ha
Renault. Rediet eo bet dilezel ar F1 avat abalamour ma oa dizoloet e berzh en
afer Crashgate e Singapour e 2008 gant gwallzarvoud Nelson Piquet jr evit sikour
trec'h e genskipailher Fernando Alonso. Erlec'hiet eo bet gant Eric Boullier en
deus adreizhet ar skipailh a-raok bezañ adprenet gant Genii Capital, ur foñs
arc'hantel en deus adanvet ar skipailh Lotus F1 Team gant aotre Proton,
perc'henner Lotus Cars, ha familh Colin Chapman. E 2014 e tiviz Boullier mont da
vMcLaren.

E-touesk an artizaned e kaver Peter Sauber, a zo bet rener e skipailh Sauber,
lezet da vMonisha Katelborn ha Giancarlo Minardi, perc'henner ha rener Minardi.
Ken Tyrrell a oa eus ar ouenn-se, o c'hounit titloù er bloavezhioù 1970 gant
Jackie Stewart.

Formulenn 1 deroù kevezadeg bed ar vlenierien a zo hini ar savourien hollek, a
ra ar c'hastell-karr hag ar c'heflusker e memes tro (evel Alfa Romeo), ha
peurvuiañ ez eo ar c'heflusker a gont ar muiañ hervez tud ar mare-se. Cheñch a
ra gant ar skipailhoù saoz ar sav o c'hastell-karr peurvuiañ, met a bren o
c'hefluskerioù gant saverien all (evel Cooper a bren kefluskerioù Coventry
Climax), pe a bren pep tra, kastell-karr ha keflusker (Rob Walker Racing Team en
o zouesk). Diwar-se e teu an ijinourien kentañ a gas war-raok skiant sevel
kestell-kirri.

Colin Chapman eo an hini kentañ a zo bet brudet. Ouzhpenn rener ar skipailh Team
Lotus, un ijinour eus ar c'hentañ, gouest da ijinañ traoù nevez e-unan, ha
gouest da anavezout soñjoù dreist tud all. Diplomet e ijinerezh ar frammoù e
Skol-Veur Londrez e ya d'ober e goñje er Royal Air Force. Diwar-se e teu e soñj
ez eo pouezus e vefe skañv-tre ar c'hestell-karr evit bezañ efedus. Lakaat ar ra
da bleustriñ evit ar c'hirri ar pezh a dalv evit an aerlistri. E karrdi e dad eo
krog da sevel kirri sport skañv-tre a werzh mat a-walc'h ha klask a ra mont da
dresañ kirri evit ar Formulenn 1. Tresañ ha sevel a ra kirri evit ar F2 a-raok
bezañ pedet gant Vanwall da dresañ o c'harr VW56. E 1958 e lak da redek ur
c'harr en deus treset ha savet e-unan e F1, al Lotus 16. Trec'h kentañ ul Lotus
a zo hini Stirling Moss e Priz Bras Monako 1960 war ul Lotus 18 prientet gant ar
RWRT. Gant John Cooper e aoz dispac'h kentañ ar F1 o lakaat ar c'heflusker
a-dreñv ar blenier da gentañ, hag sevel ar c'harr tro-dro d'ar blenier goude,
gant ur c'hastell-karr unkouc'h, ar pezh a ro stumm kirri F1 ar bloavezhioù
1960. Trec'hiñ a ra kalz, ha gounit ar ra ur bern titloù, met ne baouez ket da
vont war-raok, da skouer er bloavezhioù 1970 pa sav martezeadenn an efed leur, o
sevel kirri diwar an teknik-se, ar pezh a levezon kirri F1 ur wezh ouzhpenn.

Un ijinour italian eo Mauro Forghieri, a grog da labourat evit ar Scuderia
Ferrari e 1961. An titl kentañ gounezet gant ur c'harr en deus treset a zeu e
1964 gant titl John Surtees ha tamm ha tamm e teu da vezañ tudenn pouezusañ ar
Scuderia, dindan Enzo Ferrari e-unan. E vloavezhioù gwellañ avat a zeu gant e
girri gwellañ, heuliad ar 312 T, a c'hounez pevar zitl ar saverien (1975, 1976,
1977, 1979) ha tri zitl ar vlenierien (1975 ha 1977 gant Niki Lauda, 1979 gant
Jody Scheckter.

Gordon Murray, eus Suafrika, a dres Brabham BT49 gant ur c'heflusker Cosworth a
ro da Nelson Piquet e ditl kentañ e 1981. Gantañ ha gant BMW eo c'hounez ur
c'harr gant ur c'heflusker turbo e ditl kentañ.

Brudet-tre eo bet John Barnard, eus Bro-Saoz, er bloavezhioù 1980 ha 1990.
Ijinet en deus ar c'hirri o deus gounezet ar muiañ e skipailhoù disheñvel evel
McLaren, Ferrari ha Benetton. Gantañ ha gant Ron Dennis e trec'h adarre McLaren
goude ur mare didrec'h, gant titloù Niki Lauda e 1984 hag Alain Prost e 1985 ha
1986.

Etre 1977 ha 2004 eo bet Patrick Head rener teknik evit Williams. Diplomet e
ijinerezh mekanikel eo ha labouret en deus evit Lola er bloavezhioù 1970, a-raok
sevel Williams Grand Prix Engineering gant e vignon Frank Williams, o lakaat
Marchoù da redek. E garr kentañ eo ar FW06 e 1978. E 1979 e ya ar maout evit ar
wezh kentañ gant Alan Jones, blenier Williams. Ren a ra ar skipailh pa oa
gloazet Frank Williams en ur gwallzarvoud kirri, met kenderc'hel a ra da
c'hounit redadegoù, ha titloù memes. Etre 1990 ha 1996 e labour gant Adrian
Newey, ar pezh a ro titloù ouzhpenn c'hoazh. E 2004 e ro e garg da Sam Michael
ha mont a ra war e leve bloavezhioù diwezhatoc'h.

Rory Byrne a grog gant ar redadegoù kirri e Suafrika o lakaat kirri savet gantañ
da redek. Rener teknik Toleman e F2 eo a-raok heuliañ ar skipailh e F1. Daoust
ma n'eo ket bras tamm arc'hant ar skipailh e teu a-benn kirri Byrne, bleniet
gant Ayrton Senna, d'ober disoc'hoù mat evel e Monako e 1984. Goude adprenañ
Toleman e 1985 gant Benetton e teu trec'h kentañ unan eus e garr e 1986 ar B186.
Goude ur pennadig aet d'ur skipailh all pa oa erlec'hiet gant John Barnard dre
urzh rener ar skipailh Flavio Briatore e tistro da vBenetton e 1991 evel penn
dizagner, dindan urzhioù Ross Brawn. Ganto e c'hounez titloù ar skipailh, met
pedet eo da labourat evit ar Scuderia Ferrari e 1997, evel Ross Brawn, o
adkavout ar blenier o deus gounezet daou ditl gantañ Michael Schumacher. Unan
eus pennoù mestroni ar Scuderia er bloavezhioù 2000 eo, daoust ma n'eo ket ken
anavezet hag ar re all, o c'hounit 5 titl da heul. E fin ar bloavezh 2004 e lez
e bost da Aldo Costa evit mont war e leve met distreiñ a ra e 2009 evit reiñ
alioù d'e skipailh kozh.

Ross Brawn a labour gant March e F3 e 1976. Kregiñ a ra da labourat gant
Williams e 1978 o vezañ mekaniker met pignat a ra er skipailh betek mont da
aerodinamiker. Enfredet eo gant Arrows e-lec'h ma vez merzhet gant un nebeud
kirri mat daoust da vank a arc'hant. Goude un troiad en Andur e teu da vezañ
rener teknikel Benetton Formula e 1991. Gant e vignon Michael Schumacher o
vleniañ e girri treset gantañ ha gant Rory Byrne e c'hounez daou titl ar
vlenierien (1994-1995) hag un titl ar saverien (1995). Mont a ra da Ferrari da
heul Schumacher ha gounit a ra c'hoazh c'hwec'h titl ar saverien
(1999-2000-2001-2002-2003-2004) ha pemp titl ar vlenierien
(2000-2001-2002-2003-2004). Kemer a ra ur bloavezh gwenn e 2007 a-raok distreiñ
d'ar F1 gant Honda e 2008. Goude dilezel Honda e adpren ar skipailh gant
renerien all ar skipailh F1 evit lakaat anezhañ da redek e 2009 gant Jenson
Button ha Rubens Barrichello, dindan anv Brawn GP Formula One Team. Mont a ra ar
maout ganto er bloavezh-se ha gant Button. Adprenet eo ar skipailh gant
Mercedes-Benz evit sevel ar skipailh Mercedes Grand Prix, e-lec'h ma labourat
Brawn evel Prezidant. Rediet eo da lezel e blas da dToto Wolff ha Niki Lauda e
2013 en abeg da zisoc'hoù etre ar skipailh, met chom a ra ur vloaz ouzhpenn
a-raok divizout da vont war e leve da vat.

Adrian Newey eo marteze ijinour brudetañ hon mare. Diplomet eo bet en
aerlestrsaverezh e 1980 ha diouzhtu enfredet gant ar skipailh Fittipaldi
Automotive evel aerodinamiker. Mont a ra da vMarch Engineering e F2 evel ijinour
redadegoù Johnny Cecotto a-raok kemer ren teknikel March e CART. Mont a ra da
labourat evit skipailh F1 March e 1986. Merzhet eo buan-tre e girri daoust ma
burutell an dud e soñj nemet en aerodinamek e-lec'h gwelout ar c'hirri en un
doare hollek. Skarzhet kuit eo ha enfredet diouzhtu gant Williams, o c'hounit
gant ar skipailh-se e ditloù kentañ, frammet gant Patrick Head a daol evezh ouzh
fiziusted ar c'harr ouzhpenn e efedusted aerodinamikel. E 1997 e ya da vMcLaren
o c'hounit daout titl ar vlenierien gant Mika Häkkinen hag un titl ar saverien e
1998. N'eo ket ken aes an heul e McLaren, o trec'hiñ hep kaout titloù ouzhpenn,
ha gant ur c'hwitadenn vras-divent, hini ar McLaren MP4/18 e 2003, ur c'harr ken
diroll n'eo ket bet lakaet da redek gwezh ebet. E deroù 2006 e tiviz mont da Red
Bull Racing, ur skipailh nevez a grog da c'hounit e 2009. Etre 2010 ha 2013 ne
yelo ar maout nemet da Red Bull Racing hag e vlenier Sebastian Vettel. Dedennet
tre eo Adrian Newey gant bigi Kib Amerika ha marteze e vo aze e gentañ dae.

James Allison a zo bet diplomet e Cambridge e 1991, a-raok mont da gevrenn
aerodinamik Benetton Formula. Labouret en deus ivez e kevrenn aerodinamikel
Ferrari er bloavezhioù 2000 a-raok bezañ enfredet gant Renault e 2005.
Kenderc'hel a ra da labourat evit skipailh Enstone memes goude e adprenañ gant
Genii Capital, dinan anv Lotus F1 Team, ha pignat a ra betek mont da rener
teknikel. Ijinus eo, evel evit ar Renault R31 hag e reizhiad-skarzhañ a-raok ar
c'heflusker evit klask lakaat gazoù tomm da grouiñ harpoù e penn a-dreñv ar
c'harr, pe evit kirri E20 ha E21 eus Lotus, merzhet evel kirri mat-tre gant an
ijinourien all. Adalek 2013 eo korg adarre da labourat gant ar Scuderia Ferrari
evel rener teknikel ar c'hastell-karr.

Ez ofisiel ez eo digor ar Formulenn 1 d'an holl, paotr pe blac'h, met evit gwir
n'eo ket stank ar merc'hed er sport-se. Ret eo chom hep derc'hel kont eus ar
merc'hed implijet gant ar sponsored evit o c'horf, lesanvet pitbabes e saozneg
(fulennoù ar standoù), ha eus ar grid girls (merc'hed ar gael), a ziskouez
panelloù gant niverennoù ar vlenierien war kael disparti, ar pezh a ziskouez
hervez lod bengasoni ar redadegoù kirri, kreñvaet gant komzoù tud zo (evel Jean
Alesi pe Jenson Button) diwar dic'houestder ar merc'hed da redek e F1.

Daoust da se ez eus bet pemp plac'h o deus redet pe klasket redek ur Priz Bras
F1 e kevezadeg bed : Maria Teresa De Filippis, eus Italia, he deus kemeret perzh
da bemp Priz Bras, tri redadeg en o zouesk, e 1958 ha 1959, Lella Lombardi,
Italia, seitek Priz Bras, daouzek disparti en o zouesk etre 1974 ha 1976,
hounnezh eo ar plac'h kentañ he deus merket poentoù e kevezadeg bed ar
vlenierien, o vezañ c'hwec'hvet eus Priz Bras Spagn e 1975, Divina Galica,
Bro-Saoz, tri Friz Bras hep dont a-benn da ditriñ e 1976 ha 1978, Desiré Wilson,
Suafrika, ur Priz Bras hep titriñ e 1980 ha Giovanna Amati, Italia, tri
nann-titriñ e 1992. Er-maez eus ar gevezadeg avat eo Desiré Wilson ar plac'h
nemetañ en deus gounezet ur redadeg F1, e-barzh kevezadeg Breizh-Veur F1 e 1980.
Sarah Fisher, a zo bet blenierez IndyCar, a zo ar plac'h diwezhañ o kemer perzh
d'un dibenn-sizhun Priz Bras o ruilhañ evit esaeoù dieub Priz Bras ar
Stadoù-Unanet e 2002, gant McLaren-Mercedes.

Div blac'h o doa un Dreist Aotre e 2012, Susie Wolff ha Maria de Villota, merc'h
ar blenier Emilio de Villota. De Villota, eus Spagn a oa blenierez esaeoù
Marussia met gloazet eo bet gant ur gwallzarvoud e-pad esaeoù aerodinamikel e
Silverstone, o koll ul lagad. Mervel a ra ur vloaz diwezhatoc'h, dre heuliad ar
gwallzarvoud-se moarvat. Susie Wolff, eus Bro-Skos, a zo gwreg Toto Wolff, a oa
kevranneg Williams a-raok kemer penn Mercedes AMG. Enfredet eo Susie Wolff gant
Williams e 2012 ha kemeret he deus perzh d'un abadenn esaeoù blenierien yaouank,
o vezañ tost a-walc'h ouzh amzer he c'henskipailher Daniel Junquadella. E 2014
eo sañset kemer perzh da esaeoù dieub ur Priz Bras pe zaou.

Stankoc'h eo bezañs ar merc'hed e micherioù an darempredoù (darempredoù gant ar
mediaoù, kazetennerezed ha. ha.) met n'int ket stank e penn ar skipailhoù.
Carmen Ziegler he deus bet ur post uhel a-walc'h e Sauber e 1993 hag Antonia
Terzi a oa penn kevrenn an aerodinamiezh e Williams etre 2002 ha 2004 a-raok ma
vefe skarzhet kuit goude he FW26 a oa c'hwitet. E 2012 eo bet anvet Monisha
Kaltenborn e penn Sauber, o erlec'hiañ ar perc'henner Peter Sauber, o tont da
vezañ renerez kentañ ur skipailh Formulenn 1, heuliet buan a-walc'h gant Claire
Williams, merc'h Frank Williams, anvet renerez Williams e lec'h he zad deuet re
gozh, a chom perc'henner avat.

Abaoe 1981 eo sañset ur skipailh F1 sevel e gestell-karr ha neuze n'eus diforc'h
ebet ken etre ar gerioù "skipailh" ha "saver". An dra-se a zo diforc'h pennañ ar
Formulenn 1 pa geñverier gant an IndyCar e lec'h ma c'hell ar skipailhoù sevel o
c'hirri pe prenañ anezho digant ur savour-kirri (daoust ma ne chom nemet Dallara
a sav kestell-karr evit an IndyCar e 2014), pe gant ar Formulennoù bihanoc'h
evel ar GP2 e-lec'h ma vez roet ar memes kirri da bep skipailh evit lakaat war
wel ar vlenierien gwellañ. Evit gwir an ekwation skipailh=saver n'eo ket bet
gwir atav. Stank e kaver ar c'hirri gwerzhet da skipailhoù all etre 1950 ha
1980, ha memes goude an difenn. Ar skipailh prevet brudetañ eo hep mar ar Rob
Walker Racing Team, an hini nemetañ en deus trec'het, gant sikour Stirling Moss.
Goude 1981 avat int deuet ral peogwir e oa difennet. Koulskoude e 2007 ez eus
bet savet cholori o tizoloiñ ar Super Aguri hag ar Toro Rosso. Splann e oa ne oa
nemet karr 2006 Honda ha karr 2007 Red Bull Racing ! Evit afer Toro Rosso-Red
Bull, o deus ar memes perc'henner, Red Bull, eo bet kavet un tu da vont tro-dro
d'ar reolenn en ur lakaat an anv Red Bull Technology war steuñvenn ar c'harr,
met evit Super Aguri, sikouret gant Honda abaoe e zisoc'hoù, n'eo bet roet
displegadur ebet ! A-benn ar fin, gant klemm Williams ha Spyker eo bet difennet
an doare-se d'ober e 2010, pep skipailh a rank soñjal e-barzh e garr bremañ.
Toro Rosso a soñj en e girri e-unan abaoe 2010 neuze. Super Aguri zo bet laosket
gant Honda e 2008 peogwir e kroge da kaout disoc'hoù gwelloc'h eget ar skipailh
ofisiel.

Triwec'h skipailh a oa e 1950 o redek, met ken ral a oa ar c'hirri kevezus ha
ken ker e oa redek eo bet diskaret meur a skipailh buan a-walc'h, betek lakaat
an aozourien da zegemer kirri F2 evit leuniañ ar c'haeloù. Ar Scuderia Ferrari
eo ar skipailh koshañ e F1, deuet war ar c'haelioù kenkoulz hag eil Priz BRas ar
bloaz 1950 e Monako. Da gentañ e oa ur bern saverien-kirri o doa savet ur
skipailh evit redek ha brudañ o labour evel Alfa Romeo, Ferrari, Mercedes,
Maserati ha war-lerc'h Renault. Met goude ar bloavezhioù 1960 o deus dilezet ar
F1 evit redek kentoc'h en Andur. Distroet int er bloavezhioù 1980 evel
saverien-keflusker ha dreist holl er bloavezhioù 2000 evel saverien kirri, evel
Toyota, Renault, BMW Sauber, Honda ha war-lerc'h Mercedes, ha saverien bihanoc'h
evel Spyker F1, Caterham pe Marussia. Evit gwir o deus an holl nemet Mercedes,
Caterham ha Marussia divizet da zilezel adarre ar F1 adalek 2010.

Etre ar bloavezhioù 1960 ha 1990 e veze mestroniet ar F1 gant saverien prevet,
saoz peurvuiañ, savet evit ar redadegoù nemetken, evel Lotus, McLaren, Brabham
pe Williams. Diwar ar skipailhoù-se eo bet savet saverien-kirri a-wezhioù evel
Lotus Cars pe McLaren Automotive. Ar skipailhoù-se o doa ezhomm eus kefluskerioù
a brene digant saverien-kefluskerioù ispisial (Cosworth, an hini brudetañ, gant
sikour Ford avat, Coventry Climax, Repco, Hart pe Judd. Ral a wezh o deus savet
o c'heflsukerioù-dezho en abeg d'ar c'houst. A-hed ar bloavezhioù eo bet karzhet
ar saverien-keflusker prevet gant ar saverien bras hag o arc'hant, an hini
diwezhañ o vezañ Cosworth, aet kuit e 2013. Hiziv ez eus adarre meur a skipailh
perc'hennet gant un den nemetken ha diaes eo dezho bezañ kevezus en abeg d'an
arc'hant dispignet gant ar skipailhoù bras (Red Bull, McLaren, Ferrari,
Mercedes). Evit kevezañ e F1 e vez ret dispign etre 66 milion ha 400 milion a
zollar dre vloaz, ur sifr da lakaat etre krommeloù en abeg d'ar sekred a fell
d'ar skipailhoù kaout war o budjedoù.

Evit krouiñ ur skipailh nevez e vez ret reiñ 25 milion a lur saoz d'ar FIA ha
setu perak e kav gwelloc'h tud a fell dezho mont e-barzh ar F1 prenañ ur
skipailh kozh ha lakaat un anv nevez dezhañ evit mirout ivez arc'hant ar skinwel
a vez roet bep bloaz hervez disoc'hoù ar skipailh.

Hent klasel ar vlenierien Formulenn 1 a grog gant ar c'harting, pa vezont
yaouank a-walc'h, a-wezhioù ken yaouank ha 4 bloaz. Goude un nebeud bloavezhioù
o redek e karting, war-dro 16 vloaz int aotreet da gemer perzh e kevezadegoù
kirri un-plas, anvet formulennoù mont war-raok. Ur bern zo : Formulenn Ford,
Formulenn BMW pe ar Formulenn Renault 2.0 evit ar re brudetañ. Ur formulenn a zo
a-us dezho, ar Formulenn 3, gant kevezadegoù broadel ha redadegoù etrevroadel.
A-us c'hoazh e kaver ar GP3 Series a gas d'ar GP2 Series, en deus erlec'hiet ar
Formulenn 3000 evel pazenn diwezhañ a-raok ar F1, pe ar Formulenn Renault 3.5 ne
oa ket ken pouezus a-se a-raok a-raok kemer pouezusted gant levezon Red Bull
Racing. Hentoù disheñvel a zo, evel hini ar Formulenn Nippon e Japan, pe
kevezadeg Amerika an Hanternoz, an IndyCar (daoust ma seblant da zont da vezañ
ti ar re gozh ar vlenierien Formulenn 1).

Ral eo deuet da welout blenierien o tont eus kevezadegoù all eget re kirri
un-plas, evel an Andur pe an DTM ha bremañ gwelout ur blenier yaouank redek e
kevezadegoù-se a dalv en deus dilezet e huñvreoù F1, war-bouez skouer Paul di
Resta en deus redet e F1 goude e ditl e DTM e 2010.

An dra poellekañ a vefe kavout ur blenier yaouank en deus bet disoc'hoù mat e
Formulennoù dindan ha enfredañ anezhañ da redek en ur skipailh F1, met n'eo
c'hoarvez ket ingal. Alies mat e tizh ur blenier ar F1 gant ur budjed degaset
gant tudoù pinvidik pe sponsoroù, se memes e F1. Ar vlenierien-se zo lesanvet
"blenierien o paeañ", gant dispriz alies mat abalamour ma'z eo kredet n'eo nemet
ar re ne vleniont ket mat a c'houlenn arc'hant evit kenderc'hel o red-vicher, o
kemer lec'h tud gwelloc'h egeto. O lavarout se e ankouaer ez eus bet blenierien
ampart o deus ranket paeañ o flas e F1, da gentañ da nebeutañ, Niki Lauda da
skouer. E-pad ar bloavezhioù 2000 e veze ral ar vlenierien-se gant donedigezh ar
saverien kirri bras hag o arc'hant, ha 2008 a oa ar bloaz kentañ divlenier o
paeañ abaoe pell. Gant an enkadenn evel just eo kresket o niver betek poent ez
eus pemzek blenier e 2014 o deus o flas dre ur sponsor pe o arc'hant dezho, mod
pe vod, betek ar skipailhoù gallusañ. Red Bull Racing a bae red-vicher
blenierien zo o tegas anezho d'e skipailh, plas Fernando Alonso e Ferrari a zo
paeet gant Santander, Lotus a red gant daou vlenier sikouret gant embregerezhioù
liammet ouzh an eoul-maen (Total ha PVDSA) ha memes McLaren en deus enfredet
Sergio Pérez e 2013 kentoc'h eget Paul di Resta gant spi e vefe sinet un emglev
gant e sponsor Telmex, ar pezh n'eo ket c'hoarvezet, o lakaat ar skipailh da
erlec'hiañ anezhañ gant unan eus a re yaouank e rae war-o-zro abaoe pell.

Just a-walc'h e vez aozet muioc'h-mui hentennoù stummañ ar vlenierien yaouank
gant ar skipailhoù. Mercedes eo an hini a zo krog d'ober an dra-se da gentañ
evit e zonedigezh en Andur hag e F1 evel saver-kefluskerioù. Anvet Junior Team
Mercedes (Skipailh Yaouank Mercedes) en deus sikouret an hentenn-se blenierien
evel Karl Wendlinger, Heinz-Harald Frentzen ha Michael Schumacher. An hini
diwezhañ a c'hortozo e eil red-vicher, etre 2010 ha 2012, evit redek gant
Mercedes. Hentennoù all zo bet, hini Renault Sport, en deus degaset Heikki
Kovalainen ha Romain Grosjean, hini Toyota Motorsport en deus diskouezet Kazuki
Nakajima ha Kamui Kobayashi ha dreist-holl hini Red Bull Racing ar Red Bull
Junior Team end eus lakaet da redek Christian Klien, Vitantonio Liuzzi,
Sebastien Buemi, Jaime Alguersuari, Daniel Ricciardo, Jean-Eric Vergne, Daniil
Kvyat ha dreist holl Sebastian Vettel, peder gwezh kampion bed, hag e zoare
amerikan en deus degaset Scott Speed d'ar F1. Skouer all a zo hini McLaren a
gemer blenierien yaouank a-walc'h evit stummañ anezho, evel evit Kevin
Magnussen, pe ar skouer pellañ, Lewis Hamilton, stummet adalek e zaouzek vloaz,
pa rede c'hoazh e karting.

Pouez an darempredoù hag an anvioù a gont kalz ivez. Daoust d'e bevar titl e
ChampCar eo bet digoret hent ar F1 da Sebastien Bourdais nemet goude e gejadenn
gant Nicolas Todt, mab Jean Todt, deuet da vezañ e alier, ha Gerhard Berger,
kenberc'henner Toro Rosso. Ivez e c'heller krediñ eo bet kalz aesoc'h da zDamon
Hill, Jacques Villeneuve, Nico Rosberg, Nelson Piquet jr ha Kazuki Nakakima
(mibien Graham Hill, Gilles Villeneuve, Keke Rosberg, Nelson Piquet ha Satoru
Nakakima) da zont e F1 eget tudoù gant kement a dalant, met dianav.

En o zouesk e kaver an DTM a ra berzh e-touesk blenierien kozh ar Formulenn 1,
da skouer kampion-doubl Mika Häkkinen, hag an drec'hourien Jean Alesi, Ralf
Schumacher ha David Coulthard o deus kevezet e kevezadeg alaman ar c'hirri
tourism. Paul di Resta a redo er gevezadeg-se e 2014, goude bezañ bet tapet ar
maout gantañ e 2010 a-raok mont da redek e F1. Ur gevezadeg all a ra berzh eo
hini an Andur, ar WEC, gant he redadeg pennañ, 24 eurvezh ar Mañs, er rummad
LMP1, ar pezh a zedenn ivez blenierien yaouankoc'h skarzhet eus ar F1, peogwir
eo ar c'hirri a denn d'ar muiañ d'ar c'hirri F1 er redadegoù kirri. Mark Webber,
Sebastien Buemi, Anthony Davidson, Allan McNish, Alexander Wurz a red e LMP1
evit ar gevezadeg-se. Natur ispisial 24 eurvezh ar Mañs a zedenn ivez blenierien
koshoc'h a glask un dae bennak, evel Jacques Villeneuve pe Nigel Mansell da
skouer, dreist holl e rummadoù GT. Arabat ankounac'haat e veze boazet ar
vlenierien da dremen ag ur rummad d'ur rummad all betek ar bloavezhioù 1980,
evel Graham Hill, Olivier Gendebien, Louis Rosier pe Jochen Rindt ha chom a ra
c'hoazh un nebeud re, a-wezhioù gant redoù-micher un tammig diaes hag e pep
lec'h, o deus redet an daou a-raok bezañ gwelet evel blenierien war o leve e F1,
Sebastien Bourdais o vezañ ar skouer pennañ, o redek e 24 eurvezh ar Mañs a-raok
ha goude e amzer F1, o kevezañ ivez e redadegoù kirri norzhamerikan ivez
(ChampCar hag IndyCar).

Just a-walc'h eo redadegoù kirri Amerika an Hanternoz un doare all da
genderc'hel da redek goude ar F1, a-gozh, gant Emerson Fittipaldi ha Nigel
Mansell da skouer, e CART, skouer Mario Andretti o vezañ disheñvel abalamour ma
en deus redet en Amerika an Hanternoz a-raok, e-pad ha goude e amzer e F1. Hiziv
e kaver skouer Rubens Barrichello a zo aet da redek en IndyCar goude e Briz Bras
diwezhañ, kenkoulz ha Takuma Sato ha Justin Wilson. Blenierien all a zo aet da
redek e NASCAR, evel Jacques Villeneuve, Juan-Pablo Montoya, Nelson Piquet jr ha
Scott Speed. Kevezadegoù kirri un-plas er-maez eus ar framm "mont war-zu ar F1"
zo bet aozet hag ar re-se o deus dedennet ar vlenierien F1, evel an A1 GP, aozet
diwar ar broioù, pe ar Superleague Formula, diwar skipailhoù mell-droad.

Bremañ ez eo ar Formulenn E, ur formulenn dredan, a zedenn blenierien evel Jaime
Alguersuari, Sebastien Bourdais, Sebastien Buemi, Karun Chandock, Robert
Dornboos, Lucas di Grassi, Narain Karthikeyan, Christian Klien, Vitantonio
Liuzzi, Franck Montagny, Takuma Sato ha Bruno Senna. Ur gevezadeg evit
blenierien kozh ar F1 zo bet aozet e 2006, ar Grand Prix Masters, hep bezañ
kaset betek ar fin avat, gant kudennoù arc'hant.

A-hend all ez eus un toullad blenierien F1 o deus krouet o skipailh, pe o deus
renet ur skipailh F1 goude o amzer dirak o rod-stur, Jackie Stewart evit Setwart
Grand Prix, Alain Prost evit Prost Grand Prix, Gerhard Berger evit Toro Rosso ha
Niki Lauda evit Jaguar Racing, met ivez o reiñ alioù da Ferrari e deroù ar
bloavezhioù 1990 ha da vMercedes abaoe 2013. Blenierien all a ro o skiant-prenet
da chadennoù skinwel a skingas ar F1, evel en deus graet James Hunt evit ar BBC,
en o zouesk Martin Brundle, David Coulthard, Damon Hill, Luciano Burti, Niki
Lauda, Jean Alesi, Jacques Laffite, Jacques Villeneuve, Frank Montagny ha Jérôme
d'Ambrosio. Blenierien all e gemer perzh e aozadurioù ar redadegoù kirri en o
bro, evel Damon Hill ha Jackie Stewart a zo bet prezidanted ar British Racing
Drivers' Club e-pad pell. Anavezet eo Carlos Reutemann evit bezañ aet da
bolitikour en Arc'hantina, dilennet gouarnour zoken.

Goude fin ar bloavezh 2011 ez eo 858 redadeg (847 Priz Bras hag 11 abadenn an
Indianapolis 500) — redet gant 723 blenier gant 36 broadelezh disheñvel — a zo
bet redet e-pad ar gevezadeg bed :

Adalek 1950 en doa anavezet ar Formulenn 1 daou-ugent Priz Bras disheñvel, war
pemp kevandir. 20 a vez redet c'hoazh e 2012, ar re all ne vezont ket redet ken,
pe a gendalc'hmet en ur vezañ er-maez eus ar Formulenn 1, evel an Indianapolis
500 a veze redet e-pad ar bloavezhioù 1950 daoust ma vezent redet gant reolennoù
ha kirri disheñvel diouzh re ar Formulenn 1.

Meur a saver bandennoù-rod o deus redet e Formulenn 1, a-wechoù o-unan, a-wechoù
ouzh reoù all. Pirelli a zo ar saver bandennoù-rod a labour evit ar F1 abaoe
2011.

Evel evit pep sport redadegoù kirri ez eus tud oc'h enebiñ ouzh ar Formulenn 1.
Gwallzarvoud bras 24 eurvezh ar Mañs 1955en deus lañset ul lusk a-enep ar
redadegoù kirri, o lakaat meur a Stad da verzañ anezho. Difennet eo c'hoazh e
Suis da skouer,. Tamallet e oa bet levezon ar redadegoù war ar savete war an
hentoù, da skouer dre lakaat war o c'hont tizh ar kirri hag ar vlenierien,
daoust ma n'eus ostilh ebet evit muzuliañ levezon ar redadegoù kirri e savete an
hentoù hag emzalc'h ar vlenierien.

Ar re enebet ouzh ar Formulenn 1 a ziskouez alies he levezon war an endro. Evit
gwir o deus ar redadegoù kirri ul levezon war an endro dre veveziñ esañs ha
bandennoù-rod, dre ar beajoù tro-dro d'ar bed, sevel an troiadoù, ur saotradur
trouz a zo ivez. Koulskoude e klask ar Formulenn 1 bezañ ekologeloc'h dre
implijout muioc'h a dredan, o'n em soñjal gwelloc'h war ar beajiñ ha penaos
strollañ deiziadoù ar Prizioù Bras a zo e memes kornadoù eus ar bed.



https://br.wikipedia.org/wiki/Flandrez

Flandrez (Vlaanderen e nederlandeg) a vez lavaret eus hanterenn norzh Belgia, ma
vez komzet nederlandeg pe stummoù anezhañ, anvet alies flandrezeg. Unan eus
rannvroioù hag eus kumuniezhioù yezhel Belgia eo (Rannvro Flandrez ha Kumuniezh
flamank). Brusel eo ar gêr-benn. Eno emañ sez Parlamant Flandrez, daoust m’eo
distag Rannvro Brusel diouzh Rannvro Flandrez ha daoust ma vez komzet galleg
gant an darn vrasañ eus an dud eno.

En istor e roer ur ster disheñvelik d’ar ger Flandrez : an anv-se a raed
gwechall eus ur gontelezh en em astenne etre ar stêr Escaut ha Mor an Hanternoz.

Gorread ar vro a zo 13 522 km2. Ar relijion pennañ eo an hini katolik. Kan
Broadel Flandrez eo ar Vlaamse leeuw.

D'ar 1añ a viz Genver 2008 e oa 6 161 600 a dud o chom e Rannvro Flandrez.
War-dro 15% eus annezidi Brusel a sell outo o-unan evel Flandreziz ivez.

Flandrez a oa rannet etre meur a stad, troc’het gant al lodenn a-us da
Vro-C’hall hag al lodenn a-is d’an Impalaeriezh Sant-Roman. Adalek 1384 e krogo
an tiridoù da vezañ reoù ar Broioù-Izel eus Bourgignon, nemet priñselezh Liege
hag a deuio da vezañ an Izelvroioù Spagnol. War-lerc’h ur brezel e c'hounez
Bro-C’hall ar c’hostez kornôg, e 1678. Ar Broioù-izel (a oa d'ar Spagnoled
c’hoazh) a vo tapet gant Aostria e 1713, a-raok bezañ adtapet gant ar
C’hallaoued e 1792. Tapet o doa ar C'hallaoued priñselezh Liege ivez, met ne
badas ket, Aostria a adkemeras an douar-se e 1783. E 1794 e oa bet adtapet, ur
wech ouzhpenn, gant Bro-C’hall hag treviñ a ra anezho e 1795. E 1815 eo kemeret
tiriad Flandrez gant rouantelezh an Izelvroioù.

Istor Flandrez etre savidigezh Belgia hag an Eil Brezel-bed, a zo o stourm evit
kaout ar memes gwirioù hag o geneiled eus Bro-C’hall peogwir e oa un gwall
zisparti(en ur stad savet gant hag evit ar c’hallaoued).

Bez eus e Flandrez un demokratiezh gant ur vodadeg dilennet gant un
dilennidigezh hollved, ur parlamant gant ur gambr, ur gouarnamant, ministerioù.
An holl ensavadurioù a zo staliet e Brusel. Bez eus ur c’hoant gant ul lodenn
eus ar belgianed da rannañ Belgia e daou gant Flandrez en un tu ha Wallonia en
tu all.

Ar yezh ofisiel e Flandrez eo an nederlandeg. Flandrez a zo anavezet evit e arz,
e saverezh evel an arz nevez, e bier (gant muioc’h eget 300 bier disheñvel), e
gegin hag e sportourien.



https://br.wikipedia.org/wiki/Faraon

Faraon a oa anv ar roue e Nevezimpalaeriezh Henegipt. Talvezout a rae "Ti bras",
ar pezh a rae dave da balez ar roue da gentañ, met kollet e oa bet ster kentañ
ar ger e-doug istor Henegipt betek ar c'houlz ma voe tu d'ober gantañ e-lec'h ar
ger henegiptek evit roue. Daoust ma veze gwazed e penn Henegipt peurliesañ, an
anv a faraon a veze implijet en degouezhioù dibaot ma veze maouezed e penn ar
Stad. Krediñ a raed e oa ar faraoned enkorfadur an doue Horus.

Ar faraon a oa war un dro merour pennañ ar vro, penn an armeoù, barner kentañ ha
beleg bras Henegipt. Embann a ra ez eo mab da Horus ha gwarezet gant Amon-Ra.

Ar ger faraon a zeu eus ur c'henstrollad gerioù treuzskrivet pr-`3, hag a veze
implijet e frazennoù brasoc'h hepken evel smr pr-`3 'Courtier eus an Ti Bras', o
komz evel se eus savadurioù al lez pe eus ar palez e-unan, sellet outo evel sez
ar renerezh hag ar melestradur. Adalek an XIIvet tierniezh e anadas ar ger en
orezon 'Ti Bras, Ra vevo, prolth' oc'h ober dave d'ar savadurioù ha d'ar gallout
hepken avat ha n'eo ket d'an den.

Ar c'hentañ skouer ma oa implijet pr-`3 evit komz eus ar roue a gaver en ul
lizher da Amenhotep IV (Akhenaten) e kreiz an XVIIIvet tierniezh (1550|1550-1292
kent J.-K.) zo kaset da 'Faraon, holl vuhez, finbortez, ha yec'hed!'. Adalek an
XIXvet tierniezh, pr-`3 e-unan a oa implijet kel lies a wezh ha hm.f 'Ho
Meurdez'.

Tremenet eur eta eus ur ger a ra dave d'ur savadur ha da greizenn ar galloud
d'un anv a vez graet eus ar roue, e-pad an XXIIvet tierniezh hag an XXIIIvet
tierniezh peurgetket. D'ar c'houlz-se, ar ger henegipteg a vije bet distaget
*par-ʕoʔ zo bet amprestet e henc'hresianeg dindan ar furm φαραώ pharaō ha goude
e Latin dindan ar furm pharaō. Diouzh an hini diwezhañ pe diouzh ar galleg e teu
ar ger brezhoneg. Gant an amzer *par-ʕoʔ a zeuas da vezañ prro e kopteg ha goude
rro (pa oa kemeret p- evit ar ger mell resis rakstaget "ar" deu diwar an
henegipteg p3). Un emdroadur damheñvel, gant ur ger a rae dave da gentañ da unan
eus arouezioù ar roue hag a grogas a-benn ar fin d'ober dave d'an den, a
c'haller da gaout diwezhatoc'h gant ar ger arabeg Sultan.

Dougen a rae ar faraoned ur gurunenn zoubl krouet diwar kurunenn ruz Goueled
Egipt ha kurunenn wenn Gorre Egipt. En emgannoù e veze dindan ar faraon ur
gurunenn c'hlas dezhi ur stumm disheñvel. Ar c'hurunennoù-se a oa kinklet gant
pep a uraeus, a oa doublet memes gant faraoned ar XXVvet tierniezh.
Patrom:Hiero/2cartouche

Douget e vez ivez ur gabell roudennet anvet an nemes, a oa marteze ar gabell
veze douget gant ar faraoned war ar pemdez. Douget e veze an nemes a-wezhioù war
un dro gant ar gurunenn zoubl, evel war unan eus delwennoù Ramses II en Abou
Simbel.

Ur barv faos a veze ouzh groñj ar faraoned ivez pa vezent en o dilhad-lez,
e-doug al lidoù da skouer. Fardet e veze gant blevennoù bouc'hed.

Merzet en deus an Egiptologour Bob Brier ne oa ket bet dizoloet kurunenn ebet
biskoazh petra bennak ma vezont gwelet stank e skeudennoù ar faraoned. E bez
Toutanc'hamon, dizoloet tost en e stad orin, e oa bet dizoloet arouezioù eus e
c'halloud evel ar Grommell hag ar skourjez, met kurunenn ebet. Krediñ a rae
Egiptiz e veze perzhioù hud gant ar c'hurunennoù, ha lakaat a ra Brier e oa
arouezioù na c'halle ket ur faraon marv kas gantañ er bez hag a zlee bezañ roet
da hêr ar galloud.

Titl ofisiel ar rieg da vare ar grennimpalaeriezh a yae pemp anv disheñvel d'e
ober. Ne anavezer nemet unan pe daou anezhe evit faraoned zo.



https://br.wikipedia.org/wiki/Fablenn

Ar fablenn zo un danevell verr, berr-tre zoken peurvuiañ, skrivet e gwerzennoù
kentoc'h evit e komz-plaen, en sell da gelenn. Perzhioù arall he deus: lakaat a
ra an anevaled da gomz, a-wechoù ar plant, pe nerzhioù an natur, pe traoù zoken.
Antropomorfekaet e vezont, da lavarout eo e vez roet perzhioù denel dezho.

Dont a ra ar ger fablenn eus ar ger latin "fabula" ("istor"), deuet eus ar verb
"fari" ("komz"). Diwar ar ger-se eo deuet ar verboù fablar/hablar e spagnoleg.
Ar ger fablenn, a gaver e Geriadur Gregor, e 1732, e-kichen ar gerioù marvailh
ha mojenn.

Anavet eo ar fablenn a bell zo, graet e veze fablennoù e Mezopotamia 4000 bloaz
zo. Kavet ez eus bet taolennoù eus levraouegoù-skol an amzer-hont ma lenner
istorioù eus lern lorberien, kon diampart (« Ki ar gov ha n'en doa ket gallet
diskar an annev a ziskaras ar podad dour »), olifanted (« Ur flemmerez diskennet
war gein un olifant a c'houlennas digantañ ha ne oa ket re bonner ha ne vije ket
gwelloc'h dezhi nijal kuit »). Kalz fablennoù a zo da dostaat ouzh krennlavaroù,
ha savet int war un enebiezh (« Pezh ac'h eus kavet, na lavar ger anezhañ; pezh
ac'h eus kollet, komz anezhañ »). Koulskoude n'eus kentel splann ebet.

Berzh bras a reas ar fablennoù en Indez gant ar 'Pañchatantra. Skrivet e voe an
dastumad fablennoù indezat-mañ e sañskriteg entre -300 ha 570, ha
kemmet-ha-digemmet meur a wech. Unan eus e stummoù zo anvet Hitopadesha pe An
deskadurezh talvoudus . Kavet e vez al loened boutin d'ar fablennoù europat:
azen, leon, marmouz, naer, hag un toullad re all, nemet emañ an aourgi e lec'h
al louarn. Gant al levr-se e voe levezonet lennegezh ar C'hornôg, gre un hir a
hent.

Da gentañ e tegouezhas e Pers ma voe troet en arabeg hag anvet Kalîla wa Dimna,
ha diweZhatoc'h en hebreeg ha neuze en latin hag anvet Directorium humanae vitae
en 1280.

Pierre Poussines a reas un droidigezh all traduction en 1666, anvet Specimen
sapientiae Indorum veterum. Un doare pers a voe lakaet ivez en galleg en 1644
hag anvet le Livre des lumières ou la Conduite des Rois, composée par le sage
indien Pilpay, traduite en français par David Sahid, d’Ispahan, ville capitale
de Perse. Evit an troour ne oa nemet un anv-pluenn kemeret gant Gilbert Gaulmin.

En XIIvet kantved e savas Marie de France un dastumad 102 fablenn. An darn
vrasañ zo diwar-benn loened (bleiz, louarn, leon, ki, erer), darn a ra anv eus
tud, evel "La femme et son amant", Le paysan et son épouse querelleuse", "le
vieillard et le chevalier".

Kalz eus heulierien Jean de La Fontaine zo kouezhet e puñs an ankoun. Koulskoude
ez eus chomet koun:

En XIXvet kantved e vo dilezet ar fablennoù e galleg, met e Rusia e talc'ho Ivan
Krylov da skrivañ fablennoù, evel Cristóbal de Beña (Fábulas políticas) ha Juan
Eugenio Hartzenbusch e Spagn.

E SUA e vo implijet ar fablennoù gant Ambrose Bierce evit ar flemmerezh
politikel, tra ma vo kalz dereatoc'h Beatrix Potter (1858-1943) e Bro-Saoz.

N'eo ket el lennegezh c'hallek ken avat e vez aozet fablennoù, met gant tud evel
Franz Kafka (1883 – 1924) en alamaneg, gant Monteiro Lobato ha José Cardoso
Pires en portugaleg, gant Damon Runyon (1884-1946) ha James Thurber (1894-1961)
en saozneg. Animal Farm gant George Orwell (1903 - 50) a zo ur fablenn
bolitikel.

Brud o deus bet fablennoù La Fontaine (anvet Yann ar Feunteun gant lod zoken) e
brezhoneg. Meur a zen zo bet o treiñ darn eus e oberennoù : Eozen Kombod,
Gwilherm Rikou, Paotr Treoure, Stefan ar Strad, Pierre Désiré de Goësbriand,
Daniel Doujet.

Komzoù kriz en deus bet Roparz Hemon diwar-benn an doug-se d'un doare-lennegel
diamzeriet, ha d'un oberour gallek a oa, ouzhpenn ur skrivagner dister hervez e
soñj, arouez ar marmouzerezh lennegel ha sujidigezh al lennegezh
vrezhonek(Daveoù a vank).

E 2005 e oa bet embannet al levr brezhonek Fablennoù Jean de La Fontaine, troet
gant Yves Louis Marie Combeau ha Daniel Doujet.



https://br.wikipedia.org/wiki/Entropiezh

3 stad pennañ a zo d'an danvez, solud, dourenek, gazek. Ar solud a zo termenet
gant ezvezañs a spas etre ar molekulennoù. Ar goulonder etre an atomoù a zo
anvezet ar goulonder kantikel. An douren a zo ur fluid ar molekulennoù o deus ul
liamm bihan kenetrezo met staget int memes-tra. Ne c’hell ket ur molekulenn
bezañ re distag d’unan all. Ar gaz a zo ur strollad a molekulennoù dister tre o
liammoù kenetrezo. Antropi ur mol gaz ral a zo par da 159 J ∙ K‾ ¹ en
douareennoù gorre-douarel.

E termodinamiezh, an entropiezh, skrivet S, a zo ur fonksion stad lec’h ma vez
adkavet al liamm Q/T (gant Q kementad a tommder eskemet gant ur sistem a grwez
T). Unanenn an antropi a zo J ∙ K‾ ¹ (Joul dre Kelvin). An termodinamiezh
statistikel a vez muzuliet ganti dizurzh ur sistem mikroskopik. Muioc’h mui ma
vez uhel talvoud S e vo diliammetoc’h e vo an elfennoù kenetreze, dizurzhietoc’h
e vefont, diaesoc’h dezho da grouiñ efedoù mekanikel hag evit ul lodenn bras eus
an energiezh a vo disimplijet pe implijet en un doare dilojik. Formulenn
mathematikel an entropiezh statistikel e keñver an niver a stadoù mikroskopik Ω
o termeniñ kempouezad ur sistem roet el live makroskopik: S = k ∙ Ln ∙ Ω k a zo
digemmen boltzmann par da 1,381 J ∙ K‾ ¹.

An dreuzfeurmadurioù a gwirvoud int nann-tro-distro dre efedoù steuziadur a
tommder. Na c’hellont ket distreiñ d’un taol d’ur stad paseet. An energiezh
kollet dindan stumm tommder a gemer perzh da stummadurioù an dizurzh. Ur
pennaenn a endroadur ez eo pa vez an treuzfeurmadurioù tro-distro ur priñsip a
dalc’hadur a energiezh.Laret ara ez eo pep treuzfeurmadur graet gant ur
c’heskamant a dizurzh (sistem + endro). Ur grouadur a antropi a zo neuze.
∆S(hollek) = ∆S(krouet) = ∆S(sistem) + ∆S(endro) > 0

Ar respont a zo aze: An dommder a gemer perzh e grouadur an antropi. Bez ez eus
steuziadurioù tommder pa vez kempouez ur sistem. Kreskiñ a ra an dizurzh pe chom
a ra kempouez, ralloc’h eo un digreskadenn evit ur greskadenn. Da geñver an eil
perzh laret aze e vez tu d’en em goulenn da belec’h ez eo aet an energiezh
kollet. Ma vezomp lojik un eskemm a vije a energiezh etre ar sistemoù: Ur
c’hempouezad a entropiezh er sistem 1 hag a n’eus kaset d’ur banadur a
energiezh, An tommder kollet a vije roet d’ur sistem 2 eus endro ar sistem 1,
Entropiezh ar sitem 2 a greskfe an dizurzh gantañ. Ar sistem 2, war lec’h ur
pennadig, kavet gantañ ur stad kempouez, a nije bannet energiezh evel er sistem
1, Tommder ar sistem 2 kollet a zafe d’ur sistem 3 war endro ar sitem 2, Dre-se
ez e kreskfe an entropiezh.

Evit e vije an entropiezh o kreskiñ en eun endro nemetken e vije ret da lakaat
anezhañ e distro (isoler) ha neuze e vije sistem all tro war dro dezhañ ret e
vije ober neuze ur voger a… ur Netra a goulonder met pa laran goulonder ez eo
goulonder goulonder ha n’eo ket goulonder leun evel ar goulonder kantikel leun a
partikulennoù. Ret e vije neuze ur gwask izel kenañ ken izel evit ma na vije ket
a dister eskemm etre ar sistemoù, met paouez ar gwask d’un taol gizh-se en aer
ez eo dibosupl. An entropiezh a gresk neuze en hollved a bez.



https://br.wikipedia.org/wiki/Dimezio%C3%B9_etre_paotred_pe_etre_maouezed

E 2015 ez eus 18 stad eus ar bed o deus degemeret an dimeziñ etre tud gante an
hevelep rev :

Ouzhpenn e vez anavezet an euredoù etre tud gante an hevelep reizh bet lidet e
lec'h all gant Israel, Aruba hag an Antilhez Nederlandat.

Er Stadoù-Unanet, abaoe ar 26 a viz Even 2015 hag aret Obergefell v. Hodges
lez-veur SUA ez eo reizhus an dimeziñ heñvelreviad e holl stadou ar
Stadou-Unanaet Amerika.

Kent d'an aret se, e oa anavezet en un doare reizhus an dimezin heñvelreviad
gant 37 stad diwar 50. Ar stad gentañ da vezañ bet anavezet ar gwir da dimeziñ
d'an heñvelrevidi eo stad ar Massachusetts, dindan an anv "priedelezh" (marriage
e saozneg), votet en 2003 hag dre-wir e 2004.

E Bro-Saoz e oa bet votet an Nullity of Marriage Act e 1971, a embanne fraezh
n'eus ket a zimeziñ pa vez tud eus ar memes reizh. E 2004 avat e oa bet votet ar
C'hevread Keodedel civil partnership) er Rouantelezh Unanet o reiñ da goubladoù
heñvelrevidi/ezed an hevelep deverioù ha gwirioù dimeziñ evit an aralrevidi/ezed
met dindan un anv disheñvel diouzh "priedelezh". E 2014 e oa bet degemeret da
vat an dimeziñ etre paotred pe etre maouezed, e Bro-Saoz ha Kembre, en un tu,
hag e Bro-Skos, en un tu all.

Respontet e vez eo distabiloc'h dre vras ar c'houbladoù heñvelrevidi eget ar re
all hag ez eo furoc'h diwall rak koust an torr-dimeziñ.



https://br.wikipedia.org/wiki/Deiziadur_pers

An deiziadur pers (گاهشماری هجری خورشيدى e perseg) anvet ivez deiziadur iranek
pe deiziadur Jalāli, zo un deiziadur heolel implijet en Iran, Afghanistan hag e
broioù tro-dro evel Kurdistan. Ar bloaz nevez a grog d’an 21 a viz Meurzh, da
vare kedez an nevezamzer.

Degemeret eo bet an deiziadur-se da zeiziadur ofisiel en Iran e 1925. Neuze e
voe lakaet sklaer e veze niveret ar bloavezhioù, evel en deiziadur muzulman,
adalek an Hijra, pa’z eas Muhammad hag e heulierien eus Mekka da Vedina er
bloavezh 622 goude J.K. E miz Meurzh 2007 eus hon deiziadur e krog ar bloavezh
1386 hervez an deiziadur pers. Kalz resisoc’h eo hennezh eget an deiziadur
gregorian, rak gant an deiziadur gregorian e vo ur fazi un devezh goude 3320
bloavezh, tra ma ne vo ur fazi un devezh gant an deiziadur pers nemet goude 3,8
milion a vloavezhioù !

An deiziadur pers zo ennañ c'hwec'h miz kentañ gant 31 devezh ha c'hwec'h miz
goude-se gant 30 devezh, nemet er miz diwezhañ e vez 29 devezh pe 30 devezh er
bloavezhioù bizeost. Digeriñ a ra ar bloavezh gant Nowruz pe Newroz, gouelioù ar
bloaz nevez, a bad tri devezh, eus an 21 a viz Meurzh d’an 23 a viz Meurzh en
deiziadur gregorian.



https://br.wikipedia.org/wiki/Deiziadur_juluan

E 46 kent JK e oa bet dibabet an deiziataer juluan gant Julius Caesar, a oa ar
pontifex maximus da neuze, da lavarout eo ar "beleg meur", ha dre-se e oa en e
garg diskleriañ pegoulz e vije penn-kentañ ar bloaz. Adalek 45 kent JK e oa bet
lakaet da dalvezout da lavaret e 709 goude krouidigezh Roma diouzh an deiziataer
roman.

Diwar kuzulioù e steredoniour Sosigenes a Aleksandria e oa bet graet e soñj gant
Julius Kaezar. Evit skeudenniñ ur bloavezh trovanel e oa bet savet, anezhañ ur
bloavezh standard 365 deiz dezhañ ha rannet dre 12 miz hag un devezh ouzhpennet
bep 4 bloaz.

Re a vloavezhioù bizeost a zeue gant ar reizhad-mañ avat evit pezh a sell ouzh
ar mareoù-bloavezh steredoniel a c’hoarveze un 11 munutenn bennak re abred bep
bloaz. Hervez kont e vefe bet kelaouet Kaezar eus kement-se met ne verne ket
kalz dezhañ.

Er XVIvet kantved e oa bet lakaet an deiziadur gregorian da dalvezout a-benn ma
vefe reishoc’h an traoù e-keñver ar gedez. Ne voe ket bras ar reizhadennoù avat.

Er broioù saoznek, pa vez forc’hellek an traoù evit pezh a denn d’an deiziad, ez
aer gant Old Style (giz kozh, berradurO.S.) hag er c’hontrol gant an New Style
(giz nevez, berradur N.S.) a dalvez kement ha deiziadur gregorian.

Meur a reizhad niveriñ ar bloavezhioù a veze implijet gant an deiziadur julian :
an ab urbe condita da gentañ (a dlee bezañ deiziad krouidigezh Roma) pe bloavezh
ren an hini e penn ar vro. An anno Diocletiani a oa deuet gant Diokletian : gant
e ren e kroge an niverañ ha war a seblant e vije bet implijet c’hoazh goude e
varv. An anno Domini a oa bet kinniget gant Dionysius Exiguus e-tro da 527 :
implijet e voe tamm ha tamm e pep lec’h er bed kristen.

Niveret e oa bet ar bloavezhioù adalek ar mare ma vije aet Jezuz-Krist da zen ,
d’ar 25 a viz Meurzh ar bloaz 1añ (da lavaret eo 753 goude an 'ab urbe condita).

Meur a reolenn a oa implijet gant an deiziataer roman, ar gourmizioù a oa daou
hirder dezho ha miz C’hwevrer a oa un hirder disheñvel dezhañ evit bloavezhioù
bizeost zo.

Gant ar politikerezh ez ae an traoù war ziaesaat c’hoazh : 90 deiz dale a voe
tapet gant an deiziadur a-benn ar fin…Evit reizhañ kement-mañ diouzh ar
mareoù-bloavezh e-giz ma oant gwelet gant ar Romaned e voe divizet ebarzhiñ 90
deiz. Bloavezh ar forc’hellegezh a veze graet eus ar bloavezhioù hir-mañ, 455
deiz dezho. 45 kent JK e voe lakaet da vloavezh kentañ an deiziadur nevez ha
d’ar 1añ a viz Genver e voe divizet e vefe kroget ganti.

Gant Aogust e voe reizhet ar fazi-mañ dre skarzhañ meur a c’hourdeiz goude 36
bloaz e gaou.

Dre se e tle bezañ urzh ar bloavezhioù bizeost evel-henn : 43 kent JK, 40 kent
JK, 37 kent JK, 34 kent JK, 31 kent JK, 28 kent JK, 25 kent JK, 22 kent JK, 19
kent JK, 16 kent JK, 13 kent JK, 10 kent JK, 4, 8, 12 ha kement bloavezh bizesot
zo bet. Met ma fizier e skridoù kavet e Egipt : 44 kent JK, 41 kent JK, 38 kent
JK, 35 kent JK, 32 kent JK, 29 kent JK, 26 kent JK, 23 kent JK, 20 kent JK, 17
kent JK, 14 kent JK, 11 kent JK, 8 kent JK, 4, 8, 12 ha kement bloavezh bizesot
zo bet.

Abalamour da berzh Jul Kaezar hag Aogust e sevel an deiziataer e voe bet roet o
anv da zaou viz dre dennañ Quintilis ha Sextilis, ar pempvet hag ar c’hwec’hvet
miz (o vezañ ma oa miz Meurzh an hini kentañ).

Hervez kont, en 8 kent JK pa oa bet « profet » Sextilis da Aogustus e oa bet
divizet e tlee bezañ kement a zeizioù d’ar miz-mañ ha ma oa d’ar miz e koun
Julius Kaezar. Rak-se e oa bet kemmet hirder an deizioù dre gas ar rinkladur
betek miz C'hwevrer : 31, 28(29), 31, 30, 31, 30, 31, 31, 30, 31, 30, ha 31.
Diwar-se eo hirder ar mizioù hiziv-an-deiz.

Adalek an Impalaeriezh roman betek 1582 e voe implijet an deiziadur julian en
Europa. Gant ar pab Gregor XIII e voe embannet an deiziadur gregorian. Gant al
lodenn vrasañ eus ar broioù katolik e voe lakaet e pleustr. D'ar c'houlz-se,
a-benn ma vije gouel Pask d’ar 21 a viz Meurzh, termenet gant kedez-Veurzh, e
voe divizet gant ar pab tennañ 3 deiz bizeost bep 4 c’hantved ha skarzhañ ar
Yaou 4 hag ar Gwener 5 a viz Here 1582. Ne voe nemet Italia, Portugal ha Spagn a
yeas diouzh soñj ar pab e 1582. E Frañs e voe divizet gant Herri III tennañ
deizioù eus miz Kerzu. Ar broioù protestant a yeas diouzh se diwezhatoc’h hag ar
borioù ortodoks a voe pelloc’h c’hoazh o cheñch o deiziadur.

E Sveden e voe divizet degemer ar deiziadur gregorian e 1753 met gant o
deiziadur dezho e rejont etre ar 1añ a viz Meurzh 1700 hag an 29 a viz C'hwevrer
1712.



https://br.wikipedia.org/wiki/Deiziadur_japanek

D'ar c'hentañ a viz Genver 1873 e oa degemeret an Deiziadur gregorian e
Bro-Japan, gant anvioù mizioù hengounel hag ar pep brasañ eus ar gouelioù, kent
1873 avat e veze implijjet un deiziadur loarel-hag-heolel a zeue eus an
Deiziadur sinaek. Implijet e vez atav an oadvezhioù hengounel eus Bro-Japan.

Eus an tri doare-se, an div re ziwezhañ hepken vez implijet en ur feson voutin.
Implijet e oa an deiziadur impalaerel eus 1873 betek diwezh a Eil Brezel Bed.

Anvioù japanek ar mizioù a dalvez ger-ha-ger "loar gentañ", "eil loar", ha
kement zo. Savet e vezont eta diwar an niver a glot gant ar miz ha gant ar ger
gatsu ("loar"):

(Alies-kenañ e vez implijet sifroù arabek gant kanji al Loar, evel 3月, war ar
pemdez.)

Ouzhpenn-se pep miz en deus un anv hengounel, implijet c'hoazh e tachennoù zo
evel ar varzhoniezh. E-mesk an daouzek anv, shiwasu a vez implijet stank c'hoazh
hiziv an deiz. Gallout a reer ivez kavout an anvioù-se ivez e deroù ul lizher pe
ur brezegenn da reiñ da santout koulz ar bloaz. Lod anezhe evel yayoi ha
satsuki, a dalvez ivez da anv-badez (evit ar merc'hed). Klevet a reer ivez an
anvioù-se ur wezh an amzer er jidaigeki, abadennoù skinwel a-vremañ, hag e
filmoù diwar-benn ar prantad Edo pe ur prantad koshoc'h.

Nota bene:' An deiziadur kozh a veze implijet e Bro-Japan a oa un deiziadur
loarel diazezet war an deiziadur sinaek, hag ar bloavezh hag ar mizioù a zeraoue
3 pe 7 sizhun diwezhatoc'h evit an deiziadur gregorian a vez implijet bremañ.
N'eo ket reizh eta lakaat ar miz kentañ da glotañ gant miz Genver.

Implijet e vez ur sizhun seizh devezh e Bro-Japan, hervez an Deiziadur
gregorian. Kregiñ a ra gant ar Sul avat. Ar sizhunvezh seizh devezh, dezhi
anvioù deiz a glot war-eeun gant ar re a vez implijet en Europa, a vijje bet
degaset da Vro-Japan war-dro 800. Implijet e veze ar reizhiad er steredouriezh
hepken pe dost betek 1876, nebeut amzer goude ma oa degemeret an Deiziadur
gregorian gant Bro-Japan en un doare ofisiel. Fukuzawa Yukichi zo unan eus ar re
o deus bet ar muiañ a bouez en diviz da zegemer ar reizhiad-se da envel deizioù
ar sizhun. Dont a ra an anvioù diwar anvioù ar pemp planedenn a c'haller gwelet
gant an daoulagad hepken, anvet o-unan diwar pemp elfenn ar brederouriezh sinaat
(aour, prenn, dour, tan, douar), ha diwar anv al Loar hag an Heol (yin ha yang).

E Bro-Japan e vez rannet ivez ar mizioù e tri frantad 10 devezh tamm-pe-damm.
Pep hini zo anvet jun (旬). Ar c'hentañ eo jōjun (上旬); an eil, chūjun (中旬); an
diwezhañ, gejun (下旬). Implijet e vezont alies da ober anv eus ar mare en un
doare resis. Da skouer : "Alies e vez ar wrez-se e jōjun miz Ebrel"; "Emeur o
c'hortoz ur votadeg e gejun ar miz-mañ."

Tsuitachi zo ur stumm emdroet eus tsukitachi a dalvez kentañ devezh ar miz. En
deiziadur hengounel e veze graet 晦日 misoka eus devezh diwezhañ ar miz. Hiziv an
deiz e vez kalz stankoc'h implij an niveroù 28-31 mui nichi. Koulskoude e ve
implijet alies misoka en anvioù kevradoù etc., da lavaret e vo paeet un dra
bennak an devezh diwezhañ eus ar miz, forzh petore deiziad e vefe. Devezh
diwezhañ ar bloaz zo 大晦日 ōmisoka (an Devezh diwezhañ bras).

Implijet e vez alies ar ger kichijitsu (deiz mat) da-geñver al lidoù evel en ul
lizher da bediñ unan d'un eured pe devezh savadur un dablezenn vaen koun. N'eo
ket anavezet gant al lezenn neoazh ha ne c'hell ket bezañ implijet en un
testamant.



https://br.wikipedia.org/wiki/Daoegezh

Daoegezh (sinaeg 道教 , pinyin dàojiào, "kentelioù an hent"), a reer er C'hornôg
eus doare relijiel hepken ur gelennadurezh gwriziennet e Sina an Neolitik hag a
greskas war-du kredennoù hengounel ar bobl sinaat ( 宗教 , zōng jiào, "kentelioù
an hendadoù"), a droas da brederouriezh ( 道家 , dàojià, "lignez an Dao") ha neuze
da relijion ( 道敎 , dàojiào, "kentelioù an Dao"), hep dilezel an dremened., kent
bezañ kevanaozet er 4re kantved KJK ha levezoniñ Azia ar Reter e-pad tremen daou
vilved.

Ur c’heal kornogel eo an diforc'hañ etre prederouriezh ha relijion evit tud Azia
hag ar bed muzulmat : kent ma voe kroget da dreiñ levrioù kornogel e sinaeg 150
vloaz zo hepken ne oa ger sinaek ebet evit "prederouriezh" ha "relijion". Zhexue
ha zōng jiào a voe goveliet neuze, met dre jià ("lignez") pe jiào ("kentel") en
em dermen an Daoegezh, ar Vouddhaegezh hag ar Gonfusianegezh e Sina. Daoust d'an
Daoegezh bezañ unan eus froudoù pennañ Sina a-hed kantvedoù ne c'haller ket
neuze he lakaat en eil rumm pe egile, pa n'eo nag ur brederouriezh nag ur
relijion – hag an div war an dro, ar pezh a zo feal da geal an Dao. An Dao
e-unan, da lavaret eo ar bennaenn a reol an hollved ha dre se reizhiad
peurvadelezh kement tra a zo ennañ, a oa bet dodenn an holl brederourien e Sina
gozh kent ma vije tud anvet "daoidi".

Adal an Neolitik e voe Sinaiz oc’h azaouiñ an Heol, al Loar, an Douar, an Neñv,
lod steredennoù, hag o kehentiñ ganto ha gant al loened. Diwezhatoc’h ez emdroas
ar relijion gentidik-se en un dastumad hengounioù relijiel kenelek bet anvet
Shenegezh ( 神教 , shénjiāo, “kentelioù ar speredoù”) a zo bet kredenn an darn
vrasañ eus Sinaiz a-hed Istor sevenadurel Sina betek hiziv an deiz. An
henvojennoù sinaat ha kehel an hendadoù, ar speredoù naturel, klanel, kêrel ha
broadel a ya da sevel ar Shenegezh, kevret gant azeul harozioù, hanterzoueed hag
an aerouant sinaat. N'eo ket relijion ar bobl e Sina unan frammet gant ur
penngelennadur hag ur c'hloer ; reizh eo avat tostaat he ferzh e Sina da hini ar
Shintoegezh e Japan, pa'z eo gerdarzh ar ger japanek shinto kar d'ar ger sinaek
shén ( 神 ) petra bennak ma ne zeu ket an div relijion eus an hevelep orin. Lod
gouizieien a laka relijion ar bobl da skourr eus an Daoegezh, peogwir o deus an
Daoidi ensavadurel klasket enteuziñ ha reoliañ ar relijionoù lec'hiel. Ar
c'hontrol rik eo e gwirionez : resisoc'h e vije sellet ouzh an Daoegezh evel
ouzh ur skourr eus ar Shenegezh, peogwir eo relijionoù ar bobl hag ar Shenegezh
a voe gwrizioù an Daoegezh.

Skridoù daoad all zo, evel al Lièzi ( 列子 ), “Mestr Lie” (~400 KJK), a zo ur
c’hendastumad damheñvel ouzh ar Zhuangzi met pa’z eo an Dao De Jing ur skrid
prederouriezhel hag ar Zhuangzi unan barzhoniel ez eo al Lièzi troet war tu
pleustrek an Daoegezh. Koshoc’h a-galz (~240 KJK) eo al Lüshi Chunqiu ( 呂氏春秋 ),
“Nevezamzer ha Diskar-amzer [bloazdanevelloù] an aotrou Lü”, anezhañ un dastumad
hir eus skridoù liesdoare a-zivout ar politikerezh, an armerzh hag an arzoù.

Pa n'eo an Daoegezh nag ur brederouriezh nag ur relijion, hag ur furnez e vije ?
Kennebeut, pa'z embann bezañ ur follentez a c'houlenn na emellout gwezh ebet, e
doare ebet, e red naturel an Hollved eztaolet dre an Dao – ar c'hontrol rik eus
ur furnez, a striv bepred dre he youl hag he foell a-benn jubenniñ, hentañ ha
difaziañ ar red-se end-eeun. Enep-krenn ar youl hag ar strivoù eo an Daoegezh.
Peogwir e savas an Daoegezh kentidik tamm-ha-tamm enep ar c'hladdalc'helezh, ar
Gonfusianegezh, beli ar velestradurezh war buhez an dud, hag a-du gant an natur,
an hiniennegezh, an disparti diouzh talvoudegezhioù ha reolennoù ar Stad sinaat
e c'haller lavaret ez eo an Daoegezh prederouriezhel un damkan eus ar frankiz a
zo par d'an anveliouriezh.

Ur ster disheñvel zo bet roet d'an De gant ar Gonfusianed, a selle outañ evel
dereadegezh ha buhezegezh an den ; evit ar Vouddhaidi ez eo De oberoù vertuzus
ha dellidoù an dud. Pell emañ an daou ster-se diouzh talvoudegezh kentañ De en
Daoegezh.

Meur a bennaenn bolitikel a gaver en Dao De Jing, petra bennak ma sell an
Daoegezh ouzh natur wirion an hollved ha, dre wei wu wei, ouzh an doare d'he
adkavout ; tuet int war-du oberiantiz ar renerien hag emelladur ar Stad e buhez
ar bobl. Hervez wei wu wei ez eo arabat d'an dud klask stummañ an hollved hervez
o c'hoant, neuze ez eo pouezusoc'h c'hoazh emzalc'h ar renerien er c'heñver-se :
mard aje ar briñsed enep al lezennoù a ren war an hollved e tegasjent trubuilh
d'ar bobl dre virout outi a zistreiñ d'an Dao. Alese al lavarenn a gaver en Dao
De Jing, pennad 65 : "Neb a ren war ur vro dre an efedusted zo ur mallozh evit
ar vro-se". En hevelep pennad e lenner : "En Henamzer ne oa ket tud disi an Dao
evit sklêrijenniñ ar bobl, met kentoc'h evit e lakaat da wan a spered ; diaes eo
ambroug ur bobl a zo re ouiziek". Kement-se ne dalvez ket e ranker delc'her ar
bobl en ur stad izel a-benn he mac'homañ, evel ma oa e soñj al Lezennourien ; er
c'hontrol e soñj d'an Daoidi e ranker lezel ar bobl da heuliañ hent ar wei wu
wei a-benn tizhout peurvadelezh an Dao. Gwell eo d'an Daoidi un aridennad broioù
bihan ma vev an dud war hent an Dao eget ur Stad vras savet diwar vrezel a rank
o mac'homañ a-benn chom bev ha kreskiñ c'hoazh (Dao De Jing, 80). Didalvez eo
krouiñ Stadoù bras ha mac'homer, rak abred pe ziwezhat e tistroio an traoù d'ar
c'hempouez a oa bet torret peogwir ez eus bet lakaet kresk divent war ar binvioù
hag ar peadra war-goust an dud a ra ganto. Enep ar berniañ madoù a-benn bezañ
eürusoc'h e sav an Daoidi peogwir e soñj dezho e kas kement-se d'ar gevezerezh
etre an dud, d'ar gasoni ha d'ar brezel bihan pe vras. Peoc'hourien eo an Daoidi
dre neptuegezh an Dao. Da geñver an armerzh e soñj d'an Daoidi e ranker lezel ar
c'henderc'hiñ hag ar c'henwerzh dilezenn, rak dre natur an Dao ha c'hoari an De
e teujent d'ur c'hempouez a minima. Ne vije an Daoidi evit emellout nemet a-benn
mirout a vont re bell ha delc'her ar c'henc'hoari tuet war-du kempouez an Dao.
Perzh ar renerien eo lakaat al levezon reizherez-se e pleustr, hervez an Daoidi,
dre ober gant ar wei wu wei a-benn chom hep lakaat re a fiñv e buhez ar bobl,
hep terriñ tra pe dra, hep lakaat re a nerzh enni (Dao De Jing, 29) – heñvel
a-walc'h ouzh ur c'heginer a chom pell hag a-us an tan hag a laka e arz e
pleustr gant skoempted : "renet e vez ur vro vras evel ma poazher pesked bihan"
(Dao De Jing, 60).

Ur patrom eus an hollved zo e kement den a zo. Liammet eo korf an den ouzh ar
pemp elfenn, ha drezo ouzh red an Dao en hollved. Neuze e c’hall un den
anavezout an hollved dre em anavezout, ha dre se tizhout ar stad pu. Sikouret e
vije dre em zelc’her hervez Tri Zeñzor ( 三寶 , sānbǎo) an Dao : ar vadelezh, an
dilontegezh hag an elevezh. War ur skeul vrasoc’h e sav an Daoidi enep ar
brezelioù hag ar c’hastiz-lazh, e vevont en doare eeunañ ar gwellañ hag e
nac’hont embreger galloud pe c’halloud er vuhez foran.

Diwar relijionoù hen Sina ez eus chomet kalz doueed urzhasaet hervez patrom
burevelezh an impalaeriezh. Hanterzoueed zo ivez, a vez azeulet e korn pe gorn
all eus Sina. Lod doueed zo meneget er Zhuangzi ha nebeutoc’h c’hoazh en Dao De
Jing, hep na vije gourc’hemennet o azeuliñ. Hervez an Daoidi, an doueed uhelañ
eo an Tri Glander (三清 , Sānqīng), anezho Glander ar Jad ( 玉清, Yùqīng) evel
aotrou deroù an deroù, Ar Glander Uhelañ ( 上清, Shàngqīng) evel personeladur ar
yin hag ar yang, hag Ar Glander Meur (太清, Tàiqīng) evel Lao Zi lakaet da zoue.
Gant ar bobl e vez azeulet Impalaer ar Jad ( 玉皇, Yù Huáng pe 玉帝, Yù Dì) evel an
hini a ren war an Neñv, an Ifern ha bed an dud. Disheñvel-bras diouzh ar
relijionoù ar C’hornôg eo tuez relijiel an Daoegezh dre ma n’eo ket pal an
azeulerien bezañ a-unan gant ur spered peurbadel, gant natur c’hlan orin an
hollved ne lavaront ket.

N’eus reizhiad lidoù daoat ebet a c’hallje bezañ heuliet e forzh pe gorn eus ar
bed, evel ma vez graet gant ar relijionoù kristen pe vuzulmat da skouer.
Pleustradennoù daoat hiniennel a voe troet tamm-ha-tamm e lidoù kevredel dre
levezon relijionoù ar werin : lidet e vez an Daoidi nevez hag o c’hammedoù war
an Hent, lennet an Dao De Jing dirak ar “feizid”i, aozet kofesadurioù foran.
Daoust ma n’eus gouel daoat kefridiel ebet e c’haller menegiñ Qingming ( 清明,
Qīngmíng, “Glander Skedus”), a zo Gouel ar Re Varv e Sina hag a vez dalc’het 104
devezh goude Goursav-goañv (war-dro ar 5 a viz Ebrel). Da neuze e vez alies
aberzhet moc’h pe houidi, profet frouezh, devet bilhedoù-moneiz faos a zo brudet
da binvidikaat ar re varv er bed all. Lod Sinaiz a chom war yun da vare
Qingming, pe a chom hep debriñ kig.

Er c’hontrol da Gonfusius a erbede miridigezh rik al lidoù hengounel e klaske an
Daoidi tizhout Pu hag an divarvelezh drezo o-unan, dre arnodennoù liesdoare,
abalamour ma’z eo klask an Dao ur pleustradur hiniennel dre natur. War o c’horf
e klaskjont labourat a-benn boueta pennaenn ar vuhez ennañ, alese
reolennoù-boued strizh pe strisoc’h em astenn eus debriñ nebeut eus pep tra
betek nac’hañ debriñ traoù a zo bet bev (kig ha plant) ha neuze bevañ diwar
glec’hiadurioù, drammoù ha gwin – hemañ diwezhañ evit ar re binvidik hepken ;
aet eo ar gwin hag ar vezventi da zodenn glasel ar varzhoniezh daoat. Peogwir e
oa skort o boued en abeg d’o dibaboù e klaskas an Daoidi fardañ c’hwistantinoù
ha moustradoù dre deknikoù an alkimiezh, diwar aour, arc’hant, plom ha sulfur
glizharc’hant dreist-holl. Pa voe ar reol-voued-se pennabeg marv kalz uhelidi
hag ur c’hwec’hvet impalaer Tang e troas an Daoidi eus alkimiezh an diavaezh da
hini an diabarzh : labourat war qì, an anal. Pa glask ar Vouddhaidi analat hir
ha don a-benn distagañ o spered diouzh ur c’horf touellus ha dre-se anavezout
ene an hollved e klask an Daoidi delc’her war o anal ar pellañ ar gwellañ
(apnea) a-benn kas qì dre e gorf a-bezh, e vagañ hag e gas betek an divarvelezh.
An embregerezh-korf hag ar gourenerezhioù (taiji quan) zo arveret a-benn
gweñvaat ar c’horf hag aesaat tremen qì drezañ. Gwir o deus an Daoidi da zimeziñ
ha da gaout bugale, doujañ a reont d’o zadoù ha d’o diskennidi, hag an
darempredoù reizhel a vez lakaet da dalvezout ivez a-benn boueta pennaenn ar
vuhez er c’horf dre genc’hoari ar yin (benel) hag ar yang (gourel). Klasket e
vez nevesaat ar c’horf dre zelc’her gremm ar sper (coitus interruptus evit ar
wazed, meur a waz evit ar merc’hed). Ar pemp elfenn ha kenc’hoari ar yin hag ar
yang o deus kaset an Daoidi da ijinañ ur vezegiezh a-ziforc’h a zo sichenn ar
vezegiezh hengounel e Sina a-bezh.

Peogwir ez eo an Daoegezh ur froud kozh na c’haller na displegañ fraezh na
klenkañ e-barzh tiretenn pe diretenn e kendalc’h da vevañ drezi hec’h-unan ha da
levezoniñ ar bed a-bezh. E Sina hag er Reter-Pellañ ha deus an Daoegezh
levezonet ar relijionoù, kozh pe nevez, ar prederouriezh, ar politikerezh, al
lennegezh, an arzoù, ar vezegiezh, , ar geginerezh, an darempredoù reizhel, al
liorzhiñ, ar gourenerezhioù, hag all. Meur a wezh ez eo bet taget ha berzhet, ha
bewezh ez eo distroet d’he lec’h gwirion : unan eus gwriziennoù donañ ha pennañ
sevenadur ar Reter-Pellañ. Ken disheñvel eo an Daoegezh diouzh ar brederouriezh
evel ma vez meizet er C’hornôg ha ken pouezus eo ar relijion gristen er
c’horn-se eus ar bed ma n’en deus bet an Daoegezh nemet ul levezon dister war e
sevenadur hag e brederourien – dre skridoù ar sinaourien hepken e c’haller kaout
un alberzh eus pinvidigezh an Daoegezh. A-wezhioù e tifoup an Daoegezh er bed
kornogel dindan stummoù dic’hortoz a-walc’h : bet he deus bannet ur gouloù dibar
war studiadennoù a-zivout ar relijion gristen (labourioù gant Isabelle Robinet
pe Claude Larre e Bro-C’hall, da skouer). Ur “relijion” nevez zo bet ganet er
bloavezh 2005 er Stadoù-Unanet, anvet Dudeegezh, a embann bezañ an Daoegezh hep
he zuezioù mezegiezhel hag usvedoniel – “mont gant red ar vuhez” eo ar
bennreolenn anezhi ; pa vez ar “relijion” jedi degemeret evel relijion ofisiel
gant melestradur ar Stadoù-Unanet a-c’houde berzh ar rummad filmoù Star Wars
(“Brezelioù ar Steredenn”) e c’haller gouverkañ ar perzhioù daoad a zo enni pa
zielfenner komzoù Yoda diwar-benn “An Nerzh”...



https://br.wikipedia.org/wiki/Dakar

Dakar (Ndakaaru e wolofeg) eo kêr-benn ha kêr vrasañ Senegal. Emañ war ribl ar
Meurvor Atlantel, war ledenez ar C'hab Glas, hag ar gêr vras ar pellañ er
c’hornôg eo war kevandir Afrika ha zoken ar Bed Kozh.

Ur porzh-mor a bouez eo evit ar marc’hadourezhioù ezporzhiet eus Afrika. Poblet
eo Dakar gant 1 056 009 a dud e 2011 ha war-dro 3,2 milion a dud zo o chom en
tolpad-kêrioù hervez an niveradeg ziwezhañ e 2013. Emañ Bodadenn Vroadel Senegal
ha Palez Prezidant Senegal e Dakar. E-touez an traoù zo da welet c’hoazh e Dakar
e c’haller menegiñ ar Voskeenn Vras (savet e 1964), enez Gorée dirak ar porzh,
Mirdi Sevenadur Afrika ar C’hornôg, ar Skol-veur Cheikh Anta Diop (pe Skol-veur
Dakar, savet e 1957).

N'eo rannvro Dakar nemet 0,3 % eus gorread ar vro gant 550 km2, met enni 25 %
eus ar boblañs ha 80 % eus armerzerezh ar vro.

Korn-bro Dakar (enez Gorée) a voe ur greizenn a bouez evit kenwerzh ar sklaved
etre ar XVIvet hag an XIXvet kantved. Ur c’hontouer a voe savet eno gant
Portugaliz e 1444. Etre 1588 ha 1677 e voe kêr e dalc’h, a-bep-eil, Portugaliz,
Izelvroiz, Saozon pe Gallaoued. Ar re-se a chomas mestr war an dachenn a-benn ar
fin. Ur c’hreñvlec’h a voe savet gant ar jeneral gall Louis Faidherbe, e 1857.
Ha diwar an dra-se e kreskas Dakar, a zeuas da vezañ kêr-benn Afrika C'hall ar
C'hornôg e 1902, e-lec’h Saint-Louis.

Unan eus kêrioù pennañ an Impalaeriezh trevadennel c'hall e voe Dakar en
amzer-se. Ur gêr a bouez e oa evit ar c’henwerzh hag evit an arme c’hall en
Afrika, betek an Eil Brezel-Bed. Kêr-benn Kevread Mali e voe Dakar e 1959 ha
1960. Ha dont a reas da vezañ kêr-benn stad dieub Senegal d’ar 4 a viz Ebrel
1960.



https://br.wikipedia.org/wiki/Charles_Louis_de_Secondat,_baron_La_Br%C3%A8de_ha_Montesquieu

Charles Louis de Secondat, baron La Brède ha Montesquieu , anavezet ivez evel
Montesquieu ken plaen ha tra, a oa ur prederour gall (1689-1755) ( Charles Louis
de Secondat, baron de La Brède et de Montesquieu, e galleg), hag oberour brudet
ar romant Lettres persanes, ur romant dre lizhiri entre daou veajour pers, Usbek
ha Rica, hag o mignoned chomet en Pers.

Montesquieu a oa, gant tud all evel John Locke, prederour an aozadur politikel
ha kevredigezhel. Diwar e veizadoù - dreist-holl ar rannañ-galloudoù - eo savet
an demokratelezhioù kornogat.

Charles eus Secondat, baron Brède ha Montesquieu a zo ganet e 1689 en ur familh
mistri a gêr eus an nobled a sae e-kichen Bourdel. Stag ouzh an anv Montesquieu,
dougen a reas an anv-se betek fin e vuhez. E dud o deus dibabet evel baeron ur
c'hlasker boued evit ma ne zisonjfe ket eo an dud paour e breudeur.

D'an 30 a viz Ebrel 1715 e Bourdel, e eured gant Jeanne eus Lartigue, ur
brotestant a familh pinvidik hag a zegas argouroù pouezhus. E 1716, goude marv e
eontr, e gounez kalz a binvidigezioù, e sused e eontr e prezidant a mortez eus
parlamant Bourdel betek 1726 hag e baroniezh Montesquieu, er bloavezh-mañ e
skrivas war Politikerezh ar Romaned er relijion. Leuskel a reas e karg pa
c'hellas hag e krog da vezañ dedennet gant ar Bed hag ar blijadurioù.

E-barzh al lizherennoù persaned, a embann disanv e 1721 e bro Holland, e daolenn
en un doare farsus ha gant un ton satirel ar gevredigezh Gall dre selloù daou
welladenner persan. E 1725 e skriv Templ Gnide.'' Goude e zilennadenn e akademi
Bro C'hall (1727), Montesquieu a ra ur veaj bras en Europa (Hungaria, Italia,
Holland, Bro Saoz), eus 1728 da 1731, lec'h ma evezh ar geografiezh, an
ekonomiezh, hag ar bolitikerezh.

Distro e kastell Brède, e zaspun meur a diell hag a desten evit krouiñ oberenn e
vuhez, "Spered al lezennoù" (1748), he deus bet ur bennvad bras. En ur sevel
reolennoù pouezhusañ ar skiantoù ekonomik ha kevredigezhel, Montesquieu a glask
tennañ poelloniezh an ensavadurioù politikel disheñvel dre e studioù war al
lezennoù. Intentiñ a ra tri gouarnamant disheñvel: ar Republik, ar Vonarkiezh
hag ar Vac'homerezh. Difenn a ra rannañ an tri galloud: lezennat, oberian ha
barnañ. "Spered al lezennoù" a aweno oberourien Bonreizh ar Stadoù-Unanet eus
1787, re Bonreizh Bro-C'hall eus 1791 ha Bonreizhoù ar vroioù demokratel
pouezhusañ a-vremañ. Montesquieu a levezonnas dreist-holl Catherine II a Rusia a
gemeras kalz eus e vennozhioù evit skrivañ an Nakaz, un toullad pennreolennoù.



https://br.wikipedia.org/wiki/C%27hoario%C3%B9_Olimpek

Ar C'hoarioù Olimpek, en henc'hresianeg Οἱ Ὀλυμπιακοὶ ἀγῶνες a zo un hollad
kenstrivadegoù sport bedel aozet bep 4 bloaz. Ar genstrivadeg sport skedusañ er
bed eo. Medalennoù a vez evit an drec'herien : ur vedalenn aour evit an hini
kentañ, arc'hant evit an eil, hag arem evit an trede. Er c'hoarioù kentañ e oa
42 sport hag un tammig nebeutoc'h eget 250 gourenour en holl, padal e Pekin e
2008 e oa tro 10 500 gourenour o tont eus 204 stad disheñvel hag o kenstrivañ e
302 sport disheñvel.

Diazezet eo ar C'hoarioù Olimpek war emgavioù a veze, en Henamzer, en Olimpia e
Gres, ha savet e voent er stumm m’emaint bremañ gant ur Gall, Pierre de
Coubertin, e dibenn an XIXvet kantved.

Kalz a vojennoù a zo diwar-benn C'hoarioù Olimpek an Henamzer. Ur vojenn a gont
eo Herakles a savas ar stad olimpek hag ar savadurioù tro-dro evit enoriñ e dad
Zeus, goude bezañ graet e 12 labour. Baleet en doa 600 paz hag anvet an
hirder-se ur stad, ar pezh a zo hiziv an deiz 192m. Lavarout a reer eo kroget ar
c'hoarioù olimpek e 776 kent J.-K diwar atiz Iphitos, roue Elis. Ar bloavezh-se
a verk penn-kentañ ar deiziataer olimpek. Bloavezh kentañ an deiziataer gresian
eo ivez.

Program ar c'henstrivadegoù a zo redadegoù war varc'h hag embregerezh korf
(redadeg war droad war hedoù disheñvel, bannañ ar bladenn, lammm pell, bannañ ar
speg, pentathlon, gouren). Coroebos a voe an hini gentañ o c'hounit un titl
Olimpek. Gounit a reas ar redadeg war droad e 776 a-raok J.-K. Adalek ar 7vet
c'hoarioù Olimpek, an den a zo trec'h a c'hounezh ur gurunenn Olivez.

En daolenn amañ dindan e renabler an holl emgavioù zo bet abaoe 1896 (pa voe
adsavet ar C'hoarioù) betek ar C'hoarioù Olimpek diwezhañ hag ar re zo da zont
e-kerzh ar bloavezhioù a zeu. C'hoarioù Olimpek 1916, 1940 ha 1944 ne voent ket
aozet, abalamour d’an daou vrezel bed a oa o ren da neuze.



https://br.wikipedia.org/wiki/Brom

Un elfenn gimiek eo ar brom ; Br eo e arouez kimiek, 35 e niver atomek ha 79,904
e dolz atomek. Un halogen eo ar brom, evel holl elfennoù ar strollad 17.

Un dourenn ruz-gell flaerius eo ar brom ; pistrius, mougus ha tagus eo e
aezhennoù, ha gouest eo da leskiñ kroc'hen an dud. En dour-mor e vez kavet, hag
en dour-sall danzouar, e stumm strinkennoù diliv par d'an holen (NaCl) a
zebromp. Gant Stadoù-Unanet Amerika (en Arkansas) e vez kenderc'het un drederenn
(1/3) eus brom ar bed. Sina hag Israel a zeu war o lerc'h, heuliet gant Jordania
ha Japan. Un nebeud brom a vez kenderc'het ivez en Ukraina, Alamagn, India,
Spagn ha Turkmenistan. War-dro 460 000 tonennad a vrom a voe kenderc'het e 2011.

Gant ar c'himiour alaman Karl Jacob Löwig e voe dizoloet ar brom e 1825, e dour
unan eus stivelloù e gorn-bro. Daleet e voe embannadur e gavadenn pa glaskas
tennañ splet eus e gavadenn evit tapout ur garg a gimiour en Heidelberg. Gant an
apotiker gall Antoine Balard e voe dizoloet ivez ur bloavezh war-lerc'h, e 1826,
e ludu bezhin bet dastumet e paludoù Montpellier. Muride a voe an anv bet
dibabet gantañ evit an elfenn nevez, diwar al latin muria, "dour-sall", hag
a-raok hini K. Löwig e voe embannet e labour. En embannadur e kemmas an anv
muride : brôme e voe an anv nevez, diwar an henc'hresianeg βρωμος bromos,
"flaer".

Daou izotop stabil zo d'ar brom (80Br) : 79Br ha 81Br. Skinizotopoù zo d'ar brom
ivez, pa 'z anavezer ur 25 anezho ; berr eo o hanter-vuhez (2 376 devezh d'ar
muiañ, hini 77Br).



https://br.wikipedia.org/wiki/Bro_gozh_ma_zado%C3%B9

Bro Gozh ma Zadoù eo kan broadel Breizh bet savet diwar hini Kembre - Hen Wlad
fy Nhadau e anv - hemañ diwezhañ krouet e kreiz an XIXvet kantved. Kan broadel
Kernev-Veur (Bro Goth Agan Tasow) a zo bet savet war ar memes patrom.

Evan James, gwiader ha barzh anezhañ (Ieuan ap Iago e anv drouiz), a oa bet
ganet e Caerffili (Kembre) e penn-kentañ 1809 (badezet e oa bet d'an 11 a viz
C'hwevrer) ha deuet e oa d'ober e annez da Bontypridd (Kembre) e 1847 gant e
familh. Hervez ar vojenn e vije bet savet ton ur ganaouenn gant e vab James
James, soner telenn anezhañ p'edo o pourmen a-hed glann ar Stêr Rhondda e-lec'h
ma oa staliet labouradeg c'hloan e dad. P'edo ouzh e ganañ d'e dad e voe savet
ar son (tri foz hepken) gantañ. Da gentañ e oa anvet Glan Rhondda (glann ar
Rhondda). Kanet e voe evit ar wech kentañ e 1856, e miz Genver pe C'hwevrer, en
ur chapel gembreat anvet Capel Tabor e Maesteg, gant ur vaouez eus Pontypridd,
Elizabeth John hec'h anv.

Kreskiñ a reas brud ar ganaouenn war-lerc'h an eisteddfod bet dalc'het e
Llangollen e 1858 hag embannet e voe e 1860 gant John Owen (Owain Alaw Pencerdd
e anv drouiz) e-barzh Gems of Welsh melody en ur reiñ he zitl - Hen Wlad fy
Nhadau (Bro gozh ma zadoù e brezhoneg) - dezhi evit gwir. Kanet e voe ivez gant
an tenor kembreat Robert Rees (pe Eos Morlais c'hoazh) da geñver eisteddfod 1874
e Bangor. E 1905 e oa bet kanet kent ur c'hrogad rugbi ouzh skipailh
zelandneveziat an All Blacks.

Dre forzh bezañ kanet dre ar vro e oa deuet Hen Wlad fy Nhadau da vezañ kan
broadel nann-ofisiel Kembre e-kichen an hini breizhveuriat, God Save the Queen.

William Jenkyn Jones a oa bet ganet e Cei Newydd (Kembre) d'an 29 a viz Meurzh
1852. Pastor protestant anezhañ e oa aet d'ober e annez d'An Oriant kerkent ha
1882 ha da c'houde e Rosporden, Kemper ha Pont-'n-Abad. Deuet da Vreizh evel
misioner an emsav protestant kembreat a oa o tiorren eno abaoe dibenn an
Impalaeriezh c'hall kentañ en devoa desket brezhoneg buan-kenañ. Gantañ e oa bet
savet kentañ troidigezh Hen Wlad fy Nhadau e brezhoneg hag embannet e TELEN AR
C'HRISTEN : CANTICOU SPIRITUEL A VEULEUDI DA ZOUE DA GANA ER RE-UNIONOU HAG ER
FAMILLIOU e 1895 e Kemper e ti an aotrou Cotonnec.

Dindan ditl Doue ha va bro (Tôn : Bro va Zadou), pemp poz a yae d'ober ar Cantic
77 a-gevret gant un diskan : Ô va mamm-bro ! cared a rann va bro, Keit ma vô'r
môr 'vel mur en dro, Ra vezo libr atao va bro.

Estreget gerioù orin kan broadel Kembre en devoa ouzhpennet daou boz all evit
tagañ ouzh ar vezventi a rae freuz ha reuz e Breizh d'an ampoent. Daou zoare
all, damgemmet an eil kement hag egile, a oa bet embannet e 1910 ha 1926.

Ganet e oa bet Frañsez Jaffrennou (Taldir e anv drouiz) d'ar 15 a viz Meurzh
1879 e Karnoed. E 1897 e oa war e studi e skolaj Sant Jarl Sant-Brieg e-lec'h
m'edo o paouez kregiñ da zeskiñ kembraeg gant e gelenner brezhoneg Frañsez
Vallée. Chañs a zo en defe klevet kanañ Hen Wlad fy Nhadau pa oa aet, a gevret
gant Frañsez Vallée ha Bretoned all, d'an eisteddfod a oa bet dalc'het e Kerdiz
e miz Gouere 1899. Daoust ma ne oa ket bet kadarnaet gant Taldir gwech ebet e
tiskouez bezañ anat en devoa azasaet gerioù brezhonek Jones ha n'eo ket reoù
gembraek James evel m'en devoa disklêriet e-barzh niverenn 52 ar gelaouenn An
Oaled e 1935 da gentañ-penn. Embannet e voe e azasadenn er gazetenn gatolik La
Résistance (Croix de Morlaix) d'ar 27 a viz Genver 1900 dindan anv BRO GOZ MA
ZADOU (HENVELIDIGEZ). Pevar foz e oa hag an diskan : O ma Mam-Vro ! me gar ma
Bro. Tra ma vo mor 'vel mur 'n he zro, Ra vezo digabestr ma Bro.

Lakaet e oa bet e-barzh e levr An Delen Dir aet e-maez e 1900 ha diouzhtu en
devoa graet berzh e-touez studierien Roazhon o devoa he dibabet da gan arenkiñ.

Dibabet e oa bet evel kan broadel Breizh e-kerzh kendalc'h Kevredigezh Vroadel
Breizh bet dalc'het e Lesneven d'ar 5 a viz Gwengolo 1903.

Ni, Breizhiz a galon, karomp hor gwir vro! Brudet eo an Arvor dre ar bed
tro-dro. Dispont 'kreiz ar brezel, hon tadoù ken mat, A skuilhas eviti o gwad.

Breizh, douar ar sent kozh, douar ar varzhed, N'eus bro all a garan kement
'barzh ar bed. Pep menez, pep traoñienn d'am c'halon zo ker, Eno 'kousk meur a
Vreizhad taer!

Ar Vretoned 'zo tud kalet ha kreñv; N'eus pobl ken kalonek a-zindan an neñv,
Gwerz trist, son dudius a ziwan eno, O ! pegen kaer ec'h out, ma Bro !

Mard eo bet trec'het Breizh er brezelioù bras, He yezh a zo bepred ken bev ha
biskoazh, He c'halon virvidik a lamm c'hoazh 'n he c'hreiz. Dihunet out bremañ,
ma Breizh!



https://br.wikipedia.org/wiki/Brezel_Korea

Brezel Korea ( e koreaneg: 한국 전쟁) a oa ur brezel a zegouezhas etre 1950 ha 1953,
e ledenez Korea, etre armeoù Norzhkorea, harpet gant URSS ha Sina, en un tu, ha
re Korea ar Su, skoaziet gant SUA ha riezoù ar c’hornôg skoret gant ar Broadoù
Unanet, en tu arall. Ouzhpenn daou milion a Goreaned a varvas e-korf ar
brezel-mañ.

Ez-ofisiel emañ c’hoazh an div Gorea e brezel dre ma kav da Republik Poblel ha
Demokratel Korea n’eo ket mui endalc’het gant arsav-brezel 1953. Bout ec’h eus
c’hoazh tennderioù politikel ha krogadoù war harzoù an div vro, dreist-holl
abalamour da brogramm nukleel Norzhkorea. Bagadoù amerikan zo c’hoazh e Republik
Korea evit na vo ket aloubet Sukorea gant armeoù Norzhkorea arre (gouez da SUA
a-c’hwael).

Da geñver Kendalc’h Yalta e voe divizet gant ar Re Gevredet e tisklêrfe an URSS
brezel da Japan tri miz war-lerc’h kodianidigezh Alamagn hag en em zaskorfe ar
bagadoù japanat lec’hiet a-us d’an 38vet ledenn d’ar Sovieded; ar pezh a dalveze
e spered ar re-mañ diwezhañ edo an takadoù-se dindan o beli pe o levezon
a-c'hwael. Hogen, nag ar Sovieded, nag an Amerikaned, nag ar Goreaned kent a-se,
ne soñje dezhe e vefe da viken ar rannadur de facto-se.

Monet a rae avat an traoù war drenkaat etre an daou vloc’had (soviedel ha
kornôgat) ha divizet gant an ABU aozañ dilennadegoù er vro en he fezh evit kaout
un diskoulm. Hogen, ne voent ket degemeret gant an URSS hag ar gomunourion ha ne
voe bet anezhe nemet e Su ar vro (dindan gouzalc’herezh an arme amerikan). D’o
heul e voe bonnet Republik Korea, dezhi Seoul da gêrbenn. Ar gomunourion a
aozas-int dilennadegoù arall e hanternoz al ledenez (dindan gouzalc’herezh an
Arme Ruz) ha, dre guzh, e Su ar vro. Disklêriet e voe Republik Poblel ha
Demokratel Korea. Evel Republik Korea e lavare derc’houezañ Korea en he fezh.

Pennden Norzhkorea a oa Kim Il-sung, sekretour meur Strollad Labourerion Korea
(cf. Juche) hag ez-stourmer enepjapanat (adalek 1930) bet stummet en URSS etre
1941 ha 1945. Syngman Rhee, ur politikour enepkomunour a rene war Sukorea.

Kalz kreñvoc’h e oa an arme norzhkorean, harpet mat gant an URSS, ha gwanoc’h e
teuas Sukorea da vout abaoe dilec’h ar bagadoù amerikan (etre miz Du 1948 ha miz
Mezheven 1949). Diaes eo soñjal e voe ar Sukoreaned kiriek da zigeriñ brezel
(pas en un doare eeun a-c’hwael). Hervez lod ag an istorourion ec’h ergeinas
Stalin raktresoù aloubiñ Kim Il-Sung e miz Ebrel 1950 dre ma soñje dezhañ ne
faotfe ket d’an Amerikaned brezeliñ evit Korea (ha dreist-holl dre ma n’o doa
ket mui a soudarded war an dachenn). Lavaret a reas Kim Il-sung da Stalin ne
badfe ket an argadenn (dindan tri devezh) dre mard en em savfe komunourion
Sukorea evit rein harp d’an arme poblel norzhkorean ha ma n’o defe ket bet an
Amerikaned amzer a-walc’h da emellout.

D’ar 25 a viz Mezheven 1950 e treuzas an arme boblel an 38vet ledenn hag ez eas
war-du aodoù ar Su o tamalliñ da Sukorea bout klasket tagañ Norzhkorea.
Kiladegañ a reas arme Korea ar Su betek porzh Busan e gevred ar vro. Seoul a voe
kemeret d’an 28. Ne chome d’an arme sukorean (ha d’ar soudarded amerikan) nemet
un takad dister er gevred (Sankenn Busan).

Gant an disentezioù kemeret e Kuzul surentez ar Broadoù Unanet e voe kondaonet
Norzhkorea ha fiziet e Stadoù-Unanet Amerika gourc’hemennerezh un nerzh milourel
etrebroadel, 16 bro ennañ, evit skoazellañ Republik Korea.

Gober a reas e soñj ar jeneral Douglas MacArthur, penngomandant an arme
vroadunanat, da lakaat loc’h en un enebargad. D’ar 15 a viz Gwengolo 1950 e
tilestras ar Marines amerikan en Incheon, ur porzh a zo e 50 km diouzh Seoul
(Emgann Incheon), hep gortoz ar braz ag an nerzhioù etrebroadel, hag e voe
adkemeret Seoul d’ar 26.

D’ar 7 a viz Here e treuzas nerzhioù an ABU d’o zro an 38vet ledenn hag unvezioù
stourm zo a dizhas ar stêr Yalu a vevenn Sina ha Norzhkorea.

Gant aon da goll ur vro amezek komunour e savas Sina un arme a youlidi evit
talañ douzh an nerzhioù kornôgat ha sukorean. 54 rannlu sinat, gant 270 000 den
enne, a dreuzas ar Yalu (IVe Lu Poblel). Ha d’ar 26 a vi Du ec’h emellas
ouzhpenn un hanter milion a soudarded an Arme Boblel Dieubiñ (an Arme Ruz sinat)
harpet gant an aerlu soviedel. Dav e voe d’ar soudarded kornôgat ha d’an
drevourion norzhkorean a glaske tec’hel diouzh ar gomunouriezh treuziñ an 38vet
ledenn en-dro. Adaloubet e voe Seoul d’ar 4 a viz Genver 1951.

Kinnig a reas en aner MacArthur e vefe taget Manchouria gant bombezennoù nukleel
evit adkempouezañ ar blegenn vilourel. Adkemeret e voe Seoul d’ar 14 a viz
Meurzh 1951. Kaset e voe war-giz en tu arall ag an 38vet ledenn an nerzhioù
norzhkorean-ha-sinat ha tamm-ha-tamm e stabilas an talbenn war an harzoù
a-vremañ (tost d’an 38vet ledenn).

Neoazh, n’eo nemet d’ar 27 a viz Gouere 1953, goude marv Stalin, ma voe sinet an
arsav-brezel etre ar vellourion e Panmunjeom ur gêriadenn war an “DMZ” (Tachad
divilourekaet etre an div Stad).



https://br.wikipedia.org/wiki/Bochum

Bochum (distaget [ˈboːxʊm] en alamaneg) zo ur gêr eus Nordrhein-Westfalen, e
kornôg Alamagn. E rannvro ar Ruhr emañ, etre kêrioù Essen, Herne, Dortmund ha
Witten.

Betek kreiz an XIXvet kantved ne oa nemet ur gêrig vihan. D’ar mare-se e kreskas
poblañs kêr abalamour da gresk greanterezh ar glaou e kornad ar Ruhr. E 1905 e
voe tizhet 100 000 annezad ha neuze e krogas Bochum da vezañ ur gêr vras. Ar
16vet kêr vrasañ eo en Alamagn bremañ, gant tost da 365 000 a annezidi.

Distrujet e voe ul lodenn vat eus kêr gant bombezadegoù dibenn an Eil
Brezel-bed : da neuze e oa bet distrujet 38% eus Bochum ; diwar an 90 000 ti a
oa e kêr ne chome nemet 25 000. Tri-ugent vloaz goude ar brezel e kaver
bombezennoù c’hoazh e Bochum, pa vez graet labourioù da sevel savadurioù nevez.
Goude enkadenn ar mengleuzioù glaou er bloavezhioù 1950 ha 1960, e emdroas ar
greanterezh e Bochum ha savet e voe ul labouradeg vras gant ar gompagnunezh
kirri Opel.

E Bochum ez eus 6 skol-veur pe skol uhel, evel Skol-veur ar Ruhr
(Ruhr-Universität Bochum), unan eus brasañ skolioù-meur Alamagn, gant ouzhpenn
30 000 a studierien. Savadurioù all zo brudet ivez : mirdi ar mengleuzioù
alaman, mirdi an hentoù-houarn alaman pe c’hoariva Bochum.



https://br.wikipedia.org/wiki/Beleg

Ur beleg (beleien el liester) a zo un den karget da aozañ ha seveniñ al lidoù en
ur relijion.

Koulskoude pa c'haller implij ar ger en un doare hollek, evit ar ster beleg ar
relijion katolik e vez implijet e skridoù brezhonek hag er Wikipedia end-eeun.

Ar ger beleg a zo kar d'ar gerioù iwerzhoneg bachall, krenngembraeg baglawg
(kembraeg modern : baglogha latin baculus. Hemañ ha bachall a dalvez evit bazh
hag ar re all a zo evit bazh kamm pe grogek, da lavaret eo bazh ar mesaer hag a
zo arouez an eskibien (bazh-eskob). Keñveriet e vez ivez ar veleien gristen d'ar
vesaerien (diwar komzoù Jezuz-Krist treuskrivet en avieloù). N'eus liamm ebet
etre an doueoù Bel pe vBelenos evel m'hen krede Kervarker. Er C'hatholicon e
weler ar stummoù kentañ anavezet : baeleuc, bealeuc hag ur stumm benel baelegues
(a dalvez evit leanez pa n'eus ket a vaouez degemeret e roll ar beleg en Iliz
katolik roman). Meur a familh a zo e anv Bellec, Le Bellec ha kavet e vez bellec
ivez evel lodenn anvioù-lec'h 'zo.

Kavet e vez beleien damheñvel o roll er relijionoù katolik ha reizhkredennour,
nemet e vez difennet da veleien gatolik mont da zimeziñ. Roet e vez dezho ar
gwir da lidañ ar seizh sakramant a zo bet tennet eus oberoù Jezuz-Krist kontet
en Avieloù. Daoust ma 'z eus tud a Iliz gant ul live izeloc'h (diagoned,
isdiagoned, akolited) eo ar beleg an den pouezusañ e framm an ilizoù kristen
nann-protestant. Daou seurt a velein a zo : ar re a zo dindan beli eeun an
eskibien hag ar re a zo dindan beli penn un urzh relijiel, hemañ dindan beli an
eskob pe hini ar pab (ar Jezuisted).

Stummet e vez ar veleien er c'hloerdi (beleien o labourat er parrezioù
peurvuiañ) pe en novistiez (beleien staget ouzh un urzh relijiel).



https://br.wikipedia.org/wiki/Banno%C3%B9-treset

Ar bannoù-treset pe bannoù treset (a-wechoù diverret e BT), pe istorioù treset,
zo un heuliad skeudennoù lakaet en ur bann, a zo ken tev hag un dek linennad
skrivet, kinniget en un doare arzel da gontañ un istor dre dresadennoù, war un
dro gant testennoù peurliesañ ivez. Embannet e vez ar bannoù treset e meur a
zoare:

Tud zo a ra an navvet arz eus ar sevel bannoù-treset, war-lerc'h ar 7 arz
pennañ, hag ar sinema da eizhvet.

Hag un arz eo sevel bannoù-treset ? Lod a lâr eo un arz peogwir eo kejadenn an
tresañ hag ar c'hontañ en ur glask ur genedelezh bennak, pe efedoù zo da
nebeutañ. Lod all a lâr eo kentoc'h ur media evel ar skinwel. Lod all c'hoazh a
lâr ez eo an eil hag egile, un arz hag ur media war un dro.

Lennegezh eo ar bannoù-treset ? Kaoz vras a vez da c'houzout kement-se, rak
dizemglev a zo . Daoust ha trawalc'h eo kontañ istorioù, evel a ra ar sinema,
evit bezañ lennegezh ?

N'eo ket ar pezh a vez anvet e galleg ar bande dessinée ur c'henderc'had
hollvedel. Er bed saoznek e vez kaoz eus comics pe comic strip pe cartoon pe
graphic novel hag a zo danevelloù skeudennet hir a-walc'h war n'eus forzh
peseurt tem. Un afer european eo ar bandes-dessinées ha p'eo ar Suis Rodolphe
Töpffer a greder bezañ bet an hini en deus lakaet asambles skeudennoù ha
testennoù. Met er gelaouenn gristen evit ar yaouankiz belgiat Petits belges
embannet war-dro 1920 e voe dispaket ar c'hentañ bannoù-treset gant ur glogorenn
e-lec'h ma skriver komzoù an tudennoù treset. Japaniz o deus bannoù-treset a
reer manga eus outo.

E dachenn sevenadurel saoznek e veze komzet eta eus comics ("farsus") pe c'hoazh
funnies ("fentus"). Er bloavezhioù 1980 o doa ar Saozon roet daou anv all evit
kuitaat ar c’heriaoueg skañv : Graphic Novel ("roman grafiket") ha Sequential
art ("arz sekañsel"). En italianeg e vez graet Fumetti eus ar bannoù treset
("mogedennoù"). E kastilhaneg eo anv ar gazetenn gentañ he doa embannet bannoù
treset e Spagn (TBO, 1917) hag en deus roet e anv d'ar bannnoù treset : Tebeos,
met komzet e vez ivez kalz eus historietas ("istorioù berr"). E portugaleg
Brazil e vo komzet eus Historia em quadrinhos ("istorioù e taolennoù bihan"), pa
vo komzet kentoc'h eus bandas desenhadas er Portugal. E japaneg e vez anvet ar
bannoù treset manga ("skeudennoù da c'hoarzhin"). E sinaeg e vez komzet eus
lihuanhua ("skeudennoù chadennet") hag a-wechoù eus Manhua. E koreeg e vez
komzet eus Manhwa. Er broioù skandinaviat e talvez ar gêr Tegneserie (Norvegia)
pe Tecknad serie (Sveden) kement ha "heuliad tresadennoù". Er broioù gallek,
ouzhpenn an dro lavar "bande dessinée", e veze komzet eus "illustrés" (levrioù
skeudennet) pe c'hoazh eus "Petits Mickeys", gerioù tennet eus geriaoueg ar
vugale.

Deuet e oa war wel ar bannoù-treset e Suis er bloavezhioù 1830 gant albomoù
Rodolphe Töpffer. Skrivañ a reas Histoire de Monsieur Vieux-Bois (embannet e
1837). Pep a bajenn gant tresadennoù a zispake an destenn a-us. Skignet e oa er
bed-holl e-pad an XIXvet kantved dre hebioù kelaouennoù hag er c'hazetennoù
flemmganus. Brudet e oa e fin ar c'hantved-se er c'hazetennoù amerikan e stumm
ar c'homic strip.

E penn-kentañ an XXvet kantved e Bro-C'hall ec'h embannas Christophe Les
aventures du sapeur Camenber, meur a istor fentus berr kontet dre skeudennoù ha
dre an destenn a-is. Graet e veze seurt produioù evit ar vugale, rak ne grede
ket an dud en oad e oa dereat "lenn" levrioù skeudennet. Pa'z embannas ur beleg
belgiat ar gelaouenn "Petits belges" e klaskas reneveziñ ar bannoù-treset.

Er Stadoù-Unanet, e penn ar wask evit ar vugale dre hebioù kelaouennoù arbennik
adalek ar bloavezhioù 1930, ar bannoù treset a douch muioc'h mui ar grennarded
hag an oadourien gant ar comic book hag ar strip eus ar c'hentañ.

E Belgia, pelloc'h e oa krouet ar Petit Vingtième, ur gelaouenn gristen evit ar
yaouankiz hag e tegemeras labour Georges Rémi a rae gant Hergé evit e
anv-pluenn. Hemañ a ijinas un istor gant ur c'helaouenner yaouank oc'h ober ur
veaj en Unvaniezh soviedel. Pal an oberour koulz hag hini rener kristen ar
gealouenn a oa pismigañ ar gomunouriezh a rene buhez ar riez nevez. Berzh a reas
an istor hag e voe embannet e 1930 en ul levr distag, Tintin e bro ar soviedoù.
Kroget e oa bet "Troioù-kaer Tintin".

Padal e oa bet enporzhiet en Europa ar comic strips amerikan hag ar Journal de
Mickey a embanne darn anezho e galleg. Pa rene e reuz an Eil Brezel-bed e oa
difennet gwerzhañ ar produioù amerikan ha diouzh-se e reas an dreserien velgiat
berzh bras e Bro-C'hall hag e Belgia. Er gelaouenn velgiat Bravo e voe gwelet
kentañ oberennoù Jacobs, Jacques Laudy, Raymond Reding, Albert Uderzo ha Willy
Vandersteen.

Spirou magazine, krouet e Belgia just a-raok ar brezel a oa berzet a-brantadoù
gant an nazied, met e talc'has da chom bev hag e voe embannet un dastumad
levrioù bannoù-treset pa echuas ar brezel e 1944.

Er bloavezhioù 1950 eo dispaket da vat an embann bannoù-treset e Japan gant
berzh labour Osamu Tezuka da skouer.

Er bloavezhioù 1960 e kuitaas ar bannoù-treset marc'had an embann evit ar
vugale. Krouidigezhioù Jean-Claude Forest, eus al luskad Gegika ha d'an
underground amerikan o doa lakaet kalz a dud d'en em soñjal war traoù zo, ar
pezh en doa degaset ar c'hentañ diskour abegus. Er bloavezhioù 1970 e oa bet
kendalc'het an arnoderezhioù adreñv Moebius. M'emañ ar rummadoù dudiamant klasel
e penn ar marc'had hiziv c'hoazh, ar bannoù-treset o deus ergerzhet an holl
tachennoù liammet ouzh an arzoù danevelliñ all abaoe ar bloavezhioù 1980. Deuet
da vezañ anavezet a-benn ar fin, memes m'eo bet gorrek an anaoudegezh-se evel ma
klemm an dud a bled gant ar bannoù-treset.

Muioc'h a gaver a zo bet troet eus ur yezh all, ar galleg peurliesañ. Gwelout ar
pennad gouestlet d'ar bannoù-treset troet e brezhoneg.

Bannoù-treset brezhonek, troidigezhioù anezho pe get, a vez kavet e kelaouennoù
zo, e Rouzig ha Louarnig embannet gant Keit Vimp Bev da skouer. Danvez pennañ ar
gelaouenn Meuriad e oa zoken. Er c'helaouennoù Ya ! ha ♯brezhoneg e kaver
bannoù-treset brezhonek ingal. E meur a gelaouenn all e veze kavet bannoù-treset
brezhonek evel Cholori, Talabao, Evit ar brezhoneg, Yod-Kerc'h, Hadenn ar Vro,
Laezh Riboul...

El lec'hienn Skrabidoull e vez kinniget bannoù-treset brezhonek ingal, troet
diwar yezhoù all pe get.

Kalz bannoù-treset o deus Breizh pe ur vro geltiek bennak da zanvez pe da
leurenn. En ti embann Soleil ez eus un dastumad anvet "Celtic" zoken.



https://br.wikipedia.org/wiki/Bali

Bali zo unan eus inizi Indonezia, er reter da enez Jawa hag er c'hornôg da enez
Lombok. Unan eus proviñsoù ar vro eo ivez.

Un enezenn vihan eo Bali, pa vez keñveriet gant lod eus an inizi all zo en
Indonezia : 5 632,86 km² eo he gorread ha 3 551 000 a annezidi e 2009. Denpasar
eo ar gêr-benn, hag e-touez ar c'hêrioù all e c'haller menegiñ Singaraja war aod
an norzh hag Ubud a vez darempredet stank gant an douristed. En eneb diouzh ar
pezh a c'hoarvez en darn vrasañ eus inizi all Indonezia, poblet gant muzulmiz,
ez eus hindouiz eus ar braz eus tud Bali (93%). E gwirionez ez eo o relijion un
hindouegezh mesket gant elfennoù boudaegezh. Menez Agung eo menez uhelañ an
enezenn (3 142 m uhelder) ; ur menez-tan eo ha kenderc'hel a ra da darzhañ gwech
ha gwech all.

Brudet eo enez Bali er bed a-bezh, abalamour d'he sevenadur, an delwennoù, an
dañsoù, ar sonerezh. Darempredet stank e vez gant touristed daoust ma oa
digresket o niver un tammig goude ar bombezennoù a oa bet o tarzhañ e miz Here
2002 e Kuta, unan eus ar c'hêrioù zo en arvor. Lazhet e oa bet 202 a dud en
darzhadenn-se, graet gant spontourien islamour a-hervez.



https://br.wikipedia.org/wiki/Asam

Asam (অসম [asam] en asameg, yezh pennañ ar vro), pe Assam diwar skouer ar
saozneg, zo unan eus stadoù India. Tremen 26 milion a annezidi zo en Asam
(2001), war ur gorread 78 438 km². Guwahati eo kêr vrasañ Asam met Dispur, e
tolpad-kêrioù Guwahati, eo ar gêr-benn. An div yezh pennañ komzet er stad eo an
asameg hag ar banglaeg (bengali); yezhoù all a vez kaozeet eno ivez evel ar
yezhoù bodek, anezho yezhoù tibetek komzet ivez e Bhoutan.

En-dro da Asam emañ stadoù Arunachal Pradesh, Nagaland, Manipur, Mizoram ha
Tripura en hanternoz hag er reter, Meghalaya er c'hreisteiz ha Kornôg Bengal er
c'hornôg. Harzoù en deus ivez gant Bhoutan er gwalarn ha Bangladesh er mervent.

Pa voe rannet Pakistan hag India, div stad nevez dizalc'h diouzh Breizh-Veur, e
c'holoe Asam an holl douaroù a oa e biz India, etre Pakistan ar Reter
(Bangladesh bremañ), Sina ha Birmania. Tamm-ha-tamm, a-hed ar bloavezhioù, e voe
krouet stadoù bihan all er reter, diwar-goust Asam. Ar wech diwezhañ ma oa bet
rannet Asam a oa e 1972, pa oa bet krouet stad Meghalaya, en-dro da gêr Shillong
a oa kêr-benn Asam betek neuze. Dispur a zeuas da vezañ kêr-benn nevez stad
Asam.

Abaoe 1979 ez eus un emsavadeg kaset war-raok gant ar United Liberation Front of
Asom (ULFA), ur strollad a stourm gant armoù da c'houlenn dizalc'hiezh Asam
diouzh India.



https://br.wikipedia.org/wiki/Ares

Ares (henc'hresianeg: Ἄρης / Arês pe Ἄρεως / Areôs) a oa unan eus doueed Hellaz
kozh, mab da Zeus ha da Hera, hag unan eus daouzek doue meur an Olimpos. Daoust
ma reer anv anezhañ alies evel doue olimpian ar brezel e oa kentoc'h doue ar
brezel gouez ha feuls, personeladur al lazherezh pe an doug d'ar feulster ha
d'ar gwad.. E zoare taer ha feuls, e emzalc'h brusk, e zoug d'an drailh ha d'al
lazh ne sachont ket karantez an doueed all, nag hini an dud outañ.

Goude ma oa e-touesk an doueed veur ne oa ket enoret kenañ gant tud Hellaz,
douget da oberoù ar preder muioc'h eget da re an armoù. Disfiz a vage an
Hellened diouzh Ares atav Lezc'hoar speredek Ares, Atena, a veze sellet outi
ivez evel un doueez eus ar brezel, met tachenn Atena a oa kentoc'h hini ar
brezel strategek tra ma rae Ares war-dro feulster dirakwelus ar brezel. Lec'h
ganedigezh Ares hag e gêr wirion a oa pell, e bro an Draked varbar ha
brezelekaus (Ilias 13.301; Ovidius, Ars Amatoria, II.10;). Du-hont e tec'has
goude bezañ bet dizoloet war ur fled gant Afrodite..

Sellout a rae ar Romaned outañ evel ouzh ur stumm eus an doue Meurzh, doue roman
ar brezel hag al labour-douar, met en o zouez e veze enoret Meurzh kalz muioc'h
evit Ares e Bro-C'hres (sellet ivez ouzh Atena.).

Daoust ma oa un doue a oa anv anezhañ alies gant ar varzhed, Ares ne veze ket
kehelet alies e Bro-C'hres, nemet e Sparta e vefe. Eno e veze pedet a-raok an
emgannoù evit kavout e skoazell, ha, daoust ma kemer perzh e savidigezh Tebez,
ne gemer ket perzh e kalz mojennoù.

E Sparta e oa un delwenn eus an doue chadennet, evit diskouez e oa arabat da
spered ar brezel hag ar viktor kuitaat ar geoded. Gouzout a reer ivez e oa un
templ e Lakoniagant ur c'hoad sakr ma veze lidet ur gouel bep bloaz a oa
difennet ouzh ar merc'hed tostaat dezhañ . E Sparta ivez, Aberzh ktonek ur c'hi
da Enialios e-doug an noz a zeuas da vezañ hevelebekaet ouzh kehelerezh Ares.

Templ Ares a weled en agora Aten da vare Paosanias, en IIved kantved goude J.-K.
a oa bet gouestlet dezhañ da vare an impalaer Aogust; e gwirionez e oa un templ
Roman da Veurzh. Emañ an Areopagos, "tuchenn Ares" en Aten, e lec'h ma prezegas
Paol Tarsus, nepell diouzh an Akropolis; Abaoe ar prantad arkaek e oa bet
dalc'het prosezioù eno. E liamm gant Ares, diazezet war ur gerdarzh gaou
marteze, a c'hallfe bezañ savet evit displegañ an anv-lec'h hepken.

En Olimpia e oa un aoter gouestlet da Ares. Azeulet e veze tro-dro da Degea(gant
an anv Ares Afneo). E-kichen Tebez e oa ivez ur stivell gouestlet da Ares.

Doue ar veñjañs eo Ares ivez. Abalamour da se e vez touet war e anv pa vez graet
leoù bras. Da skouer el le touet gant Ateniz yaouank e-pad o Efebiezh.

Ares en doa ur c'harr stlejet gant pevar stalon divarvel dezho bridoù aour hag a
c'hweze tan. E-touez an doueed e veze anavezet Ares a-drugarez d'e hobrejon. E
gwirionez e vez diaes anavout anezhañ er skeudennoù a weler war ar prierezh
gresian. Gallout a re bezañ diskouezet evel un den yaouank armet gant ur
gouzifiad hag un tokarn en emgannoù pe dindan stum ur brezelour en oad gour gant
ur barv. E evned sakr a oa ar gaouenn wenn, ar gazeg-koad, an toud meur hag, er
su dreist-holl, ar bultur. Hervez an Argonautica ; Hyginus, Fabulae 30) evned
Ares (Ornithes Areioi) a oa un nijad evned a ziwalle neved an doue e bro an
Amazoned, war aod un enezenn er Mor Du.

Deimos ha Fobos a oa bugale Ares hag Afrodite hag a oa speredoù ar spouron hag
an aon. C'hoar ha kompagnunez an Ares muntrer a oa Eris/Enyo, doueez ar feulster
hag al lazherezh. Heuliet e veze Ares gant Kidoimos, spered talc'hari an emgann,
ha gant ar Makhai ("emgannoù"), ar Hisminai (muntroù), Polemos (ur spered eus ar
brezel ; un anv-gwan stag ouzh anv Ares moarvat), ha merc'h Polemos, Alala, un
doueez a oa ar personeladur eus kri brezel ar C'hresianed, hag a veze implijet
hec'h anv gant Ares e-unan da gri brezel.

Kemer a ra Ares ur perzh er vojenn a zispleg orin keoded Tebez. Kadmos en doa
kavet ul lec'h ma felle dezhañ diazezañ ar geoded nevez. Kas a reas e gavandidi
davit dour evit lidañ un aberzh da Atena met lazhet e voent gant un aerouant
dour a ziwalle mammenn Kastalia. Ha kadmos ha lazhañ an euzhvil. War ali Atena e
lakaas dent an aerouant en douar evel pa vijent had ha diwan a reas tud diouzh
al leur, gwisket ganto o harnez, armoù hag all, ur ouenn a vrezelourien, ar
Sparted. Pemp anezhe a oa bet hendadoù noblañs kentañ ar geoded. Ares a oa tad
an aerouant dour diskaret gant Kadmos, hag abalamour da se e oa sañset bezañ
hendad ar Sparted ha tiegezhioù bras noblañs Tebez. Lakaet e voe Kadmos e
pinijenn e-pad eizh vloaz gant Ares, ouzh e servijañ. E fin ar prantad-se e oa
roet dezhañ da wreg Harmonia, merc'h Ares hag Afrodite, gant Zeus, evit skoulmañ
ar peoc'h.

Er vojenn kanet gant ar barzh e palez Alkinoos (Odisseia 8.300), doue an heol,
Helios, a spie Ares hag Afrodite hag en em gave e kuzh e palez Hefaistos, hag e
roas da c'hoût buan da bried afrodite pa sourprenas anezhe diouzh ar mintin.
Divizout a reas Hefaistos da daput ar c'houblad e gwall, hag e savas ur roued
metal evit hualañ an amourouzien. A-drugarez dezhañ e tapas an daou zoue, Ares
hag Afrodite, lakaet dic'houest da fiñval e-kreiz o flijadur. Hefaistos avat ne
oa ket plijet gant e veñjañs. Pediñ a reas neuze holl zoueed an Olimpos da zont
da sellet ouzh an daou brizoniad. Nac'hañ a reas an doueezed gant ar vezh pa ne
ve ken, an doueed avat a ziredas da ober un taol-lagad. Lod a bouezas war kened
Afrodite, lod all a zisklêrias o defe c'hoant bras da eskemm o flas gant hini
Ares, met an holl a c'hoapas an daou amourouz. Ur wezh dishualet ar c'houblad,
Ares, lakaet diaes, a zistroas d'e vro c'henidik, Trakia

En un danevell savet kalz diwezhatoc'h e kaver an elfenn etrelakaet da-heul,
Ares a lakaas Alektrion e-kichen an nor evit reiñ da c'hoût dezhañ pegoulz ez
errufe Helios, rak hemañ a flatrfe difealded Afrodite ma tizolofe anezhe.
Alektrion avat a vanas kousket. Helios a zizoloas an amourouzien hag a roas da
c'hoût da Hefaistos. Ares, imoret-kenañ an tamm outañ, a droas Alektrion e
kilhog, hag hiviziken hennezh ne zisoñj morse da reiñ da c'hoût emañ an heol o
sevel siouzh ar mintin.

Ur priñs eus Kiprenez e oa Adonis. Karet e oa bet gant Afrodite. Genel a reas ur
verc'h dezhañ, hec'h anv Beroe. Hervez Nonnos e oa lazhet Adonis gant Ares, hag
eñ e stumm ur bouc'h gouez, dre warizi outañ, pa oa o jiboesat. Hervez an
destenn e ouie Afrodite en a-raok ar pezh a c'hoarvezfe gant he c'hariad. Hervez
skrivagnerien all avat e oa muntret Adonis gant Apollon.

En ur vojenn arkaek danevellet en Ilias gant an doueez Dione d'he merc'h
Afrodite, daou ramz ktonian, an Aloaded, anvet Otos hag Efialtes, a ereas Ares
gant chadennoù hag a lakaas anezhañ en un jarl arem, ma chomas e-pad trizek miz,
ur bloavezh loar. Hervez ar skoliour, ez eo abalamour m'en deus lazhet Adonis,
fiziet en Aloaded. "Hag e vije bet diwezh Ares hag hini e zoug d'ar brezel, ma
ne vije ket bet lavaret ar pezh o doa graet da Hermes gant Eriboea goant,
lezvamm ar ramzed yaouank" emezi. Ares a chomas da huchal er jarl ken na zeuas
Hermes da sikour anezhañ. Artemis a lakas an Aloaded da lazhañ an eil egile dre
finesa.

Savet e vije bet ar vojen-se evit displegañ ur gouel hag a veze dalc'het bep 13
miz, ha ma veze aotreet a bep seurt dizurzhioù hervez Burkert.

Hervez Euripides hag Hellanikos, pa droas e penn Halirrhotios, mab Poseidon,
gwallañ Alkippe — merc'h Ares hag Aglaoros, merc'h Kekrops —, e voe lazhet gant
an doue. Abalamour d'an drouklazh-se e oa kaset Ares dirak lez-varn Doued an
Olimpos, war ur grugell a gemeras e anv (Areopagos), war goulenn Poseidon.
Hervez Euripides ne oa ket bet kondaonet. Hervez Paniasis, avat e vije bet
kondaonet Ares da labourat e-touez an dud varvel, evit digoll an drouklazh.

En Ilias, Homeros a gomz eus Ares evel un doue n'en deus na lealded na tamm
doujañs ouzh Temis, urzh reizh an traoù : prometiñ a ra da Atena ha da Hera en
em ganno diouzh tu an Akeaned, met gounezet eo gant Afrodite ha stourm a ra
diouzh tu an Droianed (Ilias gw. 699). E-doug ar brezel e stourm Diomedes ouzh
Hektor ha gwelet a ra Ares oc'h en em gannañ diouzh tu an Droianed. Reiñ a ra an
urzh d'e soudarded da gilañ goustadik. Hera, mamm Ares, a wel he mab war an
dachenn emgann ivez hag e c'houlenn digant Zeus, e dad, an aotre da lakaat Ares
da guitaat an emgann. Hera a boulz Diomedes da dagañ Ares, kement ha ken bihan
ma taol ur speg ouzh Ares a laka an daou arme da grenañ gant an aon o klevet e
huchadennoù. En em gemer a ra Atena outañ ivez. Tec'hout a ra neuze an doue d'ar
menez Olimpos, ar pezh a laka nan Droianed da souzañ d'o zro (XXI.391).
Diwezhatoc'h e aotre Zeus an doueed da gemer perzh en emgann en-dro. Klask a ra
Ares neuze en em gannañ gant Atena evit dialañ ar gloaz en deus bet, met
gloazet-fall en em gav en-dro pa stlap an doueez ur pikol roc'h outañ.
Koulskoude, pa ra anv Hera eus marv mab Ares, Askalafos, e-pad un diviz gant
Zeus, Ares a ziroll da ouelañ hag e fell dezhañ mont d'en em gannañ en-dro
diouzh tu an Akeaned, daoust da urzh Zeus ne'z afe doue ebet da gemer perzh en
emgann. Atena a harz Ares hag a sikour anezhañ da dennañ e hobregon
(XV.110-128).

Graet e vez anv a-wezhioù eus ur mab da Ares, Kiknos Makedonia, a oa ur muntrer
ken kriz ma klaskas sevel un templ gant klopennoù hag eskern ar veajerien.
Herakles a lazhas an den euzhus-se, hag e sachas warnañ e-giz-se fulor Ares a
dagas anezhañ. Hemañ a oa diskaret div wezh gant an haroz ha gloazet fall
ouzhpenn kement ha ken bihan ma rankas mont kuit.

Ares eo an enebour pennañ er c'hoari video God of War. Kratos, an haroz pennañ,
a oa ur brezelour a gehele Ares, met hemañ a lakas anezhañ da lazhañ e wreg hag
e verc'h. Gant sikour an doueed all, Kratos a lazh Ares hag a zeu da vezañ doue
nevez ar brezel.

Ares eo anv unan eus an doueed faos eus ar romant Ilium, skrivet gant Dan
Simmons.



https://br.wikipedia.org/wiki/Arabed

An Arabed (عربي, ʻarabī en arabeg) zo ur bobl zo hec’h orin en Arabia. Ster ar
ger, ha meizad ar bobl arab o deus cheñchet a-hed an amzer. Alies int bet, pe e
vezont c’hoazh, kemmesket gant aduidi an Islam, met bremañ ez eo gant ar yezh a
gaozeont e vezont termenet peurliesañ ha n’eo ket gant ar relijion, ar
sevenadur, an istor pe ar politikerezh.

An implij koshañ eus ar ger "arab" a gaver e Mezopotamia, evit ober anv eus tud
a veve eno en IXvet kantved kent J.K.

Ar wrizienn a gaver er ger "arab" (-R-B) he deus meur a ster er yezhoù semitek:
"kornôg", "dezerzh", "marc‘hadour", "bran". Marteze a-walc’h e teu ar ger "arab"
eus an eil pe eben eus ar gwriziennoù-se.

An arabeg, an elfenn bennañ da unaniñ an Arabed, zo ur yezh semitek, a veze
kaozeet da gentañ e ledenez Arabia. Alese ez eo bet ledet e-touez meur a bobl o
deus degemeret ar yezh-se da yezh kentañ pe da eil yezh ha dreist-holl da yezh
ar relijion evit an holl vuzulmiz e kornôg Azia ha hanternoz Afrika. Ar re
anezho o deus degemeret an arabeg da yezh kentañ, ha cheñchet yezh, a vez graet
Arabed anezho bremañ. An arabekaat-se zo bet ur pezh kemm evito alies, a-fet
sevenadur, ha c’hoarvezet eo pa oant o treiñ da vuzulmiz alies.

Gant emled an Islam adalek ar VIIvet kantved eo deuet an arabeg, yezh levr sakr
ar relijion-se, ar C'horan, da vezañ un doare lingua franca en-dro d'ar Mor
Kreizdouar. A-raok e oa bet un emled kentañ eus an arabeg, en eil kantved, kaset
war-raok gant kristenien. aet eus ledenez Arabia war-zu an hanternoz (Siria,
Palestina). Etre 5% ha 10% eus an Arabed hiziv zo kristenien.

Hiziv en em led ar "bed arab" war un dachenn vras, tost da 14 000 000 km², etre
ar Meurvor Atlantel er c'hornôg ha Mor Arabia er reter. Komzet e vez yezhoù
arabek en holl vroioù-se gant 300 milion a dud.

Ouzhpenn-se ez eus milionoù a Arabed (etre 30 ha 50 milion) o vevañ er bed
a-bezh. Bez ez int tud genidik pe bugale tud genidik eus ar broioù arab.
Ouzhpenn an hanter eus an diaspora arab-se zo o vezañ e Suamerika. E kornôg
Europa hag e Norzhamerika ez eo niverus an Arabed ivez.



https://br.wikipedia.org/wiki/Apollon

Apollon (Ἀπόλλων, Apóllōn e gresianeg; pe Ἀπέλλων, Apellōn), a oa doue ar gouloù
e mojennoù Hellaz kozh: eñ eo a zegas an heol.

Mab eo da Zeus ha da Leto, ha breur gevell eo d'an hemolc'herez werc'h Artemis,
he devoa kemeret lec'h Selene, doueez al Loar.

En Hellaz klasel e kemeras lec'h Helios, doue an Heol. Doue an drevadennerien e
oa Apollo koulz ha gwarezer an tropelloù. Dre hanterouriezh e vab Asklepios e
rene war ar medisinerezh. Abalamour d'e c'halloud da reiñ diouganoù pe orakloù e
Delfi eo bet Apollo unan eus an doueoù olimpat pouezusañ.

E mitologiezh an Etrusked levezonet gant ar C'hresianed e kaver Apulu. Er
vitologiezh roman eo bet degemeret dindan ar memes anv hag eo bet azeulet
muioc'h-muiañ evel an Doue Heol (Sol e latin) hag e reas berzh bras an
azeulerezh anezhañ en IIIe kantved. Pa veze Selene, doueez al Loar ha c'hoar da
Helios e veze gwelet erfin evel ur c'hoar all da Apollo.

Brudet e oa kened an doue Apollon met ne rae ket berzh gant e garantezioù,.
Karout a rae nimfenned, tud ivez, paotred ha merc'hed kenkoulz all, doueoù ral a
wech.

Apollon , an doue diouganer, a veze aterset gant an dud ha a deue da gêr Delfi
da glevout e orakloù (hag ivez da gêrioù Delos, Patara pe Klaros).



https://br.wikipedia.org/wiki/Anv-gwan

Er yezhoniezh e vez implijet an termen anv-gwan (saoz.: adjective) evit komz eus
ur rummenn yezhadurel hag a dalvez da spisaat ster un anv-kadarn pe ur raganv.

E-touez an anvioù-gwan implijetañ emañ ar re a dalvez da deskrivañ traoù,
lec'hioù ha tud, da skouer "kozh", "bras", "skuizh", "pell". Diouzh o zro e
c'hell bezañ spisaet o ster gant efennoù adverbel, da skouer, "gwall vras",
"bras-tre".

Renket e vez an anvioù-gwan perc'hennañ e rummenn yezhadurel an anvioù-gwan
ivez, da skouer "ma c'harr-tan"

Kavet e vez anvioù-gwan pe elfennoù un arc'hwel heñvel e darn vrasañ yezhoù ar
bed.

Diwar ar verboù e c'heller sevel ivez stummoù a c'hell talvezout da anvioù-gwan
e yezhoù zo ma vez graet anvioù-gwan-verb anezhe, da skouer: "prennet (<
prennañ) e oa an nor".

Gallout a ra bezañ implijet rummennoù yezhadurel all ivez evit spisaat un anv,
da skouer pa vez savet ur ger kevrennek ennañ daou anv-kadarn en devez unan
anezhe un arc'hwel peuzheñvel ouzh hini un anv-gwan dre ma talvez da spisaat un
anv-kadarn all.

Ur rannfrazenn ganti un anv-gwan da benn anezhi a vez graet ur rannfrazenn
anv-gwan anezhi.

E meur a yezh, ar yezhoù romanek en o zouez, e c'heller implijout un anv-gwan
war-eeun evel un anv-kadarn, da skouer e latin:

E meur a yezh all avat, n'haller ket implijout anvioù-gwan war-eeun evel
anvioù-kadarn hepmuiken. E brezhoneg, da skouer, e ranker implijout ar gerioù
"hini" (unander) pe re (liester) e lec'h kevreadurezhel un anv-gwan ha neuze e
c'heller ouzhpennañ d'ar rannfrazenn-anv goullo-se un anv-gwan, da skouer: "an
hini glas".

E brezhoneg evel e meur a yezh all e c'heller diskwel derezioù an anvioù-gwan.
Kemmañ a ra an niver a derezioù a yezh da yezh:

E yezhoù all, evel da skouer e meur a yezh romanek e ra kentoc'h gant leksemaoù
kevatal da "muioc'h" ha "muiañ" kentoc'h evit gant furmoù yezhadurel arbennik,
da skouer e portugaleg "mais grande" = "brasoc'h", da lâret eo "muioc'h bras". E
yezhoù e vel ar saozneg e vez implijet an daou zoare-mañ da sevel derezioù
hervez ma vez berr pe hir an anv-gwan dre vras, da skouer "big" ("bras") >
"bigger" ("brasoc'h") met "nervous" ("nervus") > "more nervous" ("nervusoc'h")

Yezhoù all avat a ra hep seurt derezioù hag e yezhoù tchadek evel ar boleg e
ranker lâret: "me zo kevatal ouzhit e-keñver ma ment" = "ken bras on evidout" pe
"Mont a rez dreist dezhañ e-keñver ar bihander" = "bihanoc'h out evitañ".

Daosut ha m'eo dieub an doare da urzhiañ anvioù-gwan pa vez implijet meur a hini
renk-ouzh-renk, e yezhoù all avat, en o zouez ar saozneg, an hungareg pe an
telougoueg, eo strizh a-walc'h an doare ma rankont bezañ uerzhiet hervez bep o
ferzh resis. Kemmañ a ra an daore d'o urzhiañ a yezh da yezh, setu e saozneg
penaos e vezont urzhiet dre vras:



https://br.wikipedia.org/wiki/Almere

Almere (distagañ [1]) a zo ur gêr hag ur gumun e proviñs Flevoland en
Izelvroioù. Stok ouzh Lelystad ha Zeewolde eo. Er gumun emañ an distrigoù
da-heul : Almere Stad, Almere Haven, Almere Buiten, Almere Hout, Almere Poort
hag Almere Pampus. E polder Zuidelijk Flevoland emañ, ha kêr gornôgelañ proviñs
Flevoland eo. Unan eus kêrioù nevesañ an Izelvroioù eo Almere : an ti kentañ a
voe savet e 1976, hag ur gumun e teuas Almere da vezañ e 1984. A-fet niver a
annezidi ez eo kumun vrasañ Flevoland, hag eizhvet kêr vrasañ an Izelvroioù. E
miz Here 2007 e voe un emglev etre dilennidi kuzul-kêr Almere ha gouarnamant an
Izelvroioù da vont betek 350 000 annezad a-benn 2030.

Raktreset e oa bet e vefe implijet ar vro da labourat an douar. Met goude an Eil
Brezel-bed e kreskas buan poblañs Amsterdam ha neuze e voe rakterset sevel div
gêr e polder Oostelijk Flevoland hag e hini Zuidelijk Flevoland. The town in
Oostelijk Flevoland became Lelystad eo a voe savet en Oostelijk Flevoland. An
hini savet e Zuidelijk Flevoland a oa anvet Zuidweststad er raktresoù kentañ,
hag e 1970 e voe dibabet an anv Almere, diwar anv kentañ Zuiderzee er
Grennamzer. E 1976 e voe savet ti kentañ Almere. D'ar mare-se e veze meret
Almere gant Openbaar Lichaam Zuidelijke IJsselmeerpolders (Z.IJ.P.). E 1984 e
voe lakaet Almere da gumun.

Annemarie Jorritsma-Lebbink (VVD) eo a zo maerez Almere abaoe ar 16 a viz Eost
2003. D'ar 7 a viz Ebrel 2006 e voe aozet ar c'huzul nevez :

D'an 2 a viz Genver 1984 e voe aozet ar c'huzul-kêr kentañ, ma kemeras perzh
ennañ Koos Rietkerk hag a oa ministr an diabarzh d'ar mare-se. D'an 21 a viz
Gwengolo 1983 e oa bet aozet an dilennadegoù. A-raok 1984 e veze meret Almere
gant un Adviesraad a veze dibabet bep daou vloaz (1978-1980, 1980-1982,
1982-1984). Savet e oa an Adviesraad war skouer forzh pe guzul-kêr : ennañ e oa
izili eus strolladoù politikel liesseurt. D'an 11 a viz Meurzh 1977 e voe
dilennet an adviescommissie kentañ. Ur bodad ennañ 5 den eo. Abaoe 1998 ez eus
39 dileuriad e kuzul-kêr Almere.

E 1987 e voe liammet Almere ouzh rouedad hentoù-houarn broadel an Izelvroioù
(Nederlandse Spoorwegen). E 1988 e voe peurechuet hentoù-houarn Flevolijn, da
vont betek ti-gar Weesp ha hini Lelystad Centrum. Pemp ti-gar a zo en Almere :

Al lod brasañ anezho a dremen bep 7 munutenn. Ouzhpenn ez eus ivez kirri-boutin
rannvro da vont da Hilversum, Zeewolde, Harderwijk, Schiphol, ha da di-gar
Amsterdam Amstel.



https://br.wikipedia.org/wiki/Aljer

Kêr-benn Aljeria eo Aljer (arabeg: الجزائر al-Jazāʼir; galleg: Alger; berbereg:
ⴷⵣⴰⵢⴻⵔ Dzayer), lesanvet « al Bahdja » (« al Lufrus ») pe « ar gêr wenn »,
houmañ eo kêr vrasañ ar vro gant 3 milion a annezidi en he zolpad-kêrioù, da
lavaret eo 10% eus poblañs Aljeria. Ur porzh bras eo, unan eus ar re bouezusañ
war aodoù ar Mor Kreizdouarel.

Peurvuiañ e vez komprenet an anv diwar ar ger arabek Jazira (unander) ha Jaza'ir
(liester), da lavaret eo "an Enezeier" pa 'z eus un nebeud enezennoù e-tal ar
porzh enklozet er chaoser hiziv. Koulskoude eo bet kinniget anv berberek un
dierniezh, ar Ziridi (sellet ouzh istor ar gêr), pa dalvez tiziri loargann e
berbereg.

War dinaou menezioù Sahel al Jaza'ir emañ ar gêr he deus astennet he zakad war
230 km² betek 30 km eus an aod. War dinaou unan eus ar menezioù eo kluchet ar
C'hasbah (Kasbah), karter koshañ ar gêr.

C'hwec'h dor gozh a zo tro-dro d'ar gêr (bab = dor): Bab El-Oued, Bab Azzoun,
Bab Dzira, Bab El Bhar, Bab Jedid ha Bab Sidi Abd Rahmane.

Seblantout a ra Aljer bezañ bet diazezet gant ar Fenikianed er IVre kantved kent
Jezuz-Krist pa'z eus bet kavet listri kampiniat e foñs ur puñs e 1940.



https://br.wikipedia.org/wiki/Advadezour

An Advadezouriezh, pe "Anabaptism" e saozneg, deuet eus ar ger anabaptista, e
latin an iliz, eus ar gresianeg ἀναβαπτισμός: ἀνά- "ad-" ha βαπτισμός
"badeziant") a zo ur skourr eus ar Gristeniezh hag a gav e wrizienn en
Adreizhadur Krenn.

Imbourc'herien a wel el luskad-se ur skourr eus ar Brotestantiezh ha re all ul
luskad distag.

An Amished, an Hutteridi hag ar Vennonidi a ziskenn war eeun eus al luskad. Ar
Schwarzenau Brethren, Bruderhof, hag an Apostolic Christian Church a zo gwelet
evel skourroù ganet diwezhatoc'h e-touez an advadezourien.

An anv a "advadezour" a zo bet roet dezho gant ar re a waske anezho pe a stourme
outo abalamour d'o boaz da vadeziñ tud gounezet d'o feiz daoust dezho bezañ bet
badezet endeo pa oant bugel. Pouezus oa evito e c'hellfe an hini a felle dezhañ
bezañ badezet ober e ziskleriadur a feiz e-unan ; n'hellent ket asantiñ da
vadeziant bugale eta. Kentañ izili al luskad a nac'he an anv a "advadezour" o
lavarout n'helle ket bezañ o badeziant un eil peogwir ne dalveze netra an hini
gentañ hag e oa enep ar skriturioù ; ar vadeziant kentañ oa o hini eta.

Abalamour d'o mennozhioù a-zivout ar vadeziant ha danvezioù all e voe heskinet
garv an Adavadezourien e-kerzh ar XVIvet kantved ha betek an XVIIvet kantved
koulz gant an ilizoù Protestant hag an iliz Katolik roman.

An darn vrasañ eus an advadezourien a lenne ger-ha-ger ar Brezegenn war ar
Menez : ne douent le ebet, ne asantent ket mont da brezeliñ, ne gemerent ket
perzh e melestradurezh ar vro. Un nebeud o deus bet ur sell all evel a re a
gemeras perzh en Emsavadaeg Münster pe Thomas Müntzer ha Balthasar Hubmaier.
Daoust d'ar re-mañ "advadeziñ" ne voent ket gwelet evel advadezourien gwirion
gant strolladoù evel Amished, Mennonidi, ha Hutteridi hag un toullad
istorourien.



https://br.wikipedia.org/wiki/AFNA

Dre ma kreske armoù nukleel an URSS e talc'has ar Stadoù-Unanet da vodañ ar
riezoù demokratel a oa prest da stourm ouzh he levezon ideologel ha d'he galloud
milourel. Savet e voe Aozadur Feur-Emglev Mor Atlantel an Norzh d'ar 4 a viz
Ebrel 1949, anezhañ un aozadur etrebroadel milourel savet e-touez sinerien
Feur-emglev Mor Atlantel an Norzh (1947). An daou anvadur ofisiel a zo : North
Atlantic Treaty Organisation (NATO), e saozneg, hag Organisation du Traité de
l'Atlantique du Nord (OTAN), e galleg. E Brusel emañ ar sez.

NATO a oa un aozadur politikel dreist-holl a-raok ma voe kroget Brezel Korea.
Adal ar brezel drastus-se e voe roet nerzh d'ur frammadur resisoc'h eus ar
Stadoù ezel, savet e voe un aozadur milourel didan sujidigezh daou komandant
penn stadunanat. Red ar Brezel Yen a zegasas kevezerezh gant stadoù ezel Pakt
Varsovia a voe savet e 1955.

Douetañs a oa savet da geñver nerzh an aozadur hag al liammoù etre an izili en
Europa eus un tu ha gant Stadoù-Unanet Amerika eus an tu all. Douetañs a oa
savet ivez da geñver penaos talañ ouzh un aloubadeg gant ar soviediz. Bro-C'hall
a voe an ezel oc'h ober ar muiañ a drouz, betek sevel un nerzh tagañ nukleel ha
kuitaat an aozadur milourel adal 1966 hag e-pad 30 vloaz.

Goude kouezhadenn Moger Berlin e 1989, an aozadur a voe desachet etrezek
disparti Yougoslavia. Eno e voe kaset ar c'hentañ kampagn milourel e Bosnia etre
1992 betek 1995 ha goude-se e Yougoslavia e 1999. Da geñver politikerezh an
aozadur a zo gwelet gwelloc'h gant ez izili Pakt Varsovia, ul lod bras anezho o
vezañ emezelet en Aozadur Feur-emglev Norzh-Atlantel etre 1999 ha 2004.

E 1952 e voe astennet an aozadur, evit difenn talbenn gevred ar pezh a veze
anvet ar bed frank:



https://br.wikipedia.org/wiki/Zhu_Xi

ZHU Xi, sinaeg 朱熹 , pinyin "Zhū Xī" (ÉFEO "TCHOU Hi", Wade-Giles "CHU Hsi"),
“ruzell-veure skarlek” (1130-1200) oa oa ur gouizieg konfusian sinaat a vevas da
vare ren ar remziad Song (960-1279).

Evel prederour e voe e penn Skol ar Pennaennoù, a gendeuzas ar Pevar Levr, ha
poellegour pouezusañ an Nevez-Konfusianegezh e Sina dre bouezañ, en tu-hont d’al
labour-spered distag diouzh an traezoù danvezel, war imbourc’h an traoù (ge wù)
evel ma vez displeget en Dà Xué, unan eus ar Pevar Levr. Zhu Xi eo a zeuas
a-benn da aozañ lod meizadoù daoat diouzh ar Gonfusianegezh.

Brudet-bras eo evit e zamkan 理学, lĭ xué, ”gouziegezh an abegoù”/”gouiziegezh ar
gwiadur” e vez tabutet diwar e benn hiziv an deiz c’hoazh.

A-drugarez dezhañ e voe adlakaet ar Gonfusianegezh da zave en impalaeriezh
sinaat goude bezañ bet diskaret gant ar Vouddhaegezh da vare ar remziad Song
(960-1279).

Er bloavezh 1130 GJK voe Zhu Xi ganet e Wu Yuan (e biz ar rannvro Jiangxi hiziv,
war harzoù ar rannvro Fujian e gevred Sina e-tal Taiwan) da bennarcher an
isprefeti. En 1140 e voe e dad skarzhet eus e garg abalamour ma oa savet enep
politikerezh ar pennadurezhioù e-keñver ar remziad Jurchen Jin a rene war Norzh
Sina (Beijing) ; tennet e voe Zhun Xi diouzh ar skol ha kelennet gant e dad
betek ma varvas hemañ er bloavezh 1143. Adal neuze e heulias kentelioù tri
mignon d’e dad, hag er bloavezh 1148 e tremenas Arnodennoù an Impalaeriezh, a oa
diazezet war Ar Pevar Levr hag ar Pemp Klaselour, a-benn bezañ kargad er
velestradurezh. Daoust dezhañ bezañ 19 vloaz hepken e teuas neuze da vezañ ur
gouizieg en impalaeriezh. A-hed e amzer kargad e chomas war ur renk izel
a-walc’h, pa nac’he kargoù uheloc’h e kêrbenn an impalaeriezh abalamour ma ranne
e vuhez etre al labour melestradurel hag ar studi. E 1153 e voe anvet da rener
marilhoù ar c’hontoù e bann Tóng Ān, e gevred Fujian, ma chomas betek 1156.

Adal 1153 ivez e krogas da gemer kentelioù digant Li Dong, un heulier d’ar
vreudeur nevez-konfusian Cheng Hao (1032-1085) ha Cheng Yi (1033-1107), hag e
1160 en em lakaas ez-ofisiel dindan mestroniadur Li Tong. Er bloavezh 1179, tri
bloaz war ’n ugent goude bezañ dilezet e garg e Tóng Ān, e voe anvet da brefed
bann soudardel Nankang (rannvro Jiangxi). Eno ez adsavas Akademiezh Mougev Ar
C’harv Gwenn (白鹿洞書院) ken bezañ skarzhet e 1182 abalamour ma oa savet enep
divarregezh lod uhelgargidi. Boas e oa Zhu Xi da ezteuler e vennozhioù : a vare
da vare e kase sinadegoù d’an impalaer ; unan anezho, bet kaset e 1163, zo
brudet evit he herder pa c’houlenne groñs ma vije adpiaouet Norzh Sina dre
vrezel petra bennak ma oa ar pennmaodiern Tang Situi o reiñ tu d’un treuzemglev
gant an alouberien. Meur a wezh e voe Zhu Xi anvet ha neuze skarzhet gant
uhelgargidi en abeg d’e vennozhioù ha d’e emzalc’h. Er bloavezh 1196 avat, hag
eñ 66 vloaz, e voe tamallet dezhañ itrikañ enep an impalaer ; e holl lesanvioù
ha kargoù a voe tennet digantañ – dre forzh breutaat koulskoude e teuas a-benn
da dapout ul leve e 1200, nebeudig kent mervel en abeg d’ar vid. Ur mil bennak a
dud a zeuas d’e obidoù.

Kreskiñ c’hoazh a reas e vrud goude e varv. Er bloavezh 1208 e voe enoret gant
an impalaer Song Ningzong (1168-1224, ren 1195-1225), kent bezañ noplaet e 1227
gant Song Lizong (1205-1265, ren 1225-1265). Er bloavezh 1241 e voe lakaet e
dablezenn-gañv en azeuldi Konfusius e Qufu.

Da vare Zhu Xi e veze sellet ouzh e brederouriezh evel direizh e-keñver
kelennadurezh ar Gonfusianegezh peogwir e tiazeze e gentelioù war ar Pevar Levr
(en ur bouezañ war imbourc’h an troù an Dà Xué bepred) e-lec’h ober gant Levr ar
C’hemmoù (Yi Jing), anezhañ unan eus ar Pemp Klaselour. Ar Yi Jing avat a voe e
penn kentañ prederouriezh Zhu Xi.

Dre emdroadur an diouganouriezh e Sina e voe savet 64 c’hwec’hlun ar Yi Jing
a-benn aroueziañ holl zarvoudennoù danvezel, speredel, naturel pe istorel an
hollved dre genc’hoari ar pennaennoù yin (gourel, oberiant, ampar) ha yang
(benel, gouzañvus, par) evel displeget gant an Daoegezh. Hervez an damkan-se
neuze ez eus, a-raok pep tra ha pep boud en hollved, kent ar yin hag ar yang, ur
pennaenn veur anvet 态丌 tài jī, “ar stad hen” ; unvaniezh an hollved eo tài jī, a
vez aroueziet dre ur c’helc’h gwenn, hag e tài jī emañ an dào (道 , dào), “an
hent”.

Gant ar vreudeur Cheng bet meneget a-us e voe prederiet a-zivout ar meizad 理,lĭ,
“abeg” / “gwiadur” kement tra pe zarvoudenn a zo en hollved : perak ha penaos
int savet evel m’emaint, ez emdroont hag ez eont da get, ha petra eo natur
wirion an danvez anezho. An elfenn danvezel diwezhañ-mañ a dostajont da 氣 qì
(“burezh / nerzh / anal”) an Daoegezh : nerzh buhezel pep elfenn an hollved en
he stumm danvezel.

Oberenn dibar Zhu Xi e voe kendeuziñ ar meizadoù tài jī (ar bennaenn veur) ha lĭ
(abeg/gwiadur an traoù) da sevel lĭ xué.

Hervez damkan Zhu Xi ez eo lĭ ar bennaenn difetis ha krouerez, “al lezenn”
diveret digant tài jī, an abeg digemm da vezoud kemmus kement tra a zo en
hollved – hervez lĭ o ren kenc’hoari yin ha yang ez int savet, e kemmont hag ez
eont da get.

Un abeg zo neuze d’ar boudoù, d’an traoù ha d’an darvoudoù, emezañ, ar pezh a zo
kontrol da gelennadurezh ar Vouddhaegezh na wel nemet touelloù en hollved.
Peogwir ez eus un abeg ez eus ur ster, ha peogwir ez eus ur ster d’an dud e
talvez kelennadurezh buhezegel Konfusius : ar stad a junzi (“den a enor”) eo
ster buhez an dud.

Unan ha didroc'hus eo abeg/gwiadur (lĭ) an den, pep den en deus unan (a anver
"ene" pe "spered") hag ar mad eo peogwir eo liammet gant an tài jī ; pa vez ur
mad ez eus ur fall ivez (gwelit tài jī tū an Daoegezh), ha natur wirion (氣, qì)
an den trubuilhet e-kerzh kenc'hoari ar yin hag ar yang eo ar fall a zo ennañ.

Da lavar Zhu Xi, emskiant (心, xīn, “kalon”, “spered”) pep boud hiniennel n’eo
nemet e wiadur lĭ unanet gant ur stumm danvezel (形, xíng, “stumm”). An holl
voudoù zo emskiant, met pa vez yin dreist-holl en o gwiadur ne c’hallont ket
anavezout an hollved (ar plant, da skouer) ; pa vez yang ar muiañ eus o gwiadur
e c’hallont anavezout, evel an dud, met c’hoarvezout a ra gant o emskiant, dre
zigempouez ar yin hag ar yang enno, bezañ dilufret gant techoù ha c’hoantoù an
emgarantez. An Hent neuze, hervez Zhu Xi bepred, eo adlufrañ an emskiant (xīn)
dre zoujañ d’ur vuhezegezh reizh – bevañ evel ur junzi – ha studiañ ar skridoù
kozh – an Dà Xué pergen, hag “imbourc’h an traoù” ennañ.

Dre al labour-se warno o-unan – imbourc’h an troù a-benn anavezout o lĭ – e
c’hall an dud diorren o 精诚 jīn chéng, o feurwirionded – dre lĭ anavezout tài jī.
Ur c’heal kemplezhek eo jīn chéng, rak en tu-hont da beurwirionded natur an den
e talvez e fealded d’an natur-se, hag ivez padusted digemm an natur-se. Evel en
Daoegezh ez eo ar stad-se par d’ar furnez uhelañ, pa vez emzalc’h an den neuze
a-unvan gant red an hollved ha natur wirion ar bennaenn veur (tài jī).

Taget e voe Zhu Xi a-zivout ar meizadoù lĭ, a vije bouddhaat, ha tài jī, a vije
daoat ; d'ar rebech kentañ e respontas ez eus eus lĭ ur meizad kosoc'h a-galz
eget ar Vouddhaegezh, ha d'an eil e tisplegas penaos e oa tài jī da vezañ meizet
disheñvel diouzh an dào : difiñv ha goullo eo hennezh ha kendeuziñ a ra pep tra
ennañ, pa vez tài jī o krouiñ dibaouez traoù nevez ha disheñvel.

Lu Jiuyuan (1139-1193) e voe eneber pennañ Zhu Xi. Nac’hañ a ra e vije abeg an
den (lĭ), e stumm (xíng) hag an tài jī pouezusoc’h eget xīn, e galon hag e
spered. Hollvedel eo xīn hervezañ, gant xīn neuze eo bet krouet an egor hag an
amzer, e xīn emañ pep tra hag e pep tra emañ xīn. N’eus ket ezhomm a studioù ha
breutadennoù da anavezout ar gwirionez, e kalon hag e spered pep den emañ, ha
n’eo ar skridoù konfusian nemet displegadennoù eus ar peurwirionez hollvedel-se.
Daoust dezhañ lavaret kontrol e c’haller merzout ez eo prederouriezh Lu Jiuyuan
levezonet gant doare chán ar Vouddhaegezh (a zo an orin d’ar zen japanat). Evel
ma vez Zhu Xi anavezet evit e zamkan lĭ xué, “gouiziegezh an abeg”, ez eo Liu
Jiuyuan kounaet evit xīn xué, “gouiziegezh ar galon”.

Zhu Xi e voe an Nevez-Konfusian kentañ o terc'hel start da gelennadurezh
Konfusius (junzi) en ur zegemer lod pennaennoù eus ar Vouddhaegezh hag an
Daoegezh. War e lerc'h e voe e vennozhioù an doare konfusian nemetañ da veizañ
ar pennaennoù-se.

Evit ar wezh kentañ en Istor ar brederouriezh sinaat e voe prederouriezh Zhu Xi
unan ken frammet ha kemplezhek ha hini ar Vouddhaegezh. Evit e labour war ar
Pevar Levr hag ar Pemp Klaselour avat e voe doujet gant e warlerc'hidi, ar pezh
o c’hasas tamm-ha-tamm a-hed ar c'hantvedoù da zroukveskañ "imbourc'h an traoù"
ha "studi ar skridoù kozh". Tamm-ha-tamm ivez e troas klask jīn chéng, ar
beurwirionded kar d'an Daoegezh, da glask ur glander dichek ha damrelijiel a zo
pell diouzh mennozhioù uhel ar Mestr kozh.



https://br.wikipedia.org/wiki/Zeus

Zeus ( Ζεύς / Zeús e gregach; Δίας e gresianeg a-vremañ), diwar ur wrizienn
indezeuropat *dyēus, doue an oabl) a zo roue an doueed e mojennoù Hellaz kozh.
Ren a ra en Oabl, hag an erer hag an tan-taran eo e arouezioù.

Kronos, dre m'en doa aon rak koll e c'halloud a roue an doueed, hag aon na vije
graet dezhañ gant e vugale evel m'en devoa graet d'e dad, a zebre e vugale
kenkent ha ma vezent ganet. Glac'haret e oa e wreg Rea gant kement-se, setu e
tivizas kuzhat he c'hwec'hvet bugel Zeus, hag e kinnigas d'he gwaz ur pezh pikol
maen paket e lienoù e-lec'h ar c'hrouadur c'hoantaet gant ar marlonk ha ne reas
van ebet.

Lakaat a reas sevel he mab e kuzh e Liktos, e Kreta, ma voe maget ar bugel en ur
vougev, gant laezh ar c'havr Amaltea, a vo graet gant unan eus he c'herniel ar
c'horn puilhentez), ha Nimfezed oc'h ober war e dro,

Evit ma ne c'hallje ket Kronos klevout garmoù an hini nevez c'hanet e oa bet
lakaet ar Goureted dirak ar vougev, brezelourion armet ha trouzus ma oant.

Danevell a ra an dastumer mojennoù anvet Antoninus Liberalis en e Metamorfoseon
Sinagoge ur stumm disheñvel eus ar vojenn, kavet e skridoù Boïos : Rea a c'han
Zeus en ur vougev e Kreta. Eno oe oa maget ar bab gant gwenan. Pevar den eus ar
vro a zeuas un do bennak er vougev evit kavout mel, ha gwelet a reont an doue
yaouank. Droug ennañ e kinnig teurel ar foultr deus oute, met sioulaet eo gant
Themis ha gant ar Moira, rak « difennet eo mervel el lec'h sakr-se ».
Treuzfurmet int neuze gant Zeus en evned, dougerien kemennadoù. Kollet eo bet ar
peurrest eus ar vojenn. N'eus ket pikol titouroù a ro tu da dostaat ar stumm-se
eus ar vojenn gant he stumm e skridoù Hesiodos.

Hervez Homeros, avat, Zeus a oa mab henañ bugale Kronos, hag alese e teu e
c'halloud. Abalamour da se e pleg Poseidon dirazañ e-pad Brezel Troia, rak « Ar
memes orin o deus o-daou hag eus ar memes kerentiezh emaint ; met e vreur henañ
eo Zeus ha gouzout a ra hiroc'h evitañ » (Ilias, XIII, 354–355).

E skridoù Homeros ez eo an Okeanidenn Dioné zo e baredr hag a adkaver gantañ e
santual Dodone.

Brudet eo karantezioù niverus Zeus gant merc'hed yaouank pe gwragez eus an
douar, koulz ha gant doueezed ha nimfezed : Danae, Alkmena, Semele, Leto,
Europa, Ganymède, ha re all.

Dre ma ne vez ket feal atav d'e drede gwreg Hera (a-raok e oa bet dimezet da
Vetis ha da Demis) e vez sach-blev alies etre mestr an doueed hag e wreg.

Ouzhpenn-se ne vez ket tener e wreg ouzh e vestrezed nag ouzh o bugale: klask a
ra ober droug ha noaz dezho gwashañ ma c'hall : en gouzout a oar a-walc'h Io,
Leto, ha Herakles.



https://br.wikipedia.org/wiki/Yoga

Ar yoga (eus ar sañskriteg : योग ) pe Sāṃkhya yoga diazezet war Yoga Sūtra
Patañjali a zo unan eus c'hwec'h skol ar brederouriezh indian āstika. Bez' ez eo
ivez, ha dreist-holl er C'hornôg, un diskiblezh a glask, dre ar meveriañ,
emgastiz ar spered hag embregoù ar c'horf, seveniñ unaniezh an den a-fet korf,
bred (psike) ha spered.

Pleustret e veze ar yoga ken abred hag an IIIe milved kent JK. War-dro an IIvet
kantved kent JK e voe reizhiataet prederouriezh ar yoga gant Patañjali pa
genlakaas an holl zamkaniezhioù war ar pleustr diabarzh en e Yoga Sūtra.

Abaoe tri mil bloaz a-raok JK da vihanañ e vez danzeet ar yoga dre chadenn
didorr an treuzkas a vestr da ziskibl, kresket bewezh gant anaoudegezh pleustrek
ar c'helenner. Evel se e voe savet teknik ha prederouriezh ar yoga a-hed ar
c'hantvedoù.

War-dro ar XVIIvet kantved kt JK e voe aloubet ar Panjab gant an Arianed a
zegasas o relijion ganto lezennet er Veda, gwrizienn an Hindouegezh a zo stag ar
yoga outi. Degas a rejont o yezh, ar sañskriteg, met intret e voent gant
hengounioù lec'hel henvroiz Norzh India, gant ar pleustroù yogek a veze gant an
Dravidianed pergen. Da-geñver lidoù ar mare-hont, " Distagañ ar formulenn a denn
muioc'h d'un hud-mouezh eget d'ur seurt gwirionez klok ". Adkavet e vez ar
garm-hud aketus-se er Mantra-Yoga, hag adkavet e vez an aketusted ouzh ar jestr
er mudrā-où, stummoù lezennet hag arouezel an daouarn.

War-dro ar VIIvet kantved kt JK ez a an Upaniṣad-où d'ober trede ha diwezhañ
strollad skridoù an diskuilhadur vedek. Mont a reas neuze al lañs
dreistnaturouriezhel en tu-hont da gelc'h strizh al liderezh, ha sevel betek ar
wirionez veur : peurheñvelded an ene hiniennel (ātman) hag an ene hollvedel
(brahman), tem adkemeret e prederouriezh ar yoga.

War-dro ar IVe kantved kt JK e voe skridaozet ar Yoga-Sūtra (Y.S.) hag ar
Bhagavad-Gītā. Deuet int da vezañ testennoù dave ar yoga.

En XVIIIvet kantved e voe degaset un diskar sevenadurel gant an trevadennerezh
saoz.

E penn kentañ an XXvet kantved e teuas ar yoga war wel adarre. E 1924 e voe
savet ur skol yoga gant Sri Krishnamacharia hag he deus stummet an Haṭha-Yoga
evel m'eo anavezet er C'hornôg.

Danzeet eo bet ar yoga goustadik, intret gant ar pezh a oa en-dro dezhañ hag
ouzh e intrañ d'e dro. Ur sevenidigezh pleustrek (sādhanā) eo ar yoga da gentañ
penn hag a c'heller kaout dre un askez a ouestl holl nerzhioù ar c'horf hag ar
spered ; kar eo d'ar Sāṃkhya dre an holl zegasadennoù damkaniezhel en deus
kemeret ennañ.

Patañjali a zeskriv eizh "aṅga" : "ezel" eo ster kentañ "aṅga" met graet e vez
un implij teknikel anezhañ. An aṅga-où amañ zo skoazelloù d'ar pezh a zo
"aṅgin", pennañ.. N'eus ket kaoz eus urzh etrezo ha n'eo ket ret o fleustriñ an
eil war-lerc'h egile.

E-barzh un hevelep Hent (मार्ग, mārga) e c'heller kaout redennoù disheñvel. Ne
ziskouez ket al liesseurted-se gwander pe ziemglev, met bez' ez eo kentoc'h ur
respont da c'houlennoù liesseurt pep hini divent

En tu-hont d'ar pevar hent-se e ranker ouzhpennañ ar C'hriyā-Yoga a vod holl
deknikoù ar Yoga (Haṭha-Yoga, Kuṇḍalinī-Yoga, Tantra-Yoga, Yoga-Nidrā (kousk) ha
re all c'hoazh).



https://br.wikipedia.org/wiki/Yezho%C3%B9_predenek

Graet e vez predeneg eus ar yezh pe yezhoù keltiek peuzdianavezet a veze komzet
en Enez Vreizh (pe Preden) hag en Manav ivez moarvat, betek ar VIIvet kantved.
Diwar ar yezh-se e teu ar brezhoneg, ar c’hembraeg, hag ar c’herneveureg.

Un nevezc'her e oa predeneg pa voe implijet gant Arzel Even e 1962 da dreiñ an
anv saoznek Brythonic, a zo brythoneg e kembraeg, brittonique e galleg, hag a zo
« brezhoneg », ha netra ken. Savet eo bet evit ober ar c'hemm istorel etre
« brezhoneg » kozh Enez Vreizh ha brezhoneg Breizh-Vihan, evel ma c'hallfed
ijinañ un anv da ober ar c'hemm etre galleg ar Grennamzer hag ar galleg abaoe an
Azginivelezh, a zo gerioù ijinet gant an istorourien ivez. Savet eo diwar ar ger
Preden, deuet eus an anv kembraek Prydain, evel pa vije bet ur yezh hepken e
Preden, ha Brezhoned hepken. Estreget Brezhoned a oa e Preden : Pikted, Skoted
(Dál Riata) ha Saozon aodoù ar reter.

Abalamour da se e vez kavet gwell gant lod ober gant an droienn yezhoù
brezhonek(Daveoù a vank).

Ur skourr eo eta eus ar yezhoù keltiek ; unan eus ar skourroù all e oa ar
gouezeleg, komzet en Iwerzhon, en deus roet an iwerzhoneg, ar manaveg, ha
gouezeleg Bro-Skos. Preden, amprestet digant Prydain e kembraeg deuet eus Priten
e hengembraeg, a zo ur stumm nes-kar d'ar ger *Pritan- « Breizh-Veur, Enez
Vreizh », treuzskrivet Prettanikē pe Brettaniai gant ar C'hresianed ha Britannia
gant ar Romaned.

Ar c’hemm brasañ a zo etre ar yezhoù gouezelek hag ar yezhoù predenek eo ar
c'h-/q/ keltiek a zo emdroet e /p/ e predeneg hag e /k/ e gouezeleg, diwar-se da
skouer mab e predeneg ha mac e gouezeleg.

Adalek aloubidigezh ar Romaned ez eus bet amprestet bernioù gerioù digant al
latin hag eus an amzer-se e teu gerioù brezhonek evel brec'h, skol, pont pe
anvioù deizioù ar sizhun...

Ar pikteg, komzet el lodenn uhelañ eus an enezenn (e (norzh Skos hiziv) a oa ur
yezh predenek ivez moarvat, daoust ma n’eo ket bet ken latinekaet, dre ma n’eo
ket bet aloubet ar Bikted gant ar Romaned. Darn a lavar o doa kaozeet ar Bikted
ur yezh all a-raok ha n’eo ket indezeuropek, met n’eo ket ali an holl yezhourien
war ar poent-se.

Aet eo ar pikteg da get hag ivez predeneg an Hanternoz (komzet e su Skos hag e
gwalarn Bro-Saoz: Cumbria) da heul lanv ar saozneg hag ar gouezeleg. Predeneg ar
c’hornaoueg a zo deuet da vezañ ar c’hembraeg, ha hini ar mervent ar
c’herneveureg.

Ar brezhoneg a zo bet degaset en tu-mañ d’ar mor gant tud eus Enez Vreizh deuet
da ziazezañ el ledenez a zo deuet da vezañ Breizh-Vihan pe Breizh hepmuiken.

N'ouzer ket re vat pegoulz eo bet diforc'het ar yezhoù predenek diouzh ar yezhoù
gouezelek.



https://br.wikipedia.org/wiki/Yezh_programmi%C3%B1

Ur yezh pe lavar programmiñ a zo ur yezh artifisiel savet evit reiñ urzhioù hag
a c'hell bezañ sevenet gant ur mekanik, un urzhiataer peurvuiañ . Ar yezhoù
programmiñ a c'hell bezañ implijet evit krouiñ programmoù (pe poelladoù) a
gontroll emzalc'h ur mekanik, evit seveniñ un treol (algoritm) resis, pe evit
eskemm gant un den.

Al lodenn vrasañ eus ar yezhoù programmiñ zo enno doareoù skrivañ dibar en o
ereadurezh. Lod yezhoù a zo termenet en un teul a-ratozh. Da skouer, ar C (yezh
programmiñ) a zo termenet gant an ISO. Yezhoù all, evel Perl, zo enno ur
c'hefloueradur (emplementadur) implijet evit dave.

Meur a seurt areg gouleviñ e vez kavet, hag e c'heller renkañ anezhe hervez o
live pe hentenn o aozerezh : areg ijinenn, areg erdu ijinenn (an areg kuntellañ
da skouer) pe an aregoù uhellive.

Hogen e c'heller renkañ anezho ivez hervez an doare ma vez keweriet ar
programmoù skrivet gante gant an urzhiataer a-raok bezañ erounezet gantañ : an
aregoù da gempunañ hag an aregoù da zewezhiañ.

An aregoù da gempunañ a vez savet gant ur c'hempuner da gempunañ ar goulevioù
skrivet gante d'ober ur restr tarzh a c'hello neuze bezañ erounezet war un dro
gant an ijinenn. An areg C da skouer a zo ul lavar stlennegel da gempunañ.

An aregoù da zewezhiañ a vez dewezhiet (displeget en un doare stlennegel) gant
ur programm talvoudek (pe goulev mavek) anvet dewezhier a-feur ma vez lennet
gant an urzhiataer ar goulevioù skrivet gante. Goude bezañ dewezhiet un ditour
eus ar goulev e c'hell neuze an urzhiataer erounit anezhañ ha gortoz ma vije
dewezhiet an ditour a heuilh. An areg PHP a zo ul lavar stlennegel da zewezhiañ.



https://br.wikipedia.org/wiki/William_Faulkner

Ur romantour stadunanat eo William Faulkner (Falkner e wir anv), ganet d'an 25 a
viz Gwengolo 1897 e New Albany (Mississippi) ha marvet d'ar 6 a viz Gouere 1962
e Byhalia (Mississippi). E dud a oa eus familhoù kozh aet ar stal da fall ganto
gant ar Civil War (brezel diabarzh).

Lakaet en deus war wel spered e rannvro, "Su don" ar Stadoù-Unanet hag e
berzhioù: ar baourentez, ar ouennouriezh hag ivez an amzer o tiruilhañ war e
bouez dindan an heol tomm-skaot. Ur romantour hag ur saver danevelloù difaezus
eo bet, hag unan eus ar varrekañ evel ma voe diskouezet pa yeas Priz Nobel al
lennegezh gantañ e 1949.

Bugaleaj ha krennoad N'eus ket nemeur a ditour war bugaleaj William Falkner
nemet e oa ganet en ur familh tudjentil, an den illurañ ar c'horonal Falkner,
brudet evit e roll e Lu ar ar C'hengevedad, lu stadoù ar Su eus SUA o stourm
evit ma chom dezho ar gwir da virout ar sklavelezh evit gounit o douaroù.

Emouestlet e oa er Royal Air Force e Toronto (Kanada), met ne c'hellas ket ar
Falkner yaouank mont da glask ar gloar er Brezel bed kentañ pa deuas ar peoc'h e
1918. E 1919 e lakaas embann ur barzhoneg "L'après-midi d'un faune" (sic) dindan
e anv-pluenn William Faulkner. Eus ar fazi graet gant e embanner kentañ e vije
deuet al lizherenn ouzhpennet. E-pad 7 vloaz e skrivas barzhonegoù ha skridoù
barnerezh lennegel en ur glask brud e Memphis (Tennessee), an tostañ kêr vras
hag ivez en Orleañs Nevez, New York hag e Pariz ivez. E 1929 e timezas gant
Estelle Oldham ha mont a rejont da chom da Orleañs-Nevez. E wreg, dizimezet, a
oa daou vugel dezhi hag advabañ a reas anezho. Prenañ a reas un ti kaer "ante
bellum" (mod tiez ar berc'hennerien vras en amzer ar sklavelezh), Rowan Oak e
anv. Goude bezañ savet an 2 romant Gopr ar soudarded (1926) ha Moustiked (1927)
e vagas spi da gaout brasoc'h brud diwar an trede, Sartoris. Muioc'h a verzh a
c'hounezas diwar Trouz ha fulor e 1929 avat, ha muioc'h c'hoazh gant ar romant
berr P'emaon astennet o vervel (1930).

"Evit ar re, ha gwall stank int, n'o dije ket kalon a-walc'h da gregiñ gant
oberenn ar skrivagner, e vo mat stagañ gant al levr-mañ, rak n'eo an
danevelloù-mañ nemet romantoù berr gant Faulkner, daoust ma lavar tud zo n'eus
nemet danevelloù hiraet eus romantoù Faulkner". New-York Times Book Review, 27 a
viz Gwengolo 1931. El levr-se e kaver an danevell brudet "A Rose for Emily", bet
lakaet e brezhoneg gant Yann Talbot hag embannet el Liamm.



https://br.wikipedia.org/wiki/Vladimir_Poutin

Vladimir Vladimirovitch Poutin (Влади́мир Влади́мирович Пу́тин e rusianeg) a zo
un den a stad rusian bet ganet d'ar 7 a viz Here 1952 e Leningrad (Sankt
Peterbourg bremañ). Prezidant Kevread Rusia e voe etre 2000 ha 2008, a-raok dont
da vezañ "prezidant ar gouarnamant" (kentañ ministr), anvet gant Dimitri
Medvedev aet da brezidant war e lerc'h. Addilennet eo bet da brezidant e 2012
evit ur resped 6 vloaz.

Labourat a ra evit ar c'hKGB adalek ar bloavezhioù 1970. Dimeziñ a reas da
Lioudmila Alexandrovna Chkrebneva e 1984. Div verc'h o deus : Maria ganet e 1985
e Leningrad ha Ekaterina ganet e 1986 e Dresden. Bet int o chom e Dresden, en
Alamagn ar Reter, etre 1985 ha 1990. Distreiñ a reas Vladimir Poutin d'an
Unaniezh Soviedel da geñver Adunanidigezh Alamagn e 1990. Kregiñ a reas e
red-micher politikel neuze, e-barzh ti-kêr Leningrad, bet anvet Sant-Petersbourg
en-dro. Dont a reas da vezañ unan eus kuzulierien ar prezidant Boris Yeltsin.
Gant hermañ e voe lakaet e penn an FSB e 1998.

Prezidant da c'hortoz Kevread Rusia e voe etre an 31 a viz Kerzu 1999 hag ar 7 a
viz Mae 2000, goude bezañ bet dilezet e garg gant Boris Yeltsin . Dilennet e voe
da brezidant da vat d'ar 7 a viz Mae 2000 en dro gentañ. Addilennet eo bet da
brezidant e 2004. Lakaat a reas e pleustr ur politikerezh adsevel armerzh ar vro
ha adreizhañ ar stad evit bezañ kreñv en-dro.

E 2008 e tifennas ar Vonreizh outañ da vont war ar renk evit chom prezidant.
Harpañ a reas Dmitri Medvedev da vont en e lec'h eta. D'ar 7 a viz Mae 2008 e
voe anvet da brezidant ar gouarnamant (kevatal ouzh kentañ ministr) gant hemañ
bet dilennet da brezidant war e lerc'h. Mont a reas ivez e penn strollad Rusia
Unanet. Manifestadegoù bras a zo bet e kêrioù bras ar vro e 2011 a-enep e zoare
da sturiañ ar stad. Mont a reas war ar renk adarre e 2012 evit bezañ prezidant
en-dro, gant skoazell ar prezidant Dmitri Medvedev ar wech-mañ. Mont a reas ar
maout gantañ en-dro gentañ, d'ar 4 a viz Meurzh 2012, gant ouzhpenn 63% eus ar
mouezhioù. Reiñ a reas arsellerien an OSCE da c'houzout e voe bet floderezh
avat.



https://br.wikipedia.org/wiki/Vijil

Vijil pe Vijilez, a zeu diouzh ar ger beilhañ. Ober a ra dave d'al lid a veze e
Liderezh an Eurioù da zerc'hent ar gouelioù bras. Klotañ a ra en amzer hiziv
gant Ofis al lennadennoù abred diouzh ar beure, pa sav ar venec'h e kreiz an noz
da bediñ, gant salmoù ha lennadennoù hir a-walc'h.

Ober vijil a ra dave d'ur reolenn a zo en Iliz da yuniñ un tamm a-raok ar
gouelioù bras.

Gourc'hemenn ar yun a zo ur gourc'hemenn, pe gentoc'h un erbedenn a-berzh an
Iliz katolik. Gwanaet a galz eo bet gourc'hemenn ar yun abaoe 1966, gant
Solgelenn Poenitemini Paol VI : yuniñ a ranker da vihanañ da Verc'her al Ludu, a
zo deiz kentañ amzer ar C'horaiz, ha da Wener Ar Groaz, a zo deiz pasion ha marv
Jezuz-Krist, ar Salver, hervez ar Gristenion. Ober yun a dalvez chom hep debriñ
kig, eveljust hogen ivez debriñ nebeut, ober pinijenn hag aluzon, hervez an oad
(etre 14 ha 60 vloaz) ha nerzh pep hini, ha gouestlañ muioc'h a amzer d'ar
bedenn. Debriñ mat a-walc'h da greisteiz a c'heller ober eta.

Ober pinijenn. Pa n'eo ket ken diaes ar yun ha gwechall e pouez an Iliz war
gourc'hemenn ar binijenn. Gervel a ra eta d'an emziouer ha da genlodañ, e doare
ma klasko pep kristen an emziouer a zo mat e degouezh pep hini evit en em dreiñ
ouzh Doue, evit adkavout ur frankiz diabarzh, digeriñ o c'halon d'an Aviel,
bezañ tostoc'h da Zoue ha d'an nesañ. Ober pinijenn n'eo ket mui eta emzioueriñ
kig, ha boued zoken, dre ret.

Emziouriñ kig Chom hep debriñ kig d'ar Gwener (nemet gouel e vefe) hag ober
pinijenn (da lavarout eo pediñ, dioueriñ boued un tamm, oberoù a garantez...)
d'ar C'horaiz a zo gourc'hemennet ouzhpenn-se hervez ar Gwir kanonek nevez
(kanonoù 1250 ha 1251). Erbedet eo c'hoazh gant an Iliz yuniñ hag ober pinijenn,
evel chom hep debriñ kig d'ar Gwener, ha zoken e-pad ar C'horaiz, nemet da sul,
met ur c'hiz ez eo, ha n'eo ket ur gourc'hemenn eus an Iliz er ster strizh ken.
Boas eo kalz a dud c'hoazh da zebriñ estreget kig da Wener. Debret e vez pesked
ha vioù e-lec'h kig. N'eus ket ar gwir da zebriñ soubenn, d'an deizioù merket
gant an Iliz katolik ( daou zevezh hepken : Merc'her al Ludu ha Gwener ar Groaz)
ma vez kig enni. Soubenn vijil a oa soubenn legumaj, hep druzoni.

Plijadur an dud dizoue hag enepkloer a veze aozañ frikoioù d'an deizioù yun-se
hag o brudañ da ziskouez o enebiezh ouzh an Iliz.



https://br.wikipedia.org/wiki/Vietnameg

Ar Vietnameg (tiếng Việt, pe dibaotoc'h a wezh Việt ngữ) eo yezh ofisiel ha
broadel ar Vietnam. 86% eus poblañs Viet Nam ha war-dro tri milion a Vietnamiz
eus tramor o deus ar yezh-mañ da yezh-vamm. Komzet e vez evel eil yezh gant kalz
minorelezhioù etnek e Vietnam. Ur yezh eus skourr ar yezhoù aostrez-aziatek eo,
hag an hini ar muiañ komzet eo er strollad yezhoù-se hag a-bell (meur a wezh
muioc'h a dud a vez ouzh he c'homz evit a dud a gomz ar yezhoù aostrez-aziatek
all lakaet a-gevret)(Daveoù a vank). Ul lodenn vras eus geriaoueg ar vietnameg a
oa amprestet digant ar sinaeg, hag a veze skrivet gwezhall oc'h ober gant
reizhiad skrivañ Bro-Sina, daoust ma veze treset en ur stumm all ha ma oa
distaget e giz ar vro. Da-heul an trevadennerezh gall eo bet levezonet ar
vietnameg gant ar galleg, hag ar reizhiad skrivañ vietnamek (quốc ngữ) implijet
hiziv zo ur stumm azasaet eus al lizherenneg latin, gant sinoù diakritek evit
toniadoù hag un nebeud lizherennoù ispisial.



https://br.wikipedia.org/wiki/Tsunami

Ur tsunami a zo un heuliad gwagennoù krouet en dour gant ur stroñs hag a zilec'h
an tevder dour a-serzh. C'hoarvezout a ra tsunamioù pe barroù-reverzhi da heul
krenoù-douar, disac'hadennoù douar, tarzhadennoù volkanek, tarzhadennoù a bep
seurt, en o zouez korfoù kosmek evel mein-kurun (oablvein), pe tarzhadennoù
bombezennoù nukleel. Gellout a ra digas distrujoù bras tre.

An termen tsunami (kanji: 津波) a zo ur ger japanek savet gant tsu (津), ar
porzh-mor, ha nami (波), ar wagenn; da lavaret eo « gwagenn borzh ». Eus yezh ar
besketaerien e teu ar ger-se. Ar re-mañ a veze souezhet-bras o welet ar porzhioù
distrujet tra ma n'o doa merzet mann ebet ispisial pa vezent war vor.

Peurvuiañ e vez degaset gant ur c’hren-douar pe tarzhadenn ur menez-tan (er
Meurvor Habask alies). C’hoarvezout a ra un nebeud kilometroù diouzh an aod. Ne
vez ket merzet en donvor, d’ar poent-se eo bihan ha gwan, met, pa erru war an
aod e teu da vezañ nerzhus-kenañ, hag e vez distrujet pep tra war e hent. Ur
wagenn vras evel-se a c’hell mont betek 800 km/h a-raok distrujadenn an aod.
Seul nebeutoc’h eo don an dour, seul vrasoc’h e vo ar wagenn. Ar besketaerien a
vez souezhet bras pa zistroont hag e kavont distrujet an holl draoù. Ur tsunami,
krouet en Alaska gant ur c’hren-douar, en deus treuzet ar mor Habask evit
erruout betek su Antarktika. Amzer o deus bet an dud da skarzhañ pell a-walc’h
eus an aod. Ha ne teu ket ar tsunami eus an avel e-gis ar gwagennoù. Arabat
kemmeskañ un Tsunami hag ur wagenn « sélérate » dre ma n’o deus ket ar memes
orin.

E 1992 e voe hejet un disterdra San Juan del Sur, e Nicaragua, gant ur seism
bihan. Un nebeud munutennoù goude e oa sec'h ar porzh bihan evel ur gibell
c’houllo. Neuze e oa aet an dud war an aod da welet ar pezh a c’hoarveze. Met,
just er mare-se ec'h erruas ar tsunami da zistrujañ pep tra.

Unan eus tsunamioù gwashañ ar c'hantvedoù diwezhañ a oa c'hoarvezet d'ar 26 a
viz Kerzu 2004 er-maez da Sumatra. Ul lodenn vat eus aodoù Meurvor Indez a voe
tizhet. 300 000 den, d’an nebeutañ, a oa bet lazhet gant Tsunami ar 26 a viz
Kerzu 2004.



https://br.wikipedia.org/wiki/Tommaso_d%27Aquino

Tomaz Akin, Tommaso d'Aquino (italianeg), pe Thomas Aquinas (latin), lidet evel
ur sant ha Doktor an Iliz gant an Iliz katolik roman a zo bet un doueoniour hag
ur prederour italian eus ar re bouezusañ. Graet e vez tomazouriezh eus ar
c'helenn doueoniel ha prederouriezhel a gaver e skridoù meur a brederour. Ganet
eo bet e kêriadenn Roccasecca e-kichen Aquino e Rouantelezh Naplez e 1228 ha
marvet eo bet e 1274 en abati Fossanova nepell diouzh Latina. Ken reizh e oa e
vuhez ma veze graet an Doktor Ael eus outañ. Lidet eo e gouel d'an 28 a viz
Genver 1274.

Mont a reas da zominikan war-dro ar bloavezh 1240 ha studiañ a reas en abati
Monte-Cassino hag e Naplez. Eno e veze studiet ar brederourien arab. Mont a reas
da studiañ e Kölln hag e Pariz e-lec'h ma voe stummet gant sant Alberzh meur.
Evel mestr doueoniour e roas kentelioù e Pariz, Roma ha Naplez. Mervel a reas pa
oa war hent Sened-Iliz Lyon.

Klask a ra Tommaso d'Aquino sevel ul liamm etre ar Poell hag ar Feiz. Evitañ ha
pa vefe ar brederouriezh urzhiet hervez ar Poell ne c'hell ket bezañ er-maez eus
an douenoniezh, houmañ dindan urzh an Diskuliadur. Un diforc'h a ra etre an
douenoniezh diskuliet ha ne c'hell ar Poell nemet prouiñ n'eo ket dibosupl an
dogmoù pennañ (an Drinded, Kelenn krouidigezh ar bed) hag un douenoniezh naturel
ha ganti e c'hell ar Poell diskoachañ gwirionezoù evel ar pemp moaien a zo da
brouiñ (hervez an doueoniourien) bezañs Doue. E 1879, dre embann al lizher-meur
Aeterni Patris e tisklerias ar pab Leon XIII e stalie an domazouriezh evel
maen-stur ar c'helenn katolik.



https://br.wikipedia.org/wiki/Tog

Un tog, pe ur c'habell, zo ur pennwisk, da lavarout eo ur pezh dilhad a vez
lakaet war penn an dud, koulz paotred koulz merc'hed hiziv. A bep seurt togoù
zo, pep seurt stumm dezho.

Dont a ra ar ger eus ar ger gallek "toque". Daou zistagadur a gaver d'ar ger:
gant ur vogalenn verr, e doare Kerne-Izel (liester tokoù, tokeier), pe gant ur
vogalenn hir, e doare Treger (liester togoù). E geriadur Jules Gros e kaver
meneg eus tokoù ha togoù, met togoù hepken er skouerioù.

Dre vras e vez lavaret tog bremañ eus ur pennwisk un tamm faro, marteze dre ma
veze gwisket togoù gant an dud uhel gwechall, pa veze boned pe kalabousenn gant
tud ar bobl war ar pemdez. Ne veze ket togoù gant ar merc'hed e Breizh a-raok
dibenn ar brezel-bed kentañ .

Gwiskañ ar penn a vez graet gant seurtoù togoù abaoe pell, ha gant pezhioù
dilhad all, a bep seurt anvioù dezhe: boned, kasketenn , koef, bered.

Tennet e veze an tog dirak an dud uhel, ar person evel-just, ar maer, an aotrou
(perc'henn an douar, pe an ti), ar skolaer. Hag ivez en iliz.

Ar merc'hed avat ne oa ket ret dezho ober, na dirak tud uhel na "dirak Doue",
dre ma ne oa ket dereat dezho dispakañ o blev.



https://br.wikipedia.org/wiki/Tigr

Ur c'higdebrer eus familh ar Felidae eo an tigr. An hini brasañ eus ar c'hizhier
meur ez eo hag unan eus ar re bouezusañ. An darn vrasañ anezho a vev en India
met o c'havout a c'heller en Azia ar reter a-bezh.

Bevañ a ra dreist-holl e koadegoù hag e pradennoù a ya mat e douellivadur diouto
ha ma c'hellont tapout preizhoù mibinoc'h ha buanoc'h. Er c'hontrol d'an darn
vrasañ eus ar c'hizhier eo an tigred neuñvierien mat. Alies e kaver anezho e
stêrioù ha lennoù. Hemolc'hiñ a reont geotdebrerien evel ar c'hirvi, moc'h gouez
ha bualed.

Ar c'hazh brasañ ha pounnerañ er bed eo an tigr. Daoust ma c'hell kemm e
berzhioù hervez an isspesadoù e vez pouez an tigred par etre 180 ha 320 kg tra
ma pouez ar parezed etre 120 ha 180 kg. Ar pared a vuzuilh etre 2,6 ha 3,3 metr,
ar parezed etre 2,3 ha 2,75 metr. Eus an holl isspesadoù eo ar hini an tigr
Amour an hini brasañ ha tigr Sumatra an hini bihanañ.

Liv ha stankter ar roudennoù a cheñch hervez an isspesadoù hag an tigred gwenn o
devez kalz nebeutoc'h. An darn vrasañ eus an tigred o deus war-dro 100 roudenn
ha tigr Java (hag a zo aet da get) en deveze kalz muioc'h. Dibar da bep loen eo
an tresad graet gant roudennadoù pep loen ha drezo e c'heller anavezout pep
hini. Ganto e c'hall an tigr chom kuzh p'emañ o tostaat ouzh e breizhoù. Al liv
n'eo ket ur gudenn, er c'hontrol eus ar pezh a c'hellfed soñjal. Al lodenn
vrasañ eus an anevaled a wel kalz falloc'h al livioù eget mab-den.

Evel an darn vrasañ eus ar c'hizhier e kustum an tigr tapout e breizhoù dre
sourpren (er c'hontroll d'ar bleiz da skouer hag a red war o lerc'h). Dre guzh e
tosta outo ha lammat a ra warno en ur lakaat anezho da gouezhañ gant e bouez. O
lazhañ a ra dre zantañ o c'hilpenn. Pa vez bras ar preizh e tap ar gouzoug
kentoc'h, da droc'hañ ar wazhienn-gas-c'houzoug.

An darn vrasañ eus an tigred ne dagont ket an dud, nemet p'o devez naon kaer.
War-dro 3 % pe 4 % eus an tigred a lazho un den e-kerzh o buhez. Ar re a ra an
dra-se a vez aliez loened kozh pe gloazet na c'hellont ket tapout o freizhoù
boas. Evel an darn vrasañ eus ar c'higdebrerien bras e ouzont eo arvarus
hemolc'hiñ an dud rak armet e c'hellont bezañ. Debrerien-tud a zo boutinoc'h er
geunioù-mor eus ar Sundarbans, avat. Aze e vez taget an dud alies a-walc'h gant
tigred yac'h.

Galloud a ra an tigr lammat 5 m uhelder ha 9-10 m e hirder, ar pezh a laka
anezhañ da vezañ unan eus al lammerien gwellañ e-touez al loened (un tammig
gwelloc'h eo ar puma, avat). Tigred a zo bet gwelet o lammat dreist ur sklotur a
2 vetr gant ur preizh a 50 kg en o c'heol ha galloud a reont lazhañ ur bleiz
gant un taol-pav hepken.

Ne c'hell ar parezed gouennañ nemet e-pad un nebeud devezhioù bep bloaz. Genel a
reont 3 pe 4 c'hazhig 1 kg goude un dougen a 103 devezh. Ar barez a zesav anezho
hec'h-unan. Galloud a ra ar pared lazhañ kizhierigoù ur barez da vroudañ o mamm
da barat. Gouennañ a c'hall an tigred ober pa vez dalc'het gant an dud hag ar
boblañs anezho er Stadoù-Unanet a zo ken bras hag hini en natur moarvat.

En natur e hemolc'h an tigr kirvi, moc'h-gouez, gaured ha bualed-dour. Tagañ a
c'hellont frikorneged hag olifanted yaouank ivez, ha betek panterenned hag
arzhed yaouank. Ar parezed, daoust dezho bezañ bihanoc'h eget ar pared, a c'hall
da lazhañ ur gaur deuet d'e vent. Sambared, moc'h-gouez ha gaured eo preizhioù
pennañ an tigr en India.

Nav isspesad tigred a zo. Tri anezho a zo aet da get hag unan arall a vo
a-barzh-pell kazi-sur. Annez hengounel an tigr (kalz bihanoc'h eo hiziv) a
endalc'he Rusia, Sibiria, Iran, Afganistan, India, Sina ha gevred Azia.



https://br.wikipedia.org/wiki/Tatareg

Ur yezh turkek eo an tatareg (Tatar tele, Tatarça, Татар теле, Татарча) komzet e
lec'hioù zo eus Europa, Rusia, Siberia, Sina, Turkia, Polonia, Ukraina, Finland,
Estonia ha Kreiz Azia.

Yezh ofisial Republik Tatarstan an hini eo. Talvezout a ra ivez da yezh-vamm
evit 400 000 a Vachkired a meur a vil a Variad hag talvezout a ra ivez da yezh
voutin etre Tatared, Bachkired, Tchouvashed, Kazac'hed, Maried, Mordvined hag
Oudmourted.

Mont war diskenn a reas an niver a dud a rae gant ar yezh adal ar bloavezhioù
1930 hag er bloavezhioù 1980 ne veze ket kelennet e skolioù ar c'herioù bras.
Implijet e veze er skolioù war ar maez, met dibosupl e veze evit an dataregerion
mont d'ar skol-veur rak eno ne veze kelennet nemet e rusianeg.

Daoust ha n'emañ ket en arvar ken ar yezh ez eo anezhi ur yezh izel he statud
e-keñver hini uhel ar rusianeg.

Teir rannyezh pennañ ez eus: hini ar c'hornôg (Mişär), hini ar c'hreiz hag hini
ar reter (e Siberia). Rannyezh ar c'hreiz eo an hini a vez komzet ar muiañ ha
warni emañ diazezet ar yezh lennegel.

Bez ez eus tro-dro da 5 300 000 a gomz tatareg e Rusia, met nemet 4 500 000
anezhe a zo Tatared, o vezañ ar peurrest Bachkired (520 000), Rusianed
(130 000), Tchouvashed (70 000), Maried (42 000), Udmurted ha Mordvined.

Skrivet eo bet an tatareg e meur a doare disheñvel a-hed ar wech, o kregiñ gant
ar skritur orc'hon a-raok 920, a leuskas e blas d'al lizherenneg arabek
war-lerc'h. En ez-Unaniezh Soviedel e veze skrivet ar yezh gant ul lizherenneg
latin anvet janalif etre 1927-1938. Implijet e veze al lizherenneg kirillek e
Tatarstan betek ma voe staliet al lizherenneg latin en he flas en-dro e 2000.
Nevez 'zo avat e voe kroget en-dro da implijout al lizherenneg kirillek
a-drugarez d'ul lezenn nevez e Kevredad Rusia o lakaat anezhi da lizherenneg
ofisiel nemeti evit an holl yezhoù komzet ennañ.

Etre kromelloù skrivet anv pep miz herevez reolennoù reizhskrivañ al lizherenneg
latin nevez.



https://br.wikipedia.org/wiki/Sylt

Sylt (Sylt en alamaneg, Sild e daneg, Söl e frizeg) eo an hini vrasañ e-touez
Inizi Friz an Hanternoz. Emañ e stad Schleswig-Holstein, e hanternoz Alamagn.

War-dro 99 km² eo he gorread, ar pezh a ra anezhi ar pevare enezenn vrasañ en
Alamagn, hag an hini vrasañ e Mor an Hanternoz. Emañ etre 9 ha 16 km diouzh an
douar-bras, hag abaoe 1927 eo stag outañ war-bouez ur chaoser 11 km hed, anvet
Hindenburgdamm, ma tremen trenioù hepken. Gallout a reer ivez mont da enez Sylt
gant bigi-treizh a loc’h eus enez danat Rømø, pelloc’h en hanternoz.

En em astenn a ra an enezenn a-hed 38 km eus an norzh d’ar su ; en he c’hreiz
emañ en he ledanañ, gant 12,6 km ledander, e-kichen kêr Westerland. E tu ar
c’hornôg e kaver un draezhenn hir a-hed an aod. E tu ar reter emañ Mor Wadden
(Wattenmeer en alamaneg), gant ur park natur. Eno e vez dizoloet lec’hidegoù
bras gant ar mor pa vez tre. Un dorgenn 52,5 metr uhelder, anvet Uwe-Düne, eo ar
poent uhelañ, en norzh da Westerland.

Levezonet eo hinad Sylt gant ar Gulf Stream. E-pad ar goañv ne vez ket re yen
(2º well-wazh), hag e-pad an hañv nevez morse gwall domm (17º well-wazh). Kalz
touristed a zeu da enez Sylt, abaoe dibenn an XIXvet kantved. Hag e-leizh a
bennoù brudet en Alamagn o deus un ti-vakañsoù enni.

O rannyezh frizek dezho o deus tud Sylt, anvet Söl'ring, disheñvel a-walc’h
diouzh ar rannyezhoù frizek all, abalamour da levezon an daneg warni. Ne vez ket
kaozeet gant kalz tud ken avat, hag ur yezh en arvar eo, abalamour d’al lanvioù
touristed a zeu d’an enezenn.



https://br.wikipedia.org/wiki/Stlennvon

Un hollad roadennoù eo ur stlennvon, pe bon roadennoù ("Database" e saozneg), o
telvanañ ergorennoù eus ar bed gwerc'hel hag o vezañ ur skor evit un arload
stlennegel. Evit bezañ ur stlennvon e rank un hollad roadennoù nann dizalc'h an
eil re ouzh ar re all bezañ atersadus dre e endalc'had. Evit un atersadur e
ranker kavout e-touez ar roadennoù an holl ergorennoù a c'hell eilgeriañ da
zezverkoù lavaret, da skouer an holl levrioù bet skrivet gant Xavier Grall (ar
stlennvon eus ul levraoueg). Atersadus e rank bezañ ar roadennoù hervez forzh
pehini dezverk a vez oc'h aroueziañ an ergorennoù bezant er stlennvon. Rankout a
reer ivez adkavout hollad an dezverkoù a ra d'ober framm ar roadennoù, da skouer
evit stlennvon al levraoueg : Titl al levr, Niver a bajennoù, Skrivagner,
Amprestet Ya pe Get.

E-barzh ur stlennvon e c'heller kadaviñ roadennoù neuze en ur doare frammel ha
gant al leiañ ar gwellañ a c'hourleizhad. Gant lies arloadoù pe arveriaded e tle
gallout bezañ arveret ent diaser ar roadennoù kadavet e-barzh ur stlennvon.
Neuze, evit gallout lakaat boutin ar roadennoù-se e vez peurliesañ kennasket ur
stlennvon ouzh ur rouedad a-dreñv un dafariad. Setu perak e vezont anvet bon.

Gant ur meziant anvet RASV (Reizhiad Ardeiñ ar StlennVon) eo e vez ardoet ur
stlennvon. Evit gwir, un hollad meziantoù eo a ro an tu d'an arveriaded
d'ensoc'hañ, da zaskemmañ pe d'enklask en un doare efedus roadennoù spesadel
e-touez ur c'halzad bras a stlennoù dasparzhet etre meur a arveriaded.
Treuzwellus a seblant bezañ an dasparzh evit arvalien ar stlennvon dre-benn d'ar
RASV hag e soñj da bep hini anezhe e-mod-se e vez o labourat e-unan gant ar
stlennvon.

Peurvuiañ e vez kadavet ar roadennoù war gantennoù galet pe skoroù gwarellek
arall.

Er bloavezioù c'hwegont (60) e oa bet ergrafet ar stlennvon kentañ. Hemañ a oa
bet frammet tro-dro da restroù ereet gant bizied. Kediet e vez ar restroù gant
molladoù kadavet an eil re da heuilh ar re all hag haezadus dre c'hras gwerzhoù
anvet alc'houez.

Ar reizhiadoù IDS.I ergrafet gant Honeywell ha IMS.I ergrafet gant IBM e 1965
evit ar programmoù APOLLO a oa meziadoù diaraoger ar RASV arnevez.

Un eil rummad RASV a oa bet ergrafet diwezhatoc'h, e deraou ar bloavezhioù 70,
oc'h ober gant an delvan daveaduriek. Pal ar rummad-se a oa aesaat haeziñ ar
roadennoù evit an arveriaded eleze daskemmañ ar RASV diavaez. Ar roadennoù a vez
erouezet neuze dindan stumm taolennoù . Dont a ra war well neuze un areg nevez
anvet SQL (Structured Query Language) o kwazañ evit an enklask hag evit an
hizivaat. Gallout a reer menegiñ ORACLE, INGRES, SYBASE, INFORMIX, DB2 ha SQL
Server evel RASVoù an eil rummad.

Un trede rummad a oa bet ergrafet er bloavezhioù 80. Ouzhpenn an delvan
daveaduriek, eo kevanaet gant ar RASVoù-se an delvan ergorennek. Reizhiadoù
ergorennek-daveaduriek evel Oracle 8, DB2, Universal Database pe Informix
Universal Server a zo ar RASVoù kentañ an trede rummad. Ur reizhiad ergorennek
evel ObjectStore pe O2 a zo arnevesoc'h eget ar re all er rummad-mañ o vezañ ma
eo azasoc'h ouzh ezhomm an arloadoù nevez (liesvedia, Kenrouedad, CAO ....).



https://br.wikipedia.org/wiki/Spered_Santel

Ar Spered Santel, pe Doue ar Spered Santel, eo trede person An Dreinded er
relijion gristen. An daou berson all eo Doue an Tad ha Doue ar Mab. Spered an
aotrou Doue eo ar Spered Santeln a zo anvet Karantez an Tad hag ar Mab ivez.

Er Bibl e vez graet anv eus ar Spered Santel evel galloud Doue er bed-mañ,
adalek an Testamant Kozh. An Testamant Nevez a ginnig ar Spered Santel evel ur
person disheñvel diouzh an Tad ha diouzh ar Mab, en ur vezañ asambles ganto un
Doue nemetken.

Ar ger Spered a zo un anv da dreiñ ar ger gregach πνεῦμα (pneuma), hag a dalvez
kement a c'hwezh. Se a zo kaoz e vez graet pneumologiezh eus ar studioù war ar
Spered Santel en doueoniezh kristen. Ar Spered Santel a vez sellet outañ evel ar
person a ro buhez d'ar boudoù er C'hredo katolik. Eñ eo ar spered a grou, bet e
oa bezañt a-raok krouidigezh ar Bed ha dre e c'halloud e vez graet an holl-draoù
gant Jezuz Krist hag an Tad. En doueoniezh kristen, ar Spered Santel a zo ar
person a gomz ouzh ar brofeded evit o c'helenn. Dre e c'halloud, Jezuz a zo bet
ganet e korf Gwerc'hez Vari (Aviel hervez sant Lukaz 1,35). Diskenn a reas war
Jezuz e mare e vadeziant, gant stumm ur goulm (Aviel hervez sant Mazhev, 3,16)
hag ur vouezh a lavaras dezhañ diwar an Neñv "Te eo va Mab muiañ karet"(Aviel
hervez sant Lukaz 3, 22). Ar Gristenien a zegemer frouezh ar Spered Santel dre
an Truez hag ar C'hras. Pedet e vez e-pad kement oferenn a vez war an douar ha
lidoù all.



https://br.wikipedia.org/wiki/Skritur_berberek

Implijet e vez ar skritur berberek pe tifinagh (distaget LFE [tifinaɣ]) gant an
Douareged evit ober dre skrid gant o yezh verberek, an tamachekeg.

Gwechall e veze implijet un doare-skrivañ koshoc'h hag heñvel outañ anvet
skritur libiek evit skrivañ yezhoù berberek all war un tachenn kalz ledanoc'h
a-hed Norzh Afrika hag ivez en Inizi Kanariez. Implijet eo bet a-wechoù ivez
evit skrivañ yezhoù nann-berberek komzet tro-war-dro, evel an tagdaleg.

Er penn-kentañ e oa un abjad an doare-skrivañ-mañ, da lâret eo ne veze ket
merket ar vogalennoù gantañ, nemet e diwezh ur ger. Kinniget ez eus bet gwecha
ha gwech all avat arouezioù arbennik evit merkañ ar vogalennoù en un doare
ingal, hag e lod lec'hioù e vez implijet arouezioù vogalennoù tennet diwar ar
skritur arabek.

Er bloavezhioù 1960 e oa bet kinniget gant Akademiezh ar berbereg (AaB), evit ar
wech kentañ, ur reizhiad unvan a reer nevez-tifinagh anezhi. Skrivet e vez a
gleiz da zehoù en ur verkañ ar vogalennoù en un doare ingal, hag adkempennet eo
bet evit ma klotfe gwelloc'h gant fonologiezh yezhoù berberek an norzh. E 2003 e
oa bet degemeret ar skritur-se evit kelenn ar berbereg e Maroko.



https://br.wikipedia.org/wiki/Sinalun

Sinalunioù a reer eus al logolunioù implijet evit skrivañ ar sinaeg. E saozneg e
reer gant chinese character tra ma'z eo bet goveliet ar ger sinogramme e galleg
gant ar gelennerien Delphine Weulersse ha Nicolas Lyssenko eus Skol-veur Pariz
VII. E sinaeg ec'h implijer an termen 漢字/汉字 hànzì (Sinalun hengounel: 漢字;
Sinalun eeunaet: 汉字; Pinyin: Hànzì); talvezout a ra kement ha "lunioù skrivañ an
Haned". E brezhoneg eo bet implijet an termen sinalun e 1996 gant an troour ha
barzh Yann-Varc'h Thorel en e studiadenn diwar-benn ar varzhoniezh sinaek hag he
furmoù.

En desped d'ar pezh a greder alies-kaer e bed ar C'huzh-heol, n'eus ket
keallunioù eus an holl sinalunioù, nebeutoc'h c'hoazh hieroglifoù.

Renabliñ a ra unan eus ar geriadurioù sinaek brudetañ, ar 康熙字典 Kāngxī zìdiǎn,
Geriadur lunioù Kangxi, bet embannet e 1717 gant Kāngxī, anezhañ eil Impalaer an
dierniezh 清 Qīng (1644-1911) – 47 000 lun. Pelloc'h c'hoazh ez a geriadurioù
nevesoc'h zo evel ar 中華字海 Zhōnghuá zì hǎi a roll en tu all da 85 000 lun. Evit
gwir e vez renablet gant ar geriadurioù-se hapaksoù, fazioù, adstummoù, pe
lunioù rouez-kenañ.

War ar pemdez eo trawalc'h gouzout digejañ etre 2 000 ha 4 000 lun evit bezañ
gouest da lenn ar c'hazetennoù hag al lennegezh voutin. Gallout a ra al lenneien
pe ar gaerskrivourien anavezout ouzhpenn 8000 anezho. 13 500 lun a vez renablet
gant an Dictionnaire Ricci de caractères chinois (gwelet levrlennadur) anezhañ
ar brasañ geriadur er c'hornôg. Gant al labour imbourc'h bras zo bet ezhomm evit
dont a-benn da sevel ar geriadur klok-mañ e c'haller soñjal e klot gant an niver
a lunioù implijet ha testeniekaet evit gwir abaoe Henamzer Sina betek an
deizioù. N'eo ket bet kemeret e kont aze an "euzhadennoù", an hapaksoù hag an
adstummoù rouez betek-re.

En hec'h oberenn meneget el levrlennadur, e vez meneget ar sifroù da-heul gant
Viviane Alleton:

Lodenn distag. Diverradur : Tre evel ma vez impljet al lizherenneg latin evit
skrivañ yezhoù deveret evel ar spagnoleg pe an italianeg met ivez evit skrivañ
yezhoù all kar a-bell pe estren evel ar brezhoneg pe an euskareg e vez(e)
implijet ar sinalunioù en ul lodenn vras eus ar reter-pellañ. Hep mont re bell
ganti e c'haller stadañ ez eo bet roet ar patrom loc'hañ evit diorren ar skritur
er rannved-se gant Sinaiz. Bras eo eta emled douaroniel ha yezhoniel ar
sinalunioù. Ur fazi a vefe, kouskoude, krediñ e vez implijet ar sinalunioù en
hevelep doare en holl yezhoù-se...

Ouzhpenn, e c'haller ober anv eus al lunioù dibar d'ar c'hantoneg hag eus
diforc'hioùigoù bihan etre ar sinaluioù dornskrivet hag ar re voullet....

Implijet e vez al lunioù sinaek evit skrivañ yezhoù (amañ yezhoù sinaek). En
desped d'ar pezh zo bet gallet krediñ e bed ar c'huzh-heol e-kerzh ar
c'hantvedoù tremenet (gant Leibniz peurgetket) n'eus ket eus ar sinalunioù
arouezennoù keallunek rik a vije notennet ganto ur seurt yezh reizhpoellek ha
furmel hep tamm darempred ebet gant ar yezh komzet.

Ret-mat eo en em c'houlenn eta penaos e vez eztaolet ar yezhoù sinaek dre ar
sinalunioù, da lavaret eo kompren petra eo al liamm etre lunioù ar skritur ha
daouad sinifier ~ sinifiad ar yezhoù-se. Da gentañ-penn e c'haller lemel kuit
diouzhtu krakvennozhioù zo : ul lun ne glot ket dre ret gant ur "ger" ha n'eus
ket dre ret ur ster gant pep lun. Pep lun avat, war-bouez unan, a vez distaget
en ur sillabenn... Erfin, pa vo bet lennet ar pennad-mañ e vo komprenet perak
n'eus ster ebet gant goulenn gouzout e anv e sinaeg.

Ha 10 000 stokell warn-ugent a vije d'ar c'hlavieroù sinaek ? E gwirionez eo
aes-tre ha fonnus skrivañ e sinaeg gant un urzhiataer. Ret eo anavezout mat unan
eus ar reizhiadoù treuzskrivañ (pinyin, bopomofo...) memes tra. Int eo a c'hoari
roll an etrefas. Evit pep soniad pe heuliad soniadoù skoet e vez kinniget d'an
den ul listenn lunioù (niverus eo an heñvelsonioù). Ret eo dibab enni al lun a
vez c'hoant da skrivañ. Ur wech boaziet e c'haller skrivañ un tamm mat primoc'h
eget e brezhoneg zoken rak n'eus ket kement a lizherennoù da vizskrivañ.

Lodenn distag. Diverrañ : Doujañ a ra tres ur sinalun da reolennoù strizh a zo
merket drezo :

Lodenn distag. Diverradur : Meur a seurt lun zo, en o zouez nebeut-nebeut a
dreslunioù, un niver bihan a geallunioù (eeun pe kenaozet) hag an darn vrasañ
a-bell, anezho kenaozadoù anvet keal-fonalunioù. Dre ma ne implij ar skritur
sinaek nemet un niver bihan a geallunioù n'eo ket mat ober skritur keallunek
anezhañ...

Lodenn distag. Diverradur : Hervez an hengoun istorel, e vez graet gant pemp
stil disheñvel dre vras evit tresañ ar sinalunioù er c'haerskriverezh (書法 shūfǎ)
sinaek...



https://br.wikipedia.org/wiki/Sevenadur_ar_bobl

Daou ster zo d'al lavarenn sevenadur ar bobl. Diouzh an eil tu emañ sevenadur
pobl ar gouerien ha pouezus-kenañ e chom an obererezhioù sevenadurel a zo bet
legadet d'ar Vrezhoned gant o gourdadoù ; diouzh an tu all, deuet eo Breizh (hag
holl vroioù Kornôg Europa) da vezañ ur gevredigezh levezonet-don gant gizioù ar
c'hêrioù. Setu perak ez eo reishoc'h lakaat "sevenadur ar bobl" e-keñver ar
saozneg popular culture, petra bennak ma'z eo disheñvel ster ar ger saoznek
culture. E-giz-se e c'heller renkañ an dañsoù breizhat, ar sonerezh breizhat ha
sportoù hengounel Breizh evel ul lodenn eus sevenadur ar bobl e Breizh.

Sevenadur ar bobl a c'hall bezañ meizet evel ar saozneg folklore , da lâret eo
sevenadur hengounel ur strollad tud. An dra-se a c'hallo bezañ hengounioù,
kanaouennoù, kontadennoù, kredennoù, troioù-lavar. Ar folklore a gustume bezañ
kaset a zen da zen dre gomz, mes en amzer-vremañ ez eus bet klasket mirout dre
skrid ar sevenadur dre gomz eus meur a vro.



https://br.wikipedia.org/wiki/Saozon

Ar Saozon zo ur bobl eus Bro-Saoz da gentañ penn, daoust ma’z eus aet lod anezho
da vroioù all dre ar bed.

Dont a ra ar ger brezhonek "Saozon" eus anv ur boblad c’herman a veve gwechall e
hanternoz Alamagn, ar Saksoned. Ul lodenn eus ar boblad-se a yeas da Enez Vreizh
adalek dibenn ar Vvet kantved. Gant ar pobladoù german all aet da Enez Vreizh
(Angled, Juted) ez eont da ober ar pezh a vez anvet Angled-ha-Saozon gant an
istorourien. Gant an dud-se e veze komzet hensaozneg, ur yezh a zo orin ar
saozneg a gomzer hiziv. Derc’hel a reer d’ober anv eus Angled-ha-Saozon, koulz e
saozneg hag e yezhoù all evel ar galleg, evit ober anv eus an dud a vev e broioù
saoznek, anvet e saozneg the Anglo-Saxon world.

Tra ma reer e brezhoneg, hag er yezhoù keltiek all, gant ur ger deveret eus
"Sakson" evit envel pobl ha yezh Bro-Saoz, e reer e kalz yezhoù all gant ur ger
deveret eus anv ur bobl all, an Angled. Dont a ra ar gerioù English, England,
anglais, Angleterre eus ar ger-se.

E kembraeg e reer, er yezh komzet, gant ar gerioù Sais pe Saeson el liester,
evit ober anv eus tud a gomz saozneg, ha pa vefent Kembreiz. Daoust ma ne blij
ket kement-se d’ar Gembreiz na ouzont ket kembraeg, e kaver skouerioù eus an
implij-se a-gozh er yezh, gant anv ar barzh Elidir Sais da skouer, un den a veve
er Grennamzer (war-dro 1190 – war-dro 1240) hag a ouie saozneg.

E diavaez ar Rouantelezh Unanet e c’hoarvez alies, e meur a yezh, e vefe graet
Saozon (Anglais ha kement zo), dre fazi, eus annezidi Breizh-Veur, pe e vefent
Saozon, pe e vefent Skosiz pe c’hoazh Kembreiz.



https://br.wikipedia.org/wiki/Samied

Kavout a reer ar bobl Sami pe Samied war dachenn peder stad : Norvegia, Sveden,
Finland (Suomi) ha Rusia. Envel a reont o bro ar Sápmi.

Ar Samieg a zo eus rummad ar yezhoù finnek-ougrek. E Norvegia e ranner ar yezh e
9 rannyezh.

Lenn a reer ez int deuet eus Siberia 11 000 bloaz 'zo. Gwelet int evel ur bobl
"kent". Ar meneg skrivet kentañ diwar o fenn a gaver e 98 goude J.K. en un
destenn gant an istorour roman Tacitus. E 555 goude J.K. ar gresian Prokopios a
gomz eus Skandinavia dindan an anv a Dhule. Envel a ra an annezidi Skridfinned
ha deskrivañ a ra anezho evel chaseourien, saverien kirvi-erc'h hag implijerien
skioù. Kavet e vez meneg eus darempredoù kenwerzh ganto er sögur (liester
''saga'') islandat. Er grennamzer e vevent e kumuniezhioù bihan chaseourien.
Dont a reas labourerien-douar eus lodennoù all eus Skandinavia d'en em staliañ
en o-zouez er XVIIvet ha XVIIIvet kantved. Adalek ar XVIvet kantved e teuas ar
Samied da vezañ saverien kirvi-erc'h.

Klasket o deus tud Su Skandinavia aloubiñ douaroù ar Samied ha mougañ o
sevenadur. N'o doa ket an hevelep sell war perc'henniezh an douar ha kemeret e
voe gant ar stad peurliesañ. Ur skouer : hiziv ez eo 95% eus douaroù ar Finnmark
(rann norzh Norvegia) perc'hennet gant ar stad. Adalek ar bloavezhioù 1850 e
teuas kalz misionerien d'ar Sápmi, difennet e voe ober gant ar samieg er
skolioù. E 1902 e voe difennet dre lezenn gwerzhañ douar d'unan ne ouije ket
norvegeg... Darbet eo bet d'ar sevenadur Sami steuziañ. Kalz a Samied o deus
kuitaet ar vro. An darn vrasañ a vev evel o amezeien, n'int ket krantreerien ken
ha n'eus nemet 10% anezho o vevañ diwar sevel kirvi-erc'h. Rr re all a zo
labourerien-douar, pesketaerien, kenwerzhourien, artizaned... Ul lod a vev eus
an douristerezh. Chomet eo bev ar sevenadur daoust da bep tra hag arzourien Sami
brudet a gaver evel ar ganerez Mari Boine.

Stourmet o deus ar Samied evit o gwirioù ivez (enep ur raktres stankell war an
Alta er bloavezhioù 1980, evit mestroniañ an douaroù bremañ...).

Krouet e voe div gomision stad ar Samekulturvalget evit ar sevenadur hag ar
Samerettsutvalget evit plediñ gant statud ar Samied hag ar gwirioù war an
douaroù hag o finvidigezhioù.

Ur parlamant Sami a zo bet savet e Norvegia e 1989 : ar Sameting,
(www.samediggi.org). Staliet eo e Karasjok.

Tost an holl strolladoù politikel a zo ali evit difenn gwirioù ar Samied
estreget an tu-dehou pellañ (Fremskrittpartiet) en deus gounezet 22,1% eus ar
mouezhioù e dilennadegoù 2005 evit Parlamant Norvegia. N'eo ket echu stourm ar
Samied...



https://br.wikipedia.org/wiki/Saks-Izel

Niedersachsen, pe Saks-Izel e brezhoneg, a zo unan eus länder gwalarn Alamagn.
Savet eo bet e 1946, ha klotañ a ra gant lodenn gornôk Saks istorel. Hannover eo
ar gêrbenn.

47 438 km² eo gorread al land, gant-se ez eo an eil brasañ goude Bavaria. En
hanternoz dezhañ emañ Mor an Hanternoz ha Schleswig-Holstein,
Mecklenburg-Pomerania ar C'hornaoueg ha Saks-Anhalt er reter, Hessen ha
Thüringen er su, ha Nordrhein-Westfalen hag an Izelvroioù er c'hornôg.

A-viskoazh eo bet aloubet an tiriad gant pobloù german. Bro orin ar Saksoned eo
ivez, sed orin anv al Land. E Kalkriese e vije c'hoarvezet emgann Teutoburg ma
paouezas emastenn ar Romaned war-du an hanternoz. Eno eo o dije armeoù Arminius
flastret lejionoù roman Varus er bloavezh 9. Hervez tud all e vije lec'h emgann
Pontes longi (er bloavezh 15).

Pa voe kendalc'h Vienna e voe divizet leuskel peder stad dizalc'h gant
Saks-Izel : rouantelezh Hannover, dugelezh Oldenburg, dugelezh
Braunschweig-Lüneburg ha priñselezh Schaumburg-Lippe.

Goude ar brezel etre Prusia hag Aostria e 1866 e voe aloubet ha staget
rouantelezh Hannover ouzh Prusia, hag ur broviñs e teuas da vezañ. E 1922 e voe
staget kontelezh Pyrmont, hag a oa perc'hennet gant priñselezh Waldeck
betek-henn. E 1937 e voe eskemmet un nebeud proviñsoù etre Hamburg ha proviñs
Hannover : Cuxhaven a voe lakaet e proviñs Hannover, ha roet e voe kêr Harburg
da Hamburg. E 1941 e voe kememt an harzoù etre Braunschweig ha Hannover. Pa voe
aloubet Alamagn goude an Eil Brezel-Bed e voe cheñchet an traoù c'hoazh : kêrioù
eus ar reter ha kanton Neuhaus a chomas e diavaez an tiriad meret gant ar
Vreizhveuriz. Kêrioù ar reter a voe lakaet er Saks-Anhalt, ha kanton Neuhaus a
voe staget ouzh Mecklenburg-Pomerania ar C'hornaoueg. Arondisamant kontelezh
Schaumburg, hag a oa ul lodenn eus proviñs Hessen-Nassau, a voe staget ouzh
proviñs Hannover.

E 1946 e voe staget proviñs Hannover ouzh Länder Braunschweig, Oldenburg ha
Schaumburg-Lippe gant ar Saozon, ha savet e voe Saks-Izel evel-se.

D'an 13 a viz Ebrel 1951 e voe embannet bonreizh da c'hortoz Saks-Izel ha d'ar
1añ a viz Mae 1951 e voe lakaet da dalvezout.

E 1974 e voe aozet un hollvouezhiadeg ma voe goulennet ma vefe dizalc'h en-dro
Land Oldenburg ha Schaumburg-Lippe. D'an 9 a viz Genver 1976 e voe votet ul
lezenn gevreadel a embanne e vefent stag da viken ouzh Saks-Izel.

E miz Meurzh 1993 e voe ur feur-emglev ha kanton Neuhaus a voe adroet da
Saks-Izel d'an 30 a viz Mezheven 1993. Betek-henn e oa ul lodenn eus
Mecklenburg-Pomerania ar C'hornaoueg.

Goude adunvanidigezh Alamagn e voe aozet bonreizh Saks-Izel gant al Landtag :
embannet e voe d'an 19 a viz Mae 1993, ha lakaet da dalvezout d'ar 1añ a viz
Even 1993.

7,5 million a dud a zo e Saks-Izel. 93 % anezho a gomz alamaneg. Ur rannyezh
anvet Plattdeutsch a vez komzet war ar maezioù e norzh Saks-Izel. Daou vil den a
gomz ivez frizeg ar reter (seeltersk). En arondisamant Cloppenburg (e gwalarn
Saks-Izel) emaint o chom, nepell diouzh harzoù an Izelvroioù.

736 kumun a zo strollet e 140 kanton (Samtgemeinden) ma vez aozet ar
melestradur. Er 287 kumun all ez eus ur melestradur kumun. (Einheitsgemeinden).

D'ar 1añ a viz Genver 2005 e voe divodet pevar distrig : hini Braunschweig, hini
Hannover, hini Lüneburg ha hini Weser-Ems.



https://br.wikipedia.org/wiki/Ruseg

Ar rusianeg, pe ruseg, pe rouseg (ру́сский язы́к, rousski yezik) zo ur yezh eus
skourr slavek ar reter e familh ar yezhoù indezeuropek. Er strollad-se emañ ivez
an ukraineg hag ar belaruseg. Ouzhpenn 300 milion a rusegerien zo. Yezh ofisiel
Kevread Rusia, Belarus , Kazakstan ha Kirgizstan eo, an tu kreñv a zo gantañ e
rannvroioù 'zo eus Ukraina (pergen e Su hag e Reter ar vro hag er gêr-benn
Kiev), e Moldavia, Latvia, Estonia ha broioù all bet e-barzh an Unaniezh
Soviedel. Yezh daremprediñ eo e-barzh Kenglad ar Stadoù Dizalc'h, hag ur statud
a yezh ofisiel en deus ivez en Aozadur ar Broadoù Unanet.

Ober a reer gant ul lizherenneg kirillek a 33 lizher evit skrivañ ar rusianeg.
Dibar eo ar yezh evit meur a abeg. Daou fonem disheñvel a c'hall bezañ al lodenn
vrasañ eus e gonsonennoù : unan staonekaet (blot) hag egile drekstaonekaet
(kalet). War lerc'h ar c'honsonennoù kalet emañ ar vogalennoù а, е (er gerioù
estren), э, о, у, ы, ъ (doare skrivañ kozh) pe vogalenn ebet, ha war lerc'h ar
c'honsonennoù blot emañ ar vogalennoù я, е, ё, и, ю, ь. Atav kalet eo ar
c'honsonennoù ж, ш ha ц, atav blot eo ч ha щ. Ur yezh taol-mouezhiet eo ar
rusianeg. Cheñch a ra distagadur ar vogalennoù n'int ket pouezet. Gallout a ra
plas an taol-mouezh cheñch ster ar ger eta : da skouer замо́к (zamok, hag a dalv
kement ha krogenn-alc'hwezh) and за́мок (zamak, kastel).



https://br.wikipedia.org/wiki/Rod

Ur rod a zo ur wikefre ront a c'hell treiñ war un ahel. Implijet e vez ur rod pe
meur a unan e mekanikoù zo hag e karbedoù zo, evit kas ur gargad (ur mas)
pelloc'h. Pa vez staget rodoù gant aheloù ouzh ur c'harbed eo aesoc'h an
dilec'hiañ dre m'eo kalz disteroc'h frotadennoù ar mekanik ouzh al leur.
Implijet eo ar bennaenn-mañ e meur a reizhiad dezougen. En ur ster resisoc'h e
vez implijet ar ger ivez evit gwikefreoù evel rod-stur ar bigi, rod-stur ar
c'hirri-tan hag all.

Tost eo ar ger rod d'al latin rota ha d'an iwerzhoneg roth. Ur ger a orin
indezeuropek e seblant bezañ.

Meur a skiantour a gav dezho eo bet ijinadenn ar rod an hini dalvoudusañ a zo
bet en Henamzer pellañ, p'eo bet kavet ar roudoù koshañ anezhi e Mezopotamia.
Hervez kont e vije bet ijinet ar rod evit kas aezamantoù d'ar boderien er 5vet
Milved kt JK. E norzh ar C'haokaz ez eus bet kavet tud sebeliet war girri hag ar
bezioù a zo bet bet deiziadet war-dro 3 700 kt JK. An tres kentañ a zo bet
engravet war ur pod pri kavet e su Polonia (war-dro 3 500 kt JK). En Europa hag
en Azia ar C'hornôg e oa bet implijet ar rodoù adalek ar 4vet Milved kt JK pa ne
voent implijet nemet en 3 Milved kt JK en Indez hag en 2ved Milved kt JK e Sina.
Dre vras, ne c'hellas ket kavadenn ar rod tizhout Amerika a-raok donedigezh
Kristol Goulm e 1492, met rodoù e maen a zo bet kavet war douaroù an Olmeked hag
en un nebeut lec'hioù all. Lod a gred e oant seurt c'hoarielloù.

P'eo aet ijinadenn ar rod war-wel e dibenn an Neolitik, ar gouerien o doa kroget
gant ar gounezerezh a chomas hep he implijout milvedoù-pad hag e-pad 140 000
bloavezh, d'an nebeutañ, e chomas an Den hepti. Pa oa ken ijinus tud an amzerioù
kozh hag ar re zo deuet war-lerc'h e c'heller bezañ souezhet, met ar mareoù
pell-se e oa dister-tre niver an dud ha distank ar strolladoù tud. Evit ijinañ
ar rod e tleed kaout ur gevredigezh bras a-walc'h he oa ezhomm dilec'hiañ pe
fardañ meur a dra. Ur wir varregezh a oa da gaout ivez evit sevel ur rod efedus
ha staget mat ouzh he ahel.



https://br.wikipedia.org/wiki/Restr_stlennegel

Un heuliad stlennoù daouredel eo ur restr eleze un heuliad a niveroù 1 ha 0.
Kadavet e c'hell bezañ ar restr-se da virout roudoù ar stlennoù. Ur restr kediet
gant nodoù kadavet dindan stumm eizhbitoù a zo ur restr destenn.

Kadavet e vez ar restroù war ar gantenn galet peurvuiañ hogen e c'heller kadaviñ
anezhi ivez war gantennoù helam evel ar c'hantennoù vouk (kantennoùigoù), ar
c'hantennoù stumm (CDoù) pe ar c'hantennoù luc'h.

Renket e vezont e-barzh kleurennoù, o-unan renket e-barzh ur gwezennad. War ar
skoroù kadaviñ e vezont renket e-barzh reizhiadoù restroù.

Enboneget eo ar stlennoù kadavet d'ober ur restr hervez an arload e oa bet
dasveret ar roadennoù gantañ. E-gizh-se e c'heller komz eus restroù testenn,
restroù sten, restroù reizhiad, restroù skeudenn ha kement 'zo. Meur a zoare
d'enbonegañ ar stlennoù a vez arveret neuze ha pep hini eus ar reizhiadoù
korvoiñ en deus un diskoulm dezhañ da anavezout pep hini eus ar restroù hervez o
enbonegadur.

Evit ar reizhiadoù korvoiñ UNIX, da skouer Linux, n'eo nemet an astennoù ur
c'hendivizad envel stag ouzh ur gwazadur pe ur meziant (ne vez ket ardoet an
astennoù gant ar reizhiadoù UNIX). A-wechoù evelkent e vez red doujañ ouzh ar
c'hendivizad da skouer evit restroù tarzh an areg C. Setu un nebeut astennoù
evit ar reizhiadoù-se :



https://br.wikipedia.org/wiki/Referendom_war_dizalc%27hiezh_Bro-Skos_(2014)

Ur Referendom war dizalc'hiezh Bro-Skos zo bet aozet d'an 18 a viz Gwengolo
2014. Goulennet e oa bet « Should Scotland be an independent country? » ("daoust
hag ur vro dizalc’h e rank Skos bezañ ?"). Da lavaret eo daoust ha distag diouzh
ar Rouantelezh-Unanet e ranke bezañ.

Er renk kentañ e-touez an dud a oa o kabaliñ a-du gant an dizalc'hiezh e oa
Kentañ Ministr Bro-Skos, Alex Salmond. E zilez en deus roet goude ar referendom

Ar re a oa a-enep an dizalc'hiezh a oa o kabaliñ gant ar ger-stur "Better
Together" ("Gwelloc'h A-gevret"). Evito e ranke Bro-Skos chom e-barzh ar
Rouantelezh Unanet.

E-touez ar pennoù bras a voe gwelet o kabaliñ a-enep an dizalc'hiezh e c'haller
menegiñ Kentañ Ministr ar Rouantelezh Unanet, David Cameron, ar bes-kentañ
ministr Nick Clegg ha penn an tu-enep, Ed Miliband, hag a oa holl o c'houlenn ma
chomfe Bro-Skos e-barzh ar Rouantelezh Unanet. Gordon Brown, ur Skosad hag a oa
bet kentañ ministr a-raok David Cameron, a gemeras perzh er c'habalerezh a-enep
an dizalc'hiezh ivez.



https://br.wikipedia.org/wiki/Proton

Ar proton a zo anezhañ ur bartikulenn isatomek a zoug ur garg elektrek
1,602.10-19 coulomb. Dizoloet e voe e 1919 gant Ernest Rutherford. Ur proton eo
nukleüs izotop stankañ an atom hidrogen. Kompozet eo nukleüsoù an atomoù gant
neutronoù ha protonoù dalc'het asambles gant an nerzh kreñv. Gant an niver a
brotonoù en o nukleüs e vez determinet perzhioù kimiek an atomoù.

Pep proton a zo ennañ ur mas a 1,672 623 1.10-27 kg, ar pezh a zo war-dro 1 800
gwezh pounneroc'h eget un elektron.

Klaset eo ar protonoù e-giz barionoù ha kenaozet int gant daou gwark up hag ur
c'hwark down, dalc'het asambles gant an nerzh kreñv douget gant ar gluonoù.

Dre m'eo kalz kreñvoc'h an nerzh elektromagnetek eget ar gravitadur ez eo ret da
gargoù ar protonoù bezañ kevatal da gargoù an elektronoù (en talvoud absolut),
a-hend-all en dije ar reveur a garg elektrek pozitivel pe negativel un efed mat
war emledadur an hollved, hag evel se, war ar materi agreget dre c'hravitadur
(planedennoù, stered, h.a.). Ar memes karg a zo d'ar pozitron ha d'an elektron
met gant sinoù enep; ar memes tra zo gwir c'hoazh evit an antiproton hag ar
proton.

E kimiezh hag e biokimiezh e c'hell ar ger proton daveañ d'an ion hidrogen en
disolvadenn en dour (da lavaret eo, d'an ion hidroniom). En degouezh-se ez eus
trenkennoù eus ar roerien protonoù, ha bazennoù eus an degemererien protonoù
(gwelet ar reaktadurioù trenkenn-bazenn).



https://br.wikipedia.org/wiki/Prokariot

Ar prokarioted zo bevedegoù hep nukleus en o c'helligoù, nag organelloù
dispartiet gant kroc'henennoù. Unkelliged eo ar pep brasañ anezhe met lod eus ar
prokarioted zo lieskelliged. Dave a ra o anv da framm o c'helligoù ispisial, hep
nukleus nag organell, disheñvel diouzh hini an eukarioted.

Ar prokarioted a ya d'ober un takson a vod bevien, dezho kelligoù o deus ar
framm-se. Ar bevedegoù-se o deus enzimoù lec'hiet e speurenn ar c'hellig hag e
ouennont dre rannadur dijener . Enebet e vez an takson-se ouzh hini an
eukarioted. Renket eo an holl vevien en daou dakson-se.

Ne seller ket ouzh takson ar prokarioted evel unan
[monofiletegiezh|[monofiletek]] : renket e vez ar bevedegoù prokariot en
Archeobacteria pe en eubacteria, hag e soñjer o deus an eil hag egile un orin
boutin gant an eukariot. Ar c'hentañ prokarioted a oa war an douar da vare an
Eoarkean marteze, da lâret eo 3 600 milion a vloavezioù zo.

Studi ar prokarioted zo hini ar bakteri e gwirionez. Aet eo war-raok adalek an
XIXvet kantved, gant enklaskoù Louis Pasteur e Bro-C'hall ha Robert Koch en
Alamagn. Savet e voe ar ger « prokariot » er bloavezhioù 1950, pa voe gwelet ne
oa nukleus gwirion ebet en o c'helligoù a-drugarez d'ar mikroskop elektronek.

Unan eus ar c'hemmoù pennañ etre ar prokarioted hag an eukarioted zo ar fed m'o
deus an eukarioted ur gwir nukleus en o c'helligoù, ennañ o TDN, pa ne vez ket
klozet dafar genetek ar prokarioted gant ur groc'henenn. Ar bevedegoù eukariot,
evel an dud, a c'hall bezañ unkellig pe lieskellig. Ken bras eo ar c'hemm etre
ar prokarioted hag an eukarioted ma seller outañ evel an hini brasañ etre
strolladoù bevedegoù disheñvel.

Bakteri eo ar pep brasañ eus ar prokarioted hag alies e vez implijet an daou
c'her evel heñvelsterioù. E 1977, Carl Woese a ginnigas rannañ ar prokarioted e
Bacteria hag Archaea (da gentañ Eubacteria hag Archaebacteria) abalamour d'ar
c'hemmoù genetek a-bouez etrezo. Ar rummatadur en Eucaryota (anvet ivez
"Eucarya"), Bacteria, hag Archaea zo anvet « reizhiad an tri damani » hag a
gemeras lec'h « reizhiad an div impalaeriezh ».

Disheñvel bras eo framm kelligoù ar prokarioted diouzh hini an eukarioted. An
ezvezañs a nukleus pe a c'holo kellig eo ar c'hemm pennañ. Soñjal a raed a-raok
n'o doa ket ar Prokarioted a gitorelegennoù nag a gombodoù kellig kroc'henennek
evel ar vakuolennoù, a reticula endoplasmek, a Ardivinkoù Golgi, a
vitokondriennoù, nag a gloroplastoù. E strollad an eukarioted e vez kaset da
benn argerzhoù metabolek disheñvel gant ar mitokondrioù hag ar c'hloroplastoù.
Krediñ a reer e tiskennont eus bakteri endokenvevat. E-touez ar prokarioted e
vez kaset an argerzh a-dreuz kroc'henenn ar c'helligoù ; Ral-kenañ eo ar
bevedegoù endokenvevat. Mont a ra ur volekulenn (ar peptidoglikan) d'ober
speurennoù kelligoù ar prokarioted. Disheñvel eo diouzh hini a ya d'ober
speurenn an eukarioted (kalz eukarioted n'o deus speurenn kellig ebet
a-hend-all). Eukarioted ha prokarioted o deus frammoù anvet ribozomoù, a brodu
proteinoù. Bihanoc'h e vez ar prokarioted evit ar c'helligoù eukariot.

Disheñvel eo ar prokarioted diouzh an eukarioted abalamour ma ne vez nemet ur
boukl kromozomoù stabil TDN sanailhet en takad anvet an nukleoid, tra ma vez
kavet TDN an eukarioted war kromozomoù staget mat hag urzhiet. Daoust ma'z eus
frammoù eukarioted o deus TDN distag anvet plasmidennoù, sellet e vez ouzh ar
re-se peurliesañ evel perzhioù eus ar prokarioted avat ha kalz genoù a-bouez eus
ar prokarioted a vez dalc'het er plasmidennoù.



https://br.wikipedia.org/wiki/Paul_Newman

Paul Newman a oa bet ganet d'ar 26 a viz Genver 1925 e Cleveland en Ohio. Yuzev
alaman e oa e dad ha katolik e oa he mamm, a oa-hi a orin hungarat. Hennezh a
rae ur Yuzev anezhañ eñ e-unan. Kemer a reas perzh e brezel ar meurvor Habask
etre 1941 ha 1945. Gloazet e oa bet ha difennet e oa bet outañ ober sport. Setu
perak en em ouestlas d’ar c’hoariva. Da gentañ en doa studiet an arz dramatek e
skol an arzoù dramatek Yale, da c'houde en Actor's Studio e New York, gant Lee
Strasberg. Ha setu eñ nebeut amzer goude da vont war al leurenn e Broadway da
c’hoari pezhioù evel “Picnic” (1953) pe “The desperate Hours” (1955). Deuet e oa
brud warnañ gant ar pezhioù-se.

Adalek 1954 e krog da c’hoari evit filmoù. “The Silver Chalice”, bet sevenet
gant Victor Saville, eo anv e film kentañ.

Plijet e oa bet an dud gantañ er filmoù "The Left Handed Gun”, sevenet gant
Arthur Penn (1957), “Cat on a Hot Tin Roof hag “Exodus” (1960).

E 1961 en doa c'hoariet er film "The Hustler”. Adc’hoari en doa graet roll e
dudenn er film “The Color of Money”, sevenet gant Martin Sorsese (1986). Gant
“The Color of Money” e voe enoret Paul Newman gant Oscar an aktor gwellañ en ur
roll kentañ.

Filmoù pouezus all zo e filmografiezh : “Cool Hand Luke” (1967), “Butch Cassidy
and the Sundance Kid” (1969), The Sting (1973), The Towering Inferno (1974),
“Fort Apache the Bronx” (1981), “The Verdict'” (1982).

Adalek 1959 e voe dedennet Paul Newman gant ar seveniñ filmoù. Kregiñ a reas
seveniñ ur film berr : On the harmfulness of tobacco”. Da c’houde e kendalc’has
war an hent-se gant “Rachel, Rachel (1968). “The Effect of Gamma Rays on
Man-in-the-Moon Marigolds (1972), “The Glass Menagerie” (film 1986).

E 1958 e timezas gant an aktourez Joanne Woodward, bet anavezet gantañ pa oa
oant o c'hoari ar film The Long, Hot Summer. Pilet o deus ur rekord o-daou : ar
c'houblad dimezet o doa bevet ar pellañ amzer asambles e Las Vegas. Teir merc'h
o deus : Elina-Teresa (1959), Melissa-Stewart (1961) ha Cela-Olivia (1965).

Ur Golden Globe Award en doa bet evit "Rachel, Rachel" e 1969 hag Oscar an
aktour gwellañ e 1986 evit ar roll c'hoariet gantañ e “The Color of Money,
sevenet gant Martin Scorsese.

A-bouez e oa bet ivez ar roll c’hoariet gantañ evit stourm a-enep an dramm. Evit
gwir, krouet en doa, asambles gant e wreg, an “diazezadur Scott Newman evit
derc'hel koun eus e vab aet da Anaon abalamour d'ur rezoenad. Skoazellañ a rae
al luskadoù difenn ar gwirioù keodedel ivez.

Anavezet e oa Paul Newman peogwir e ouestle amzer hag arc'hant er sportoù kirri.
Perc’henn e oa evit darn war ar marchosi sport Newman/Haas/Lannigan Racing.

E miz Mae 2007 en doa lakaet da c'houzout e paoueze da c'hoari er filmoù dre ma
oa klañv gant ar c'hign-bev. .

Marvet eo d'ar 26 a viz Gwengolo 2008. 83 bloaz e oa. ans en e di e Westport e
Connecticut.



https://br.wikipedia.org/wiki/Paol_Tars

Paol Tars ( pe Paol Tarsos), hervez e anv kristen, pe Saul hervez e anv kentañ,
pe Sant Paol evel ma vez graet anezhañ gant ar gristenien, a zo unan eus
kristenien illur ar Iañ kantved goude JK, ganet war-dro ar bloavezh 10 ha marvet
war-dro 65 e Roma.

Lidet e vez div wech er bloaz: d'ar 25 a viz Genver, deiz e droadur gant ar
gristeniezh, ha d'an 29 a viz Mezheven, deiz e verzherinti a-gevret gant an
abostol Pêr.

Ganet eo Paol e Tarsos, e Cilicia, proviñs roman en Azia Vihanañ. Ur Yuzev eus
an diaspora e oa, gregach e yezh kentañ avat. Keodedour roman dre hêrezh e oa,
rak e dad en devoa bet ar brient da gaout ar vroadelezh roman.

E Jeruzalem e pakas Paol e zeskadurezh, ur stummadur peurlipet hellennek, roman
ha gresian met yuzev ivez. Farisian e oa Paol . Ober a reas studioù rabbinek (
ar rabbined a zo kelennerien war al lezennoù ). Goude ar studioù-se e teuas Paol
da benn-bras e kêr Tarsos.

Enepkristen penn-kil-ha-troad e oa Paol Tarsos . En em ginnig a rae memes evel
un heskiner. Levr Oberoù an Ebestel a gont en deus bet Saul (Paol er Bibl) ur
weledigezh. Sant Lukaz a zispleg ez eas un deiz betek Damask a-benn stourm enep
ar gristenien. War an hent e c’hoarvezas un dra bennak hag a lakaas anezhañ da
cheñch e vennozhioù a-grenn. Gwelet en deus "ur sklêrijenn o tont eus an neñv"
ha klevet ur vouezh o c'houlenn "Saul, Saul, perak am heskinez ?". "Me eo Jezuz
an hini a heskinez, sav ha kae e kêr hag e vo lavaret dit ar pezh ac'h eus da
ober". Ar soudarded a gleve met ne weljont ket ar sklêrijenn (ob. 9, 1-9). En em
dreiñ a reas Paol ouzh ar relijion gristen er bloavezh 35. Goude dezhañ bezañ
aet da gristen ez eo anavezet mat e vuhez a-drugarez da levr Sant Lukaz hag ivez
diwar studiañ pizh e lizhiri niverus : adalek ar bloaz 37 e krogas d'ober beajoù
e-pad 16 vloaz.

Beajiñ a reas Paol e-pad 30 vloaz hep termal na damantiñ d’e boan na d’e amzer,
etre Azia-vihan ha Gres, Makedonia, Jeruzalem ha Roma. Kerzhet a rae evit
prezegenniñ “ar c’heloù mat” (an holl a vo saveteet hag a yelo d’ar baradoz m’o
devez ar feiz e Doue). Baleet en deus Paol tro 4 000 kilometrad a-dreuz
Palestina hag he zrowardroioù.

Paol ne veze ket degemeret mat gant ar Yuzevien, bamet e oant o welet ur Yuzev a
orin eveltañ oc'h enebiñ ouzh o lezennoù. " Alies eo bet va buhez en arvar, pemp
gwech em eus resevet gant ar yuzevien daou-ugent taol skourjez, teir gwech on
bet skoet gant gwial, ur wech on bet peñsead, un devezh hag un nozvezh em eus
tremenet en un islonk (...) Bet on bet el labour hag o poaniañ, o chom alies tre
hep kousket, en naonegezh hag er sec'hed, er yenijenn hag en noazh. Hag hep komz
eus traoù all ez on argadet bemdez gant ar c'hudennoù a gas an holl Ilizoù din
(...)" Paol a zisklêr pegen poanius eo e garg dre ar skrid-se.

Un den eeun, habask, pasiant, nerzhus a spered, mennet-kenañ, leun a fiziañs ha
kalonek eo bet Paol. Met e 58 goude Jezuz-Krist e voe paket e Jeruzalem ha kaset
da Roma evel prizoniad. Eno ec'h erruas e 60, da vezañ toullbac'het. Gervel a
reas an Impalaer a-benn bezañ barnet rak ar brient-se en devoa evel pep
keodedour roman. Lezet e voe da vont da neuze.

Kontet eo buhez Paol en e lizhiri hag en "Oberoù an Ebestel" gant pluenn Sant
Lukaz. An hini kentañ eo o komz ouzh ar baganed, ar re "jentil". Ha dont a raio
da vezañ o abostol.

Gantañ eo ganet ar gristeniezh hollvedel ha n'eo ket diazezet war ar re dilennet
met war ar re a gred, ar re o deus ar feiz. Eñ eo a zistago da vat ar
gristeniezh eus akomodoù ar yuzeverezh evit ober ur relijion nevez. Evit Paol ez
eo kannad ar C'hrist hollvedel. Bez en deus ur wezhiad bec'hus-tre, o klask
avieliñ an holl. Koulskoude n'eo bet lakaet da sant nemet da c'houde e varv,
evel e vignoned Pêr ha Barnabas.

Paol a oa un ijineg relijiel, an energiezh savadurel. Merkañ don a reas ar
gristeniezh.



https://br.wikipedia.org/wiki/P%C3%A1draig_Pearse

Patrick Henry Pearse zo anvet Pádraig Pearse en emsav iwerzhonat (Pádraig Anraí
Mac Piarais en iwerzhoneg). Ganet e oa bet e Dulenn d'an 10 a viz Du 1879 ha
tremenet e oa d'an 3 a viz Mae 1916. Kelenner, alvokad, barzh, skrivagner,
emsaver ha broadelour, bet e oa unan eus pennoù Emsavadeg Pask e 1916. Anvet e
oa neuze "Prezidant eus ar gouarnamant da c'hortoz" eus Republik Iwerzhon en
unan eus ar c'hemennadennoù savet gant pennoù an emsavadeg. Da-heul c'hwitadenn
an emsavadeg ha kondaonidigezh d'ar marv roet da Bearse ha war un dro d'e vreur
Liam Mac Piarais (Willie Pearse) ha da bevarzek penn all, e voe sellet ouzh
Pearse evel enkorfadur an emsavadeg gant kalz tud.

Mab e oa d'ur embreger mañsoner saoz, Séamas Mac Piarais (James Pearse), ha da
Margaret Brady, e eil wreg. Deuet e oa Séamas Mac Piarais eus Birmingham da
Zulenn evit kemer perzh e lañs ar sevel ilizoù e oa en Iwerzhon e diwezh an
XIXvet kantved. En em goñvertisañ a reas d'ar relijion katolik e 1870 hag ez eas
da vezañ a-du gant emrenerezh Iwerzhon. E vamm a oa iwerzhonegerez koulz hag e
moereb-kozh ha diwar o levezon e vagas Padraig Pearse ur garantez greñv evit an
iwerzhoneg. E 1896 ec'h emezelas gant Conradh na Gaeilge (Kevre an iwerzhoneg)
hag e 1903 ez eas da penn ar gelaouenn An Claidheamh Soluis (Ar C'hleze lufrus).



https://br.wikipedia.org/wiki/Olimpos

Olympos, pe Olimp, eo anv menez uhelañ Hellaz, 2917 metrad uhelder dezhañ hag
unan eus menezioù uhelañ Europa. Emañ war-hed 100 km eus Thessaloniki, eil kêr
vrasañ Hellaz. Meur a gern zo : 'Mytikas', an hini uhelañ, ha 'Skala',
'Stefani', 'Profitis Ilias', 'Touba'.

Eno e oa, hervez ar mojennoù gresianek kozh, annez doueed pennañ Henc'hres, Zeus
en o fenn.

Dont a ra an an anv eus ar ger gregach Ὄλυμπος / Olympos. Diwar-benn ar gerdarzh
n'eus nemet martezeadennoù. Gwelout a c'haller ur wrizienn olu- a dalv kement ha
« troc'hañ», « falc'hañ », « touzañ », a gaver e-barzh ollumi (« troc'hañ »,
« distruj »), oloos (« distrujer», « marvel ») pe oulē (« troc'h », « rann»)

An dibenn -mpos, a gaver e meur a yezh indezeuropek, en anvioù-gwan a verk pe al
lec'hiañ pe ur stumm.

Krediñ a reer e talveze Olumpos kement hag un dra bennak « a droc'he lemm» pe
« a droc'he an hent ». N'halled ket treuziñ ar menez, ha gwelet e veze evel un
harz krenn etre Tesalia ha Makedonia, pe ledenez Hellaz hag Europa.

Ur gerdarzh all a seblant suroc'h. Neuze e teufe "Oulumpos" , ar ger a gaver e
skridoù Homeros, eus ar gwriziennoù indezeuropek-mañ:

En em astenn a ra ar Menez Olimp en hanternoz Hellaz, tost da aod ar Mor Enezek,
tost da Desalia ha Makedonia. Ur pezh tolzenn a venez zo anezhañ, sonn-mat e
meur a lec'h, hag islonkoù ledan. Koadek eo an traoñ anezhañ, hag erc'hek e
gern.

Kentañ ma voe krapet ar menez, diouzh a ouzer, a voe e 1913 gant D. Baud-Bovy,
F. Boissonas et K. Kakalos.

Kuzhet eo lein ar menez ouzh an dud gant ar c'houmoul. Neuze e c'halle Daouzek
doue pennañ Henc'hres ober o annez eno ha bezañ sioul o frikota hag o sellout
ouzh an dud a bell. Hervez Homeros ne oa na glav nag erc'h ha gwenn e oa ar bed
d'an doueed eno, war-lerc'h dezho en em zizober eus an Ditaned, Ofion ha Tifon.

18 menez all er bed a zo en anv-se, darn anezho en inizi Hellaz, e Kiprenez,
Asia Menor, Zeland Nevez, Tennessee, Utah ha stad Washington e SUA hag ur ur
menez-tan war ar blanedenn Meurzh ivez.



https://br.wikipedia.org/wiki/Ofis_Publik_ar_Brezhoneg

Ofis Publik ar Brezhoneg zo un aozadur kenveret gant Rannvro Breizh hag ar Stad
c'hall en deus kemeret lec'h ar gevredigezh Ofis ar Brezhoneg adalek miz Here
2010[1].

Abaoe 2004 e oa bet embannet fraezh c'hoant Rannvro Breizh da gemm ar statud
a-benn ober un Diazezadur publik a genlabour sevenadurel.

Disheñvel eo framm an aozadur nevez diouzh an hini kozh. Er c'huzul-merañ ez eus
un toullad tud ha n'int ket brezhonegerien. Sed piv zo e-barzh: Un den en anv
Prefed Rannvro Breizh, unan all en anv Rektor Akademiezh Roazhon, 4 folitikour
eus Rannvro Breizh hag unan eus Rannvro Broioù al Liger, ur
c'huzulier-departamant evit pep hini eus ar 5 departamant, maer ar gêr lec'h
m'emañ staliet ar sez, 2 zen en anv koskor an EPCC, 3 den evit Diwan, Div Yezh,
Dihun, ha 3 brezhoneger all, unan anezho anvet gant ar Stad, an eil gant ar
strollegezhioù lec'hel ha Prezidant ar Bodad Aliañ. Er Bodad Aliañ e kaver
kevredigezhioù a bled gant ar brezhoneg.

Kuzul skiantel an Ofis, ennañ un toullad tud, a embann erbedadennoù diwar-benn
ar yezh .



https://br.wikipedia.org/wiki/Nukle%C3%BCs_(an_atomo%C3%B9)

An nukleüs a zo ur stroll protonoù ha neutronoù a furm « kalonenn » patrom
a-vremañ an atomoù.

Hervez ar patrom-se eo kreizennet an nukleonoù (protonoù ha neutronoù) e-barzh
ur volum bihan-bihan: war-dro 10-15 m eo diametr an nukleüs, e-skoaz hini an
atom a zo war-dro un angström (10-10 m).

Un nukleid X a zo anezhañ un atom spisverket gant e niver mas A hag e niver
atomek Z; notet e vez:

An nukleidoù dezho ar memes niver atomek Z a vez graet anezho izotopoù eus an
elfenn a zo dezhi an niver atomek-se. Da skouer eo an hidrogen 1 1 H
{\displaystyle {}_{1}^{1}\mathrm {H} } , an deuteriom D pe 1 2 H {\displaystyle
{}_{1}^{2}\mathrm {H} } hag an triteriom T pe 1 3 H {\displaystyle
{}_{1}^{3}\mathrm {H} } tri izotop an hidrogen.

Graet e vez izobaroù eus nukleidoù elfennoù disheñvel a zo dezho ar memes niver
mas A. Da skouer ez eus izobaroù eus ar [[karbon 14|c'harbon 14] 6 14 C
{\displaystyle {}_{6}^{14}\mathrm {C} } hag an nitrogen 7 14 N {\displaystyle
{}_{7}^{14}\mathrm {N} } .

Mas atomek izotopek un elfenn bennak eo ar mas a glot gant NA nukleid eus ar
memes izotop. NA eo niver Avogadro. Dre dermenadur ez eo an niver a atomoù a vez
e-barzh 12 gramad eus izotop 12 ar c'harbon:

Mas atomek un elfenn gimiek bennak eo keidenn liveet masoù atomek e izotopoù
naturel. Elfennoù kimiek 'zo o deus izotopoù radioaktivel dezho periodennoù
hir-tre, ha dre se ec'h emdro o mas atomek e-pad prantadoù hir-tre e-giz
oadvezhioù geologel.



https://br.wikipedia.org/wiki/Norzh

An norzh (pe hanternoz, met hemañ hepken er rann eus an hantervoul norzh a zo
etre ar penn-ahel ha Trovan ar C'hrank, pe Sterenn a-wechoù), a zo unan eus ar
pevar avel, an tu-enep d'ar su, pe kreisteiz.

E sevenadur Europa e kemerer harp war an Norzh a zo lakaet da zurc'hadur pennañ,
hag adalek an Norzh eo e vez graet anv eus ar roudoù-avelioù all peurvuiañ.

Da skouer, ar bevennad e laez ur gartenn a zispak bevennad Norzh an tiriad m'eo
ar gartenn evel ur skeudenn tennet dioutañ hep ezhomm da resisaat an dra. En tu
enep d'ar Su emañ an Norzh hag a-skouer d'ar C'hornôg eus un tu ha d'ar Reter
eus un tu all.

Priziet eo an Norzh gwarellek peogwir eo posupl kavout ur roud a c'hell bezañ
gwelet evel hini an Norzh douaroniel diwar un nadoz-vor. An diforc'h etre ar
roud-se hag hini an Norzh douaroniel a vez anvet an distroenn warellek. Dre vras
e vez posupl chom hep klask jediñ ur roud resisoc'h en ur degemerout ar roud
evel m'emañ. Koulskoude e vez ezhomm a-wechoù kaout ur reizhadenn pe e spered an
den pe dre un ardivink bennak. Cheñch a ra ankl an distroenn hep ehan, met dre
vilvedoù, setu perak e vez roet war kartennoù zo e dalvoud evit ar bloaz m'eo
bet savet ar gartenn.

E mojennoù Hellaz kozh e oa un doue a c'hwezhe an avel o tont eus an Norzh ha
Boreas e anv. Setu perak e vez kavet el lennegezh, da skouer e testennoù
Platonos, meneg an Hiperboreidi (pe Dreistvoreidi) a vefe tud mitek o vevañ e
Norzh pellañ ar bed.



https://br.wikipedia.org/wiki/Norseg

Ur yezh c’hermanek e oa an norseg. Kaozeet e veze e Skandinavia hag er broioù
all bet aloubet gant ar Vikinged, betek ar XIVvet kantved.

Anavezet eo ganeomp gant testennoù eus Island dreist-holl (ar sagaoù), da
lavaret eo ez eo norseg ar c’hornôg, komzet dreist-holl en Island hag e
Norvegia, a anavezer ar gwellañ.

Gouzout a reomp evelkent e oa ivez ur rannyezh all, norseg ar reter, kaozeet
dreist-holl e Danmark ha Sveden. Ouzhpenn-se e ra ar yezhoniourien un trede
rannyezh a-wechoù gant norseg enez Gotland, an hini a anavezer an nebeutañ.

Ar runoù koshañ a vije skrivet e norseg a sav d’ar bloavezh 700 pe war-dro. Mare
klasel an norseg a lakaer en XIIvet ha XIIIvet kantved. D’ar mare-se e voe
skrivet an darn vrasañ eus sagaoù Island, ken brudet. Betek an XIIIvet kantved e
c’helle komzerien ar rannyezhoù-se en em gompren etrezo : ur yezh hepken e oa
evito, anvet ganto dansk tunga (er reter) pe dönsk tunga (er c’hornôg), ar pezh
a dalvez "yezh danek".

Goude se ez eas ar yezh war an diskar, war ar c’hevandir. Tamm-ha-tamm ne oa mui
an norseg nemet yezh al lenneien, dreist-holl menec’h. E Norvegia e varvas kalz
anezho gant ar vosenn goude 1370. Ar yezh komzet a oa aet war eeunaat. Deuet e
oa da vezañ disheñvel e Danmark, e Sveden hag e Norvegia. Ar c’hrennnorvegeg a
veze skrivet alies gant tud deuet eus Danmark pe Sveden. En Island e chomas
digemm a-walc’h an norseg betek 1500 pe war-dro. Goude se e komzer eus an
islandeg. Koulskoude eo chomet tost an islandeg modern d’ar yezh-vamm, tost
a-walc’h evit ma c’hellfe Islandiz kompren ar sagaoù.

Betek 1150 pe war-dro e veze skrivet an norseg gant lizherennegoù runek. Ur wech
ma voe kristenaet e gomzerien, e rejont gant al lizherenneg latin. Dalc’het e
voe d’ober gant ar runoù evit enskrivadurioù berr e-pad ur pennad c’hoazh,
koulskoude.

Heñvel e oa henyezh Norvegia ha hini Island, norseg ar c’hornôg. Ar yezh-se en
em ledas en trevadennoù savet gant Vikinged deuet eus Norvegia, en Inizi Faero,
e Greunland, en Enez Vanav pe war aodoù Bro-Skos. Graet e veze gant norseg ar
reter e Danmark, e Sveden hag en trevadennoù savet e Rusia, Bro-Saoz ha
Normandi. Rannyezh Gotland a veze kaozeet war enez Gotland hag e trevadennoù zo
er reter. En XIvet kantved e oa an norseg ur yezh a veze komzet war un dachenn
ec’hon, eus Vinland, en Amerika, er c’hornôg betek ar stêr Volga er reter. Mont
a reas da get e Rusia en XIIIvet kantved.

Tamm-ha-tamm en em rannas an norseg da vont d’ober meur a yezh, ar yezhoù
skandinavek, evel an islandeg, ar faeroeg, an norvegeg (en e zoare nynorsk
dreist-holl) hag an norneg, ur yezh varv a veze kaozeet en Inizi Orc'h hag en
Inizi Shetland diouzh un tu, hag an daneg hag ar svedeg diouzh un tu all. Gwall
levezonet eo bet an norvegeg a-hed ar c’hantvedoù gant yezhoù skandinavek ar
reter.

E-touez ar yezhoù skandinavek ez eo an islandeg hag ar faeroeg ar re o deus
cheñchet an nebeutañ e-keñver an norseg. Kalzik a levezon en deus bet an norseg
ivez war yezhoù all, evel ar saozneg pe ar skoteg.

Yezhoù all c’hoazh, ha ne oant ket kar d’ar yezhoù skandinavek, o deus amprestet
un nebeud gerioù diganto, evel gouezeleg Skos, ar rusianeg pe ar finneg. Ur ger
bennak e brezhoneg, evel stur da skouer, a c’hellfe bezañ bet amprestet digant
an norseg ivez.

Kinniget o deus tud zo sevel ur Wikipedia e norseg. Sell ouzh
meta:Requests_for_new_languages.



https://br.wikipedia.org/wiki/Nevenoe

Setu ur pennad diechu hag a denn d'an istor. Gallout a rit reiñ un tamm
skoazell, ha kreskiñ ar pennad: krogit e-barzh. Mar karfec'h reiñ hoc'h ali ha
netra ken, grit 'ta e pajenn ar gaozeadenn.

Nevenoe (pe Nevenoù, pe Nominoe, Numinoe en dielloù), marvet d'ar
7 a viz Meurzh 851 e-kichen Vendôme, a oa ur priñs breizhat hag a oa bet roet
karg dezhañ gant an impalaer frank Loeiz an Deol da vezañ missus dominicus (ur
seurt prefed) e Breizh evit lakaat ar Vrezhoned da baeañ tailhoù da Impalaeriezh
ar C'hornôg Pa varvas Loeiz an Deol ne fellas ket da Nevenoe chom dindan beli e
vab Karl Voal, setu e kemeras penn ar Vretoned.

Tud zo a wel Nevenoe evel « roue kentañ Breizh » a-bezh — petra bennak ma
c'hallfed reiñ an titl-se da Morvan Lez-Breizh pe da Yezekael, roue Domnonea,
met hervez lod istorourien ne oa ket roue evit gwir, kontrol d'e vab. Lesanvet e
vez « Tad ar Vro » gant ar Vretoned memestra peogwir en doa savet ur Stad e
Breizh hag a badas betek dibenn ar Grennamzer

N'ouzer ket mat eus pelec'h e teue Nevenoe. Kont Gwened e oa, met n'eo ket ret e
teue eus Bro-Wened. Tud zo a lavar e teue eus ar vro e-kichen Redon, met krediñ
a reer e teue eus ar Poc'her.

Goude an emsavadeg hollek a c'hoarvezas en Impalaeriezh ar C'hornôg e voe aozet
e 831 ur vodadeg hollek en Ingelheim. Eno e voe anvet Nominoe missus imperatoris
("kannad an impalaer") ar Vretoned gant impalaer ar C'hornôg ha roue ar Franked
Loeiz an Deol, mab Karl Veur, da lavaret eo kannad annezidi Breizh a-bezh
war-bouez markoù Roazhon ha Naoned rak en IXvet kantved e oa an harzoù etre ar
Vrezhoned hag ar Franked a-hed ar stêr Wilen. Gant Regino Prüm e voe skrivet,
dre fazi e 837, en e gChronicon :

Feal e chomas Nevenoe da Loeiz betek marv an impalaer e 840, met ne oa ket evit
anavezout beli e vab pa n'en doa ket touet chom feal dezhañ.

Trec'h e voe Nevenoe war Karl Voal, mab da Loeiz an Deol en Emgann Ballon
e-kichen Baen-Ballon e 845. Aloubiñ a reas Nevenoe bro Roazhon ha Bro-Naoned
goude-se, ha klask astenn e veli war gornôg Bro-C'hall.

Dimezet e oa Nevenoe da Arc'hantael (Argantael). Evel ur roue e renas e diriad
hag e harpas sant Konwoion evit sevel Abati ar Salver e Redon. Erispoe, mab
dezhañ, a voe lakaet da roue goude e varv.



https://br.wikipedia.org/wiki/Moby

Moby a zo ganet an 11 a viz Gwengolo 1965 e Stadoù Unanet Amerika. Richard
Melville Hall a zo e anv gwir. Soner, sonaozour ha kaner eo. Gouzout a ra
c'hoari gant meur a benveg sonerezh: gitar, piano, gitar-boud... Ne implij
sample ebet evit krouiñ e sonerezh hervezhañ. A drugarez d'ar sonerezh
elektronek e c'hell meskañ an tekno, ar blues pe c'hoazh ar rock.

Goude bezañ bet eizh gwech e top 40 ar singlioù e-pad ar vloavezhioù 90, e grog
Moby da vezañ brudet mat gant ar bladenn Play, deuet er maez e 1999, hag en deus
bet ur berzh bras diouzhtu er bed a-bez. A-raok bezañ brudet e brodue e sonerezh
o implijout lezanvioù evel: Voodoo Child, Barracuda, UHF, The Brotherwood, DJ
Cake, Lopez, Schaumgummi, Brainstorm ha Mindstorm pe c'hoazh The Pork Guys.
Kenderc'hel a ra da enrollañ kanaouennoù hiziv an deiz c'hoazh.

Richard Melville Hall a zo ganet e karter Harlem e New York. Mab James Hall,
kelenner war ar c’himiezh, hag Elizabeth McBride Warner, sekretourez, eo. E mamm
eo hag a ro al lezanv « Moby » dezhañ en enor d’e eontr kozh kuñv Herman
Melville, bet skrivet gantañ Moby Dick. Goude e c’hanedigezh e vevas Moby en ur
ranndi e New York gant e gerent hag gant ur c’hi anvet Jamie. Mervel a reas e
dad p’en doa daou bloaz en ur gwallzarvoud.

E 1969, goude bezañ bevet ur prantadig e San Francisco e-pad hañvezh hippie ar
garantez, e tiloj Richard hag e vamm e ti e dud kozh, Myron Warner ha Jeanette
McBride Warner, en un ti e Darien (Connecticut). E 1973, e zeas Moby er Royle
Grammar School hag e kejas aze gant Robert Downey Jr. e vignon brasañ d’ar
mare-se, hiziv aktour. Div vloavezh goude, e 1975, e krogas Richard Hall da
c’hoari gitar, dek vloaz eo. E 1979 e krouas e strollad kentañ, ne ouezont
c’hoari nemet « Money » eus ar Pink Floyd ha « Birthday » eus ar Beatles.

Ar c’hoant dezhañ cheñch doare sonerezh, e krouas Moby e strollad punk kentañ,
anvet Vatican Commandos, e 1980. Gant ar strollad-se e enrollas un EP anvet Hit
Squad for God. E 1983 e tizoloas sonerezh a bep seurt hag e resevas digant e
vamm un enroller 4 pist. Staliañ a reas anezhañ e-barzh ar c’hav. Ar memes
bloavezh e zeas e-barzh skol-veur ar C’h/Connecticut, met ne chomas ket enno
nemet un nebeut sizhunvezhioù.

E 1984 en em staliañ a reas evel DJ er Beat, e Port Chester e Stad New York. Ur
pranad poanius a grogas aze evitañ : e 1986, e tiloj Moby eus Darien da
Greenwich, Connecticut en ur squattañ da gentañ un hangar, hag e Stamford da
c’houde, Connecticut, en un uzin hanter dilezet hep dour-red. DJ eo deuet da
vezañ er MARS e New York goude-se. E 1989 eo dedennet ul label nevez krouet,
Instinct Records e anv, gant sonerezh Moby. En em staliañ a reas Moby en ur
ranndi teñval ha lous e New York e kroazhent ar 14vet straed hag an 3de bali. Ar
memes bloavez en do ur berzh bihan gant ar strollad Ultra Vivid Scene, deuet eo
er-maez o fladenn dindan al label 4AD.

Moulañ a reas e bladenn kentañ, Time's Up gant an anv The Brotherhood e 1990 ha
padal n’eo nemet war al leurenn e teu tamm-ha-tamm da vezañ brudet. E 1991 e teu
er-maez ar pevare single, anvet Go, un himn tekno enno linenn diazez ar sample
implijet e tem heuliadenn David Lynch hag a dremene er skinwell, Twin Peaks e
anv. Berzh en do ar single-se : gwerzhet eo bet muioc’h eget ur milion a
skouerenn. En UK top ten e vo e 1991 ha tremen a raio e Top of the Pops. Dont a
reas er-maez e bladenn gentañ d’ar memes mare anvet The Story So Far (aka Moby).

E 1991 atav, e remikso Moby Chorus, un tub eus ar strollad saoz Erasure. Ar
remiks-se a zo war embannadur (termenet niver ar bladennoù embannet) eus ar
CD-single savet gant Erasure anvet Am I right?. Sevel a raio Moby singleioù
elektro all dindan an anv Moby pe dindan anvioù evel Voodoo Child, Barracuda,
UHF, DJ Cake, Lopez ha Brainstorm/Mindstorm. E album Ambient aet er-maez e 1993
a chom divrud. Ar memes bloavezh e raio un troiad sonadegoù gant The Prodigy,
Orbital, hag Aphex Twin.

Ar bladenn da heul, an hini gentañ gant Elektra Records a zo anvet Everything Is
Wrong. Aet er maez e 1995, n’en do ket kalz a berzh daoust d’ur c’hritik mat
a-walc’h. Kenderc’hel a reas Moby da labourat war an album Everything Is Wrong -
Mixed and Remixed, aet er maez e 1996. Un nebeut amzer goude e di enrollañ orin,
Instinct, a lakao er maez ur B-sides album anvet Rare: The Collected B-Sides
1989-1993. Ur ganaouenn eus ar bladenn-se, Thousand, en deus bet ar rekord eus
ar ganouenn o vont ar buanañ e-touez ar re selaouet betekhen.

Ar bladenn anvet Animal Rights a zo aet er maez e 1996 ivez. Ober a reas un
troiad sonadegoù e Europa gant ar Red Hot Chili Peppers ar memes bloavezh. Dont
a ra er maez ar single disputet That's when I reach for my revolver e-pad ar
prantad-se. An distro d‘ar punk rock a lako faned ‘zo da vezañ dipitet : gortoz
a raent ur bladenn gant sonerezh dousoc’h. Distreiñ a reas Moby d’an elektro
gant I Like to Score e 1997, ur gompiladenn eus oberennoù gant reoù ‘zo bet
kemeret evit ober sonerezh filmoù, evel God Moving Over the Face of the Waters,
hag a zo e senenn diwezhañ ar film Heat savet gant Michael Mann, pe c’hoazh evit
un tem eus James Bond e-barzh Tomorrow Never Dies. Mervel a reas e vamm un
nebeut amzer goude e 1998 gant ur c’hrign-bev.

E 1999 e guitao Moby Elektra Records evit labourat gant V2 Records. Adalek miz
Even e teu er-maez ar bladenn Play, berzh a raio er bed a-bez e 2000 gant
muioc’h eget 9 million a skouerenn gwerzhet. Ar wech kentañ en istor e kaver ur
bladenn gant pep ganaouenn o vezañ miret dindan ul liseñs kenwerzhel. Ar
ganaouennoù a zo bet degemeret dindan meur a furmad radio, met gant liseñsoù
gant aotreoù ledan, ken spletus e vefe bet non pas tremen ar ganaouennoù er
radio. En ur gerig kaset e 2005 war e lec’hienn e tispleg en ur damkaniezhañ, ar
fed lakat liseñsoù war e sonerezh a zo un disoc’h eus "growing up in poverty"
(Brasaat er baourentez). E 2001, unan eus huñvreoù Moby a teu da wir : seniñ a
ra gant haroz e yaoankiz, David Bowie.

Gwelout a ra eus toen e ranndi gwalldaolioù an 11 a viz Gwengolo, deiziad e
ganedigezh eo. Un nebeut mizioù goude e sav tabuterezh etrezañ hag Eminem,
diskleriet en deus Moby e oa sonerezh Eminem dizoujus e-keñver ar merc’hed hag
an dud heñvelreizh. Goapañ a raio Eminem anezhañ e-barzh Without Me, o
tiskleriañ « Den na selaou tekno ». Ar regaserezh a gendalc’h en MTV Video Music
Awards e 2002 daoust ma lavar sklaer e zouj Moby talentoù Eminem evit ar pezh a
denn ouzh ar sonerezh.

Sevel a reas Moby an Area Festival e 2001, un troiad sonadegoù eo. C’hoariet e
vez enno sonerezh rock/elektro al liesañ, met gellout a reer kavout stummoù
sonerezh all. Un eil troiad a zo bet ar bloaz war-lec’h, e lec’h m’eo tremenet
Moby er skinwell gant e abadenn war MTV anvet Señor Moby's House of Music.

Ar 24 a viz C’hwevrer 2002, e kemer perzh Moby e liderezh da glozañ C’hoarioù
Olimpek Goañv Salt Lake City. Ar 14 a viz Mae eus ar memes bloavezh e teu er
maez 18 (ennañ an tuboù We Are All Made of Stars hag in This World). Ul lodenn
bras eus ar bladenn 18 a zo bet savet diwar sampleioù o tont eus Library of
Congress record folio eus Alan Lomax bet enrollet e 1943. Amprestet en doa an
oberennoù-se digant ur mignon, Marc Latzky o c'oari e-barzh The Harry Jingles
Band. En em gouestlañ a ra da c’houde da savidigezh ar bladenn « Baby Monkey »
hag a lakao er-maez dindan an anv Voodoo Child. Ar bloavezhioù goude e kenskriv
"Is it any wonder" gant Sophie Ellis-Bextor, produiñ a raio "Early Mornin'" evit
Britney Spears, ha kenlabouret en deus gant Public Enemy evit "Make Love, Fuck
War", aet er-maez a-raok dilennadeg prezidant Stadoù Unanet Amerika e 2004.

E 2005 e teu er-maez ar bladenn Hotel. Evit ar bladenn-mañ en deus implijet
sampleioù, met pep mouezh ha pep benveg sonerezh a zo bet enrollet en e
studio-enrollañ, gantañ hag gant ar c'haner Laura Dawn, rennerezh ar sevennadur
e MoveOn.org. Kendec’hel a reas Moby da labourat war raktresoù all. Labouret e
deus e 2005 war un teulfilm Earthlings e anv, ha remikset en deus ar gompiladenn
The BioShock EP gant Oscar The Punk evit ar c’hoari video BioShock. Gwelet eo
bet gant Richard Barone evit ennoriñ an T.Rex band e Central Park an 29 a viz
Gwengolo 2006.

D’ar 6 a viz Du 2006 e teu er-maez ur gompiladenn eus oberennoù gwelañ Moby
anvet Go: The Very Best of Moby, enno ur ganaouenn nevez anvet "New York, New
York" ‘lec’h ma gan Debbie Harry. Embannet eo bet ar single "Slipping Away", hag
a vez kavet er gompiladenn, e meur a yezh ha gant tud disheñvel atav.

Asantet en deus c’hoari sonerezh e-barzh sonerezh ar film Southland Tales
sevennet gant Richard Kelly e 2007 peogwir e oa sot gant Donnie Darko, ar film
bet graet a-raok Southland Tales ha sevennet gant Richard Kelly ivez. Produet ha
c’hoariet en deus e stumm nevez The Bongos "The Bulrushes" e 2007 en album
adembannet Drums Along The Hudson. E miz Mae 2007 e grou Moby ul lec’hienn
internet nevez anvet mobygratis.com lec’h ma c’hell ar sevennerien dizalc’h,
gant ar c’hoant chom hep dre ret gounid arc’hant, pellgargañ e sonerezh evit
netra da lakaat en o filmoù. Bez ‘zo tro-dro 70 oberenn hag a c’heller implijout
(reoù a zo bet morse embannet).

E miz Here 2007 eo bet embannet war moby.com ur pennad lec’h ma gaver anv ar
bladenn o tont. Last Night eo hag a teuio er-maez e miz Meurzh 2008 er
Rouantelezh-Unanet ha d’ar c’hentañ a viz Ebrel er Stadoù Unanet Amerika. Single
kentañ ar bladenn a vo ar ganaouenn "Alice".

E levrig diabarzh pladennoù ’zo e c’heler merzout skridoù-arnod bet skrivet gant
Moby. E-barzh Everything Is Wrong ez eus ur skrid diwar-benn an dreistbeveziñ
(We use toxic chlorine bleach to keep our underpants white ("Implij a reomp dour
javel evit ma chomfe gwenn hor pezhioù dilhad")) ha war pennoù bras Iliz SUA
(Why doesn't the Christian right go out and spread mercy, compassion and
selflessness? ("Perak ne teu ket kristenien an tu dehoù er-maez a-benn skuilhañ
an drugar, ar c’hendruez ha an allgarantez?")), hag e The End of Everything e
komz diwar-benn bezañ debrer-glasvez (Could you look an animal in the eyes and
say to it, 'My appetite is more important than your suffering'? ("Gellout a rit
sellet e daoulagad ul loen en ur laret: 'pouezusoc’h eo va naon eget da
boan'?"))

Moby a zo ur vejetalian hag embann a ra ez eo plaenig. Soñjoù Pro-choice (evit
dibab) en deus. Bevañ a ra e karter Italia bihan e New-York, abaoe dek bloaz en
ur ranndi bihan pemp estaj gantañ nebel ouzh hini David Bowie. Abaoe nebeut’zo
eo kenperc’henn war ur stalig te navet TeaNY lec’h ma teu a-wechoù da pakañ
banne. Aozet en deus al Little Idiot Collective, ur strollad arzourien eo.

Payet en deus $207,000 evit bezañ ar pop star kentañ o veajiñ er spas gant ar
Virgin Galactic's VSS Enterprise e 2010. Diskleriañ a ra en un atersadenn graet
gant Psychology Today, pa oa 19 bloaz en deus kemeret LSD ha kroget en deus da
gaout enkadennoù spont. Lavarout a ra eo chomet hep kaout seurt enkadennoù abaoe
pell met a-wechoù en do « too much caffeine, be stressed out about work and be
in a relationship that's not going well, and it will happen again." Prest eo da
sikour e faned hag o deus ar memes kudennoù.



https://br.wikipedia.org/wiki/Milin

Ar vilin (liester : milinoù: stumm Bro-Gerne : meilh, -où; stumm gwenedeg :
melin) a zo peurvuiañ ur savadurioù enno ur wikefre evit malañ greun an edeier
da ober bleud. Talvezout a ra ivez ar ger milin evit ur mekanik heloc'h evit
malañ, ar vilin-gafe da skouer.

Abalamour m'eo bet pouezus-kenañ produiñ bleud evit ober bara hag a bep seurt
krampouezh, kouignoù, gwastelloù, tartezennoù hag all abaoe m'eo bet ijinet
gounezerezh an edeier da vare an Neolitik e c'heller lavaret eo bet ar milinoù
ar savadurioù arbennik niverusañ ha ledetañ er bed a-bezh nemet e broioù ma vez
ar riz ar boued pennañ (Gevred Azia).

Dre vras, ur vilin, bihan pe vras a zo ur wikefre evit doñvaat un energiezh
naturel ha lakaat anezhi da aesañ produadur traoù a bep seurt dre ar valañ pe ar
skeiñ pe dre lakaat ur mekanik da vont en-dro.

En Henamzer e Europa e veze roet ul lusk d'ar wikefre bennañ, daou vaen-milin,
unan difiñv hag unan o treiñ gant nerzh an dud (milin-vrec'h) pe hini an
anevaled (kezeg, azened, ejened...).

E derou ar milved kentañ eo bet kavet e c'hell bezañ implijet nerzh an dour o
tiruilhañ war ur rod ledan pe nerzh an avel o c'hwezañ. Er Grennamzer e voe
savet pe vilinoù-dour pe vilinoù-avel ken e veze gwelet e maezioù Europa a-bezh
milinoù-dour war kazi pep stêr ha milinoù-avel war meur a lein. Testoù
diorroadur ar boblañs hag e ezhommoù e-keñver an ed d'ober bara eo bet ha kalz
anezho, difiñv o gwifefre peurvuiañ, a vez gwelet hiziv. Er XVIIvet kantved e
voe klasket lakaat ar milinoù da broduiñ traoù all eget ar bleud pe evit kas
dour uheloc'h, da lavaret eo ur mekanik riboul. Da gentañ e voe implijet nerzh
ar milinoù-dour evit meskañ mat ar pilhoù hag an dour evit produiñ an
toaz-paper. Tamm ha tamm e voe implijet nerzh an dour evit al labouradegoù
kentañ da broduiñ gwiad, metal, kilvizerezh hag er mengleuzioù (mengleuz archant
ha plom e Poullaouen, da skouer).

Pa voe ijinet ar c'heflusker e voe staliet enno meur a vilin-dour ha lakaet
a-gostez ar wikefre dre zour. Hiziv, pa vez anv eus ur vilin o vont en-dro da
broduiñ tredan e vez implijet peurvuiañ. Sell ouzh milin-avel.



https://br.wikipedia.org/wiki/Meziant_frank

An dro-lavar poellad frank a zo evit treiñ an hini saoznek "free software".
Amjestr an dro-lavar-se e saozneg pa "free" a dalvez evit "frank" hag evit
"digoust" ivez. Kavet e vez ivez al lavarenn vrezhonek meziant frank.

Pa oa krouet al lavarenn-se gant Richard M. Stallman e oa kaoz eus ar frankiz
evit an holl (arveridi pe diorroerien) seveniñ, eilañ, dasparzhañ, studiañ,
kemmañ ha gwellaat ar seurt poellad-se. E gerioù resisoc'h ez eus kaoz eus peder
frankiz roet da neb zo e kerz ar poellad ha displeget e-barzh an aotre-implij a
zeu gantañ.

Ar frankizoù-se a oa ez-reolenn eus 1960 da 1980 e metoù an urzhiataerezh ha ne
oant ket dibarderioù. Kod ar reizhiad oberiañ a oa roet d'ar brenidi kenkoulz
hag ar gwir kemmañ tra pe dra lakaet splann war skrid. Er mare-se, ne vije bet
kavet un embregerezh, pa gouste un urzhiataer kement ha gopr ur sterniad ugent
bloaz-pad, a vije prest kouezhañ dindan kazel-ge an oberiataer.

Ken kemmet e oa ar reizhiad oberiañ (un DOS bennak e anv) implijet gant
urzhiataerioù-kreiz an embregerezh Total ma'z aent en-dro gant un reizhiad
liesprogrammek ha ne oa ket bet savet ar perzh-mañ en derou. (orin : 01
Informatique, 1978).

Dre astenn e vez graet gant endalc'h frank m'eo posupl braslenn hag eilañ
endalc'h teuliadoù zo ha suroc'h c'hoazh m'eo posupl kemmañ an endalc'h da neb a
fell dezhañ, da skouer gant endalc'hioù dindan an Aotre-implij hollek Teulierezh
Frank GFDL, evel re ar Wikipedia. Koulskoude e vez lavaret gant lod n'eo ket ken
frank ar GFDL (hervez tud o seveniñ ar raktres Debian).

Patrom ar poellad frank a zo aet war wel er bloavezhioù '90 ha gant Linux a zo
gwelet bremañ evel ur mod-produiñ en e blom hag a ya da glokaat ar modoù all.

Gourdad ar poellad frank a oe Unix pa oa posupl, ijinañ un toullad bras a
adstummoù evit ar reizhiad oberiañ-mañ. Mammennoù all eo bet mezarc'hioù
(libraries e saozneg) krouet gant embregerezhioù zo. Da skouer, an ACM skrivet
en Algol pe reoù krouet gant IBM evit e urzhiataerezioù kentañ pe reoù DEC evit
ar PDP pe reoù Data General evit ar Nova.

Krouerien ar poellad frank o doa miret en o spered ar pezh eo erruet gant ar
reizhiad Unix p'en deus aet da vezañ bruzunet en un niver bras a zoareoù ken
dizurzh e oa bet an diorren. Linus Torvalds en deus pouezet bras, dre skouer, ma
vo lakaet da genglotañ produioù evit endro Linux evel Gnome ha KDE. Klenglotañ a
reont bremañ gant ur c'holl bihan er mont-endro.



https://br.wikipedia.org/wiki/Meurvor_Arktika

Meurvor Arktika (pe Meurvor skornek Arktika) en em led war 14 000 km². Emañ etre
ar Pol Norzh ha Kelc'h Arktika. Goloet eo an darnvuiañ anezhañ gant ar
vorskorneg, dezhi ur gorread o kreskiñ-digreskiñ hervez ar c'houlzioù-amzer.
N'eus harz ebet etre Meurvor Arktika hag ar Meurvor Atlantel na gant ar morioù
a-hed Norvegia, Rusia hag Alaska : Mor Lincoln, Mor Barents, Mor Kara, Mor al
Lapteved, Mor Retersibiria ha Mor an Dchouchked) hag ivez Mor Beaufort a-hed
Tiriadoù ar Gwalarn e Kanada.

Emañ un nebeud enezegoù a kreiz ar meurvor : Novaya Zemlya (Rusia), inizi
Svalbard (Norvegia), Douar Franz-Josef, Inizi Sibiria-Nevez hag an Enezeg
kanadian.

A-hed an aodoù n'eus ket kalz a dud o chom nemet e Norvegia hag e Gwalarn Rusia
(Ledenez Kola gant Arc'hangelsk). E Siberia n'eus nemet geunioù ken ez eo kazi
digenvez an aodoù.

Pa oa ar Brezel yen e oa an takad dindan an urzh vilourel pa oa meur a ziaz-lu
kostez an URSS koulz ha kostez Norvegia. Listri-spluj soviedel ha stadunanat a
rae o ged-tro er meurvor a-bezh. E 1958 e reas un taol-kaer al lestr-spluj
atomel stadunanat Nautilus pa dreizhas ar meurvor en ur splujañ dindan ar
vorskorneg tev a zo dindan ar Pol Norzh.

E Gouere 2007 e kasas gouarnamant Rusia ul lestr-spluj evit plantañ banniel
Rusia e foñs ar meurvor, 4 000 m donder eno. Evit pouezañ war al lodenniñ
pinvidigezhioù kuzhet an islonk da zont eo bet graet an dra-se p'eo ar
vorskorneg o tigreskiñ dre efed tommadur hinad ar bed. Pep bro staliet war aodoù
ar meurvor a reklemm e lodenn. Ar Stadoù-Unanet o deus embannet e tlefe Tremen
ar Gwalarn bezañ un tremen etrebroadel, met n'emañ ket a-du Kanada ha
gouarnamant ar riez-se en deus embannet e stalio un diaz-lu nevez dindan un
nebeud bloazioù evit e gontrolliñ just goude splujadenn ar Rusianed.



https://br.wikipedia.org/wiki/Melos

Mêlos (e gregach : Μῆλος , "Mêlos") zo un enezenn eus Mor Egea en enezeg ar
C'hikladez. Anavezet eo ivez dindan an anv "Milo", ha brudet eo abalamour d'un
delwenn d'an doueez Afrodite (fallanvet Venus), anvet Afrodite Melos (pe Gwener
Milo) a voe kavet en douar anezhi.

Emañ enezenn Mêlos e penn pellañ mervent enezeg ar C'hikladez, ur 120 km eus aod
Lakonia. Eus ar c'hornôg d'ar reter ez eus 23 km d'al ledanañ, ha 12 km eus an
hanternoz d'ar c'hreisteiz d'an hirañ ; 150,6 km² eo gorread an enezenn.
Torgennek eo ar pep brasañ anezhi. Ar menez uhelañ eo Profitis Elias, 774 metrad
dezhañ.

Adalek an IIIe milved kt JK e oa bet poblet an enez. Obsidian alese a veze
gwerzhet en darn vrasañ eus Hellaz, betek Kiprenez, Kreta, hag Egipt(Daveoù a
vank). Ul lec'h a-bouez e oa da vare sevenadur Minos.(Daveoù a vank)

Kêr vrasañ an enez, Mêlos ivez hec'h anv, a voe krouet gant Sparta war-dro ar
bloaz 700 kent JK.(Daveoù a vank)

Goude ar brezelioù medek e nac'has en em glevout gant kêr Aten.(Daveoù a vank) E
426 kent JK e voe argadet Mêlos gant armeoù emglev Delos, ma rankas paeañ
truaj.(Daveoù a vank) Dek vloaz goude, e -416, e voe aloubet gant Aten.(Daveoù a
vank)

War c'her Alkibiades, a-hervez, e voe lakaet an holl wazed d'ar marv, ha lakaet
ar merc'hed hag ar vugale da sklaved gant Aten.(Daveoù a vank)

Eus an darvoud-se ez eus kaoz e pennad V, 85–103 levr Thoukydides (471-~400
KJK), ma'z eus un diviz etre tud Athena ha re Mêlos, ha ma'z eo displeget
politikerezh Aten. En eñvor Hellaz e chomas pell evel un abeg da vagañ droug
ouzh tud ar gêr vras.(Daveoù a vank)

Genidik a Vêlos e oa Diagoras a Vêlos, un den dizoue brudet er Vvet kantved kt
JK. Se zo kaoz e vez graet ar "Melosad" eus Sokrates gant Aristofanes en e
bezh-c'hoari Ar C'hogus.

Er bloaz 1820, p'edod o furchal dismantroù ar gêr gozh, e voe kavet un delwenn
divrec'hiet eus Afrodite Melos. Honnezh eo ar Gwener Milo a zo diskouezet e
Mirdi al Louvre, e Pariz.



https://br.wikipedia.org/wiki/Melilla

Melilla (Melilla e spagnoleg, مليلية Maliliyah en arabeg, Tamlit e berbereg) zo
ur gêr dalc’het gant Spagn en arvor Afrika an Norzh, damenklozet e Maroko, war
vord ar Mor Kreizdouar. Evit Maroko ez eo ul lodenn eus he ziriad, trevadennet
gant Spagn, evel Ceuta hag an enezennoùigoù spagnat zo a-hed aod hanternoz
Maroko, anvet Plazas de soberanía. Ur gêr emren eo Melilla, abaoe 1995, enni
war-dro 70 000 a annezidi. Komzet e vez berbereg ar Rif gant ar braz eus an dud
e kêr hag ivez arabeg, spagnoleg hag un tammig galleg.

E dalc’h ar Fenikianed, ar Romaned, ar Vandaled, ar Wizigoted... eo bet Melilla.
E-pad ur pennad e oa bet ur porzh eus an Impalaeriezh vizantat, a-raok bezañ ul
lodenn eus rouantelezhioù arab Maroko. Aloubet e oa bet gant Spagn e 1497. Abaoe
eo chomet dindan beli ar vro-se. E 1995 e oa bet roet da v-Melilla, evel da gêr
Ceuta, ur statud a gêr emren.

Ur bern repuidi eus broioù Afrika a glask dont da v-Melilla, evit gallout mont
e-barzh Unaniezh Europa da c'houde.



https://br.wikipedia.org/wiki/Mekanik_dre_vurezh

Un ijinadenn eo ar mekanik dre vurezh; an araokadennoù bennañ diwar e benn a zo
bet graet en XVIIIvet kantved. Ur c'heflusker termek eo lec'h ma c'hoarvez an
devadur en diabarzh: Treuzfurmiñ a ra energiezh termek ar vurezh (dour e stumm
gaz), pourvezet gant ur gaoter, e energiezh mekanik. Ur pouez bras en deus bet
ar vekanik e-kerzh an Dispac'h greantel, ar vammenn energiezh gentañ a orin
vekanik e voe savapl ha mestroniapl gant Mab-den (en enep da energiezh an dour,
al lanv pe c'hoazh an avel hag o deus ezhomm lec'hioù spesius ha n'eus ket tu
d'o implij p'en devezer c'hoant). En XXvet kantved eo bet distroadet gant an
droellrodoù (turbin), ar c'heflusker tredan hag ar c'heflusker dre darzhañ.

Al labourioù kentañ diwar ar vurezh hag he implij a voe graet da vare an
henamzer. Savet e voe gant Heron a Aleksandri er Iañ kantved an Eolipil, gwelet
'vel ur c'hoariel abalamour d'e c'halloudezh gwan, padal ur gwir keflusker dre
vurezh e oa.

Ret e voe gortoz ar XVIIvet kantved evit ma teufe en-dro ar menoz da implij
galloudezh ar vurezh. E 1601, Giovanni Battista della Porta, hag e 1615 Salomon
de Caus a ziskriv ur pomp gouest da skarzhañ an dour diouzh ur besel. E 1629 e
sil Giovanni Branea menoz milinoù o vont en-dro gant ar vurezh, ar bloavezh da
heul e tap David Ramseye ur brevet evit ur pomp o vont en-dro gant tan. Gwellaat
a ra e 1629 Edward Somerset raktres Caus dre bourveziñ ar gambr vurezh gant un
distaner, sevel a ra ur skouerenn vras, hogen, mervel a ra a-raok m'en defe
gellet lakaat e pleustr e ijinadenn.



https://br.wikipedia.org/wiki/Media

Ar ger "media" a zo ur ger deuet eus al latin, kemeret e saozneg evit ober anv
eus doareoù da embann keleier, pe evel a lavar lod, da gomunikañ pe da
"bellgehentiñ", da gas ditour da viliadoù pe da vilionoù a dud. Tro-dro d'ar
bloaz 1920 e oa bet krouet ar ger gant ar saoznegerien, p’o doa-int gwelet ar
radio o tiorren ha tizhout ar bobl war skeul ur vro a-bezh.moi

"Mass media" eo an termen kentañ, ma talvez mass kement ha « yoc'hadoù-tud » ha
media kement ha liester medium, ur ger latin evit « araez », « doare ». Ne vez
ket implijet kement-se ken al lavarenn en he fezh.

Krouet eo bet ivez, e fin ar 20vet kantved, an termen « multi-media » evit lâred
binviji gouest da zispakañ traoù eus meur a natur (skrid, son, skeudennoù).

Ret eo pouezañ war kavadenn an teknikoù elektronik e penn kentañ ar 20vet
kantved : un doare bras int bet evit diorroadur ar radio hag ar skinwel, ha
goude-se c'hoazh, evid niverelaat son, skrid ha skeudenn. An teknikoù niverelaat
a zo bet implijet da gentañ evit ar pellgomz ha goude evit aar skinwel, ar
skingomz (radio), ha evit lakaat an urzhiataerioù da gomz kenetreze koulz dre an
orjalenn ha dre ar gwagennoù elektromagnetik.

Postañ arc'hant e-barzh industriezh ar mediaoù a zegas un distro a heuilh ur
plan linennek : gounidoù a vez diwar pep skouerenn gwerzhet : ar c'houstoù
a-unanennoù a zigresk pa gresk ar c'hementadoù. Setu perak ez eus bet savet
pinvidigezhioù ken bras gant meur a embregerezh media.

E kevredigezhioù demokratel e c'hall ar mediaoù bezañ tuet da servij ar bobl (en
o zouesk an elektourien) evit titouriñ an dud war draoù en balañs e-barzh ar
gevredigezh: oberioù ar gouarnamant, oberioù an embregerezhioù, traou da
evezhiañ, a beb seurt all... Lod a zo chalet gant ar strishadurioù war ar
mediaoù a weler muioc'h-muiañ, betek soñjal emañ, diwar ar fedoù-se, an
demokratelezh en dañjer.



https://br.wikipedia.org/wiki/Mari_Madalen_(santez)

Mari Madalen, pe Mari Magdala (Μαρία η Μαγδαληνή e gregach), zo ur vaouez hag a
oa aet da-heul Jezuz, betek en deizioù diwezhañ, diouzh a lenner en Aviel :
hervezo eo hi a voe an test kentañ eus dasorc'hidigezh Jezuz, hag ac'h eas da
gemenn ar c'heloù d'an ebestel. Lakaet eo bet da santez. Diwar hec'h anv eo bet
savet an anv-badez brezhonek Madalen.

Meur a Vari a oa en Aviel, ha homañ a veze graet Mari Magdala anezhi abalamour
ma oa eus Magdala.

Ganet e vefe er bloavezh 3, merc'h e vefe bet d'an arc'hbeleg Syrus ar Yairit,
beleg David. Lidoù ar relijion yuzev a rae he zad e sinagogenn Capharnaum, e
Galilea. He mamm, Eucharia, a vefe bet eus lignez Israel hep bout eus skourr
David.

Genidik e oa eus Magdala, war lez kornaouek Mor Galilea. Hervez Aviel Lukaz
(VIII, 2) e voe disammet eus seizh diaoul gant Jezuz. Goude e voe e-touez e
ziskibion hag e heuliañ a reas betek e varv war ar groaz (Aviel Mark, XV,
40-41).

Adalek ar pab Gregor Iañ, er VIvet kantved, e kavas da Iliz Roma e oa an anvioù
Mari Magdala ha Mari Betania hini ar memes maouez evel ar bec'herez a skuilhas
frond war Jezuz. Hiriv avat eo ral an arbennigourien a sav a-du gant ar
mennad-se. En iliz katolik hiriv e lider santez Mari Magdala d'an 22 a viz
Gouhere, ha Mari Betania war un dro gant he c'hoar Marta d'an 29 a viz Gouhere.
A-hend-all e vez graet ar c'hemm etre an div Vari-se koulez en iliz
reizhkredennek evel en ilizoù protestant.

Enoret eo ar santez e Sant-Nikolaz-ar-Pelem, hag ur c'hantik brezhonek zo dezhi,
enrollet gant Anne Auffret.



https://br.wikipedia.org/wiki/Manga_(banno%C3%B9-treset)

Bannoù-treset e talvez Manga (漫画) e japaneg. E brezhoneg ez eo ul levr
bannoù-treset warni levezon Japan. Ger-ha-ger e talvez skeudenn dister.
« Tresadenn » e talvez 画 ga ha « dudius » e talvez 漫 man.

E 1814 e oa al livour Hosukai o klask ur ger evit ar skeudennoù ardoù e oa krog
da dresañ. A-benn ar fin e reas "raktresadennoù graet buan-ha-buan" anezho pe
c'hoazh « skeudennoù dizampart », da lavaret eo manga e japaneg.

Evit poent ez eus ur manga e brezhoneg : An Neñva an hini eo, bet embannet d'an
20 a viz Here 2006 gant an ti-embann Toki ha lakaet e brezhoneg e Naoned.

Diwar levezon kelaouennoù kenwerzhel Stadoù-Unanet e deroù an XXvet kantved o
deus tapet ar mangaioù o stumm a-vremañ : hini ar bannoù-treset. Rummoù a bep
seurt heñvel ouzh ar re amerikan a c'hanas er mod-se e kelaouennoù japan. Ar re
vrudetañ betek ar bloavezhioù 1940 e voe « Norakuro » (ar c'hi du, ur manga
a-nep al lu) gant Tagawa Suiho « Boken Dankichi » (troioù-kaer Dankichi) gant
Shimada Keizo. Petra zo kaoz ? Dindan kontroll ar gouarnamant e oa ar
c'hazetennoù hag an holl obererezhioù sevenadurel : un tamm aer fresk a voe dre
ar mangaioù.

Goude ar brezel, dindan beli ar Stadoù-Unanet e voe levezonet kalz ar vangakaed
gant ar c’homik-strips a veze troet ha skignet a-vras er c’hazetennoù japanat.
Un dispac’h a zeuas gant unan anezho bet levezonet gant Walt Disney ha diwarnañ
e teuio ar mangaioù giz nevez : Tezuka Osamu an hini eo.

Gantañ e teuas ar jestroù dre efedoù grafek evel an taolioù-pluenn pe an
trouzadelloù a lak muioc’h war wel kement fiñvadur a zo. Dreist-holl e lakaas
talennoù ha kouchadurioù a bep eil evel ma vez er sinema. Diouzh hengoun ar
c’hoariva e troc’has enta : betek-henn e veze skeudennaouet an tudennoù en o
fezh, e kreiz an dresadenn ha keit-ha-keit ouzh an tudennoù all. Ar bevaat e oa
pal Tezuka hag an heuliad bevaat kentañ evit ar skinwel a zeuas gantañ just
a-walc’h : e 1963 e sevenas Tetsuwan Atomu, unan eus e oberennoù a zo
anavezetoc’h dindan an anv « Astro ar robot bihan ».

A-benn ar fin e voe boas an tremen eus ar paper d’ar skramm bihan. War
genwerzhelaat ez eas ar mangaioù da vat : c’hoarielloù pe c’hoarioù-video a
c’hanas diwarno hag ar c’hontrol a voe ken gwir all a-wezhioù.

Pelloc’h ez eas Tezuka ganti avat : gant rummoù a bep seurt e pledas ha
dreist-holl gant ar re graet evit ar vugale. Rummoù nevez da vat a zeuas gantañ
zoken er bloavezhioù 60 : mangaioù evit an dud deuet da lavaret eo danvezioù
siriusoc’h dezho bouetet gant senarioioù kemplesoc’h. Fent a chomas gantañ avat
ha ne zisoñjas ket e vennozhioù dengaour, a-enep al lu hag e aon rak ur
gevredigezh dindan beli ar skiantoù.

Dre se ez eus a bep seurt managioù bremañ ha berzh a reont : un drederenn eus an
tennadennoù hag ur c’hard eus gounidoù an embann ez a d’ober e Japan.

E 1985 ez eas priz sevenadurel Tôkyô gant Tezuka Osamu. E 1990, ur bloavezh
goude e varv, e voe gouestlet un diskouezadeg dezhañ gant Mirdi arzoù modern
Tôkyô. Dre se eo aet ar mangaioù e istor sevenadurel japan da vat.

Ne vez ket ken difiñv an tresadennoù hag e bannoù-treset ar C'hornôg. Troc'hoù
heñvel ouzh re ar sinema a vez er mangaioù. Daoulagad bras a vez d'an tudennoù
ha rak-se e c'heller lakaat o santadoù muioc'h war wel. Alies-kaer e vez
eztaolet ar souezh dre lakaat an dudenn da gouezhañ en he led da skouer. Er
manga City Hunter (brudet e Frañs dindan anv Nicky Larson) e komprener ez a
Kaori (Laura) e fulor pa weler he fenn-bazh o tont war wel a daol trumm hag hi
da flastrañ hec'h enebourez...

Trouzadelloù a vil vern a vez ivez, koulz evit ar jestroù, an oberoù pe ar
soñjoù. E japaneg ez eus ur bern anezho : niko niko eo hini ar mousc'hoarzh,
shiiin hini an didrouz pe pika pika (ha diwar se an anv Pikachu) evit ar
strinkellikat.

Er mangaioù graet evit ar re yaouank e vez furigana ouzhpenn d'ar c'hanji,
arouezennoù sinaek pe sinogrammoù, evit aesaat al lenn.

E Japan ez eus a bep seurt luskoù embann d'ar mangaioù : bep sizhun pe bep
trimiziad. Dre chabistroù 20 pajenn dezho e vezont embannet. Livioù disheñvel a
c'hell diforc’hañ ar seurtoù mangaioù a zo en ur magazin. A bep seurt furmad a
zo dezho ivez : un nebeud pajennoù pe un daou-ugent bennak anezho (evit reiñ
lañs d'un heuliadenn nevez da skouer).

Setu amañ un nebeud kelaouennoù sizhuniek : Shōnen Jump (Shueisha), Shōnen
Magazine (Kodansha), Shōnen Sunday (Shogakukan).

Dre o anv brezhonek : Roll ar mangaioù, dre o anv brezhonek, all | A | B | C | D
| E | F | G | H | I | J | K | L | M | N | O | P | Q | R | S | T | U | V | W | X
| Y | Z

あ - い - う - え - か - き - く - こ - さ - し - す - せ - そ - た - ち - て - と - な - ね - は -
ひ - ふ - ほ - ま - み - め - も - ゆ - ら - る - わ



https://br.wikipedia.org/wiki/Lostig_(sin)

Ar lostig, pe ar zedig, pe ar cédille en galleg (eus ar spagnoleg cedilla,
« "z" »-ig) a so ur sin diakritek. Istorikamant ne oa ket graet gantañ nemet
dindan ur "c" o toned deus ur "c" latin staonekaet (pe a-wezhoù deus un "t"). Ar
letrenn "ç"-se (« "c" zedig ») a oa distaget /ts/ d'ar mare-se. Dibaoe emà bet
gwannaet da /s/, da /θ/ (e spagnoleg), da /z/ a-wezhoù sikén, etre vogalennoù.

Setu emà ar zedig ur "z" bihan, treçet en skritur gotik medieval ha plaçet
dindan ar "c".

Er penn-kentañ, a-benn notiñ ar fonem /ts/ deus ar yezhoù neo-latin (o toned
deus ur "c" /k/ latin palatalised ha goude-se assibiled), pa oa dirag ur
vogalenn o c'houll an distagadur « kreñv » /k/ ("a", "o" pe "u"), e vese meur à
vod : ur "c" hebkén ("co" ewid /tso/, pezh n'eo ket diforc'hus), pe "ce"
("ceo"), pe c'hoazh "cz" ("czo"). An "e" pe ar "z" a servije neuse da
letrenn-diforc'hañ.

D'ar mare-se e rae tud-so ba Bro-Spagn gant ar ç ba-dirag "i" ha "e" sikén
("çinco", « pemp »), pezh a oa un « hiper-reizherezh » (a-walc'h e vije bet gant
ar "c" hebkén). Ar c'hallegerion a-vremañ a ra evel-se alïes, o skrivañ traou
evel "içi".

Ar "ç"-se a so bet kemeret goude-se, ewid ar memes implij, gant skriturioù ar
portugaleg, ar c'hatalaneg, ar galleg (« le "c" à queue » e vese lâret), hag ar
brezhoneg beteg kantved 19 (an dastumer Jean-Marie de Penguern da skwer, tro-dro
1850, a skrive c'hoazh : reçeo, dissouçi, ar plaç, ar ça ta... hag a-wezhioù
all : kommancet, offic, massonerien...). (Ar spagnoleg, diwezatoc'h, en-deus
dileset ar zedig, o skriviñ ar "ç" "z", pe "c" noazh dirag "e" ha "i").



https://br.wikipedia.org/wiki/Loeiz_XVI_(Bro-C%27hall)

Loeiz XVI (Louis XVI e galleg), a voe roue Bro-C'hall ha Navarra (1774–1791) ha
goude se roue ar C'hallaoued (1791–1792), a oa ganet d'an 23 a viz Eost 1754 e
Versailles ha dibennet d'an 21 a viz Genver 1793 war Plasenn an Dispac'h (bet
Plasenn Loeiz XV kent) e Pariz. Bez' e voe roue diwezhañ Bro-C'hall er marevezh
a vez graet « Renad kozh » anezhañ.

Louis-Auguste e oa e anv. Mab e oa da Louis-Ferdinand de France, Daofin
Bro-C'hall ha d'e eil pried [[Maria Josepha von Sachsen (1731-1767)]].

Dimezet e voe da Maria Antonia Aostria (1755-1793), anavezet ivez evel
Marie-Antoinette Bro-C'hall. Roue e voe a c'houde e zad-kozh Loeiz XV e 1774.
Breur henañ e oa da Loiz XVIII ha Charlez X a zeuio da vezañ roueed Bro-C'hall.

Pignat a ra war an tron da 19 vloaz. Diouzhtu e voe o talñ ouzh kudennoù lies
dreist-holl goude ma voe bet kemeret perzh gant rouantelezh Bro-C'hall e Brezel
dieubidigezh Stadoù Unanet Amerika, ouzhpenn da-se e oa kudennoù arc'hant
drastus gant e vro. Adkempenner gwan, o cheñch ali alies, klask a rae degas
kemmoù d'ar vonarkiezh gant sikour e maodierned. Adlakaet e voe e-plas ar
parlamantoù, kempennet gwir an dud (fin ar jahinerezh aotreet e 1781 ha 1788,
lammet statud ar served en domani roueel e 1779, roet lamm d'ar gwirioù-treizh
korfel evit yuzevien Elzas e 1784, skrid-emglev lez-ober evit ar brotestanted e
1787).

Stankañ a reas da geñver an tailhoù hag arc'hantaouiñ ar rouantelezh
(adkempennoù e 1774-1776, 1781, 1787 div wech). Mennozh lakaat e-plas un tailh
eeun ingal evit holl sujidi ar vro e-plas an tailh dizingal taille. An noblañs a
robenn a-sav a-enep kreñv, difenn a reont o dreist-gwirioù e parlamant Pariz ha
lez Versailles e voe an enebiezhioù kreñvañ. Louis XVI en devoa klasket tremen
e-bioù e enebourien evit degas adkempennoù en ur ginnig e vennozhioù dirak un
emvod pennoù-bras e 1787 ha goude-se e-pad emvod ar Stadoù-meur e 1789.



https://br.wikipedia.org/wiki/Liguria

Liguria zo ur rannvro war an aod e norzh Italia. Bevennet eo gant ar Stad-C'hall
er c'hornôg, ar Piemont en norzh, hag Emilia-Romagna ha Toskana er reter. Skeiñ
a ra war Mor Liguria, ul lodenn eus Mor Tirrenia (Norzh ar Mor Kreizdouar). Mont
a ra an aod d'ober ar Riviera italian. Pelloc'h e diabarzh ar vro emañ an Alpoù
ligurian, er c'hornôg, hag an Appenninoù ligurian er reter.

En despet da stankder bras ar boblañs, emañ an hanter eus hollad ar rannvro
dindan goad. Un hin mor kerreizh he deus an aod ligurian e-kichen traoñienn ar
Po, un nebeud kilometradoù en norzh he deus un hin damgevandirel. E miz Genver e
vez war-dro 8-10° C, hep tamm rev nemet e menezioù an diabarzh e vefe. E-kerzh
an hañv e vez war-dro 25-30°C. A-wezhioù e c'hall ar glaveier bezañ
fonnus-kenañ. Krouiñ a ra ar menezioù, zo tost-kenañ d'an aod, un efed
orografek. Abalamour da se e c'hall kouezhañ en tu all da 2000 mm glav en ur
bloavezh e Genova. E toleadoù all e kouezh ar c'hementad kustum en tolead
kreizdouarel hepken (da lâret eo 500-800 mm).

Un anv kozh-kenañ eo Liguria. Annezet e oa aodoù ar mor Kreizdouar gant al
ligured adalek genoù ar Rhones betek ar stêr Arno kalz abretoc'h evit donedigezh
ar romaned hag ar Gelted. Diwezhatoc'h e tegouezhas Galianed er vro hag e voe
mesket ar poblañsoù hag ar sevenadurioù evit krouiñ ur sevenadur
galian-ha-ligurian.

Staget e voe ar vro ouzh ar Republik roman en un doare ofisiel e-kerzh an eil
kantved kent J.-K. E-pad ar Grennamzer ez eas tamm-ha-tamm an holl vro dindan
Genoa. Republik Genova a renas ar vro a-bezh betek 1796, war-bouez un nebeud
prantadoù er XVvet hag er XVIvet kantved pa oa tremenet ar vro dindan beli
dugelezh Milano pe hini ar C'hallaoued. Da vare ar Grennamzer hag an
Azginivelezh e veze renet keodedoù Liguria gant tiegezhioù marc'hadourien. E
penn Genova e veze an tiegezh Nuccio, an tiegezh Adorno, hag an tiegezh
Campofregoso.

Napoleon Bonaparte a grouas Republik Liguria e 1796 met staget e oa houmañ ouzh
ar Stad C'hall kerkent ha 1805. Da-heul diwezh ar brezelioù napoleonian, e 1815,
e oa staget ar vro ouzh rouantelezh Sardinia.

Produet e vez dreist-holl olivez, frouezh ha bleunioù gant ar rannvro. Diazezet
eo greanterezh ar vro war ar sevel listri. Produet e vez ivez dir, ha produioù
kimiek ha petrogimiek. Stag eo obererezh an trede gennad ouzh porzhioù kenwerzh
Genova hag Imperia hag ouzh porzh ar morlu e La Spezia.

Da vare an dilennadegoù hollek italian, e miz Ebrel 2006, ez eo aet 53% eus ar
mouezhioù gant Romano Prodi.



https://br.wikipedia.org/wiki/Kristol_Goulm

Kristol Goulm, pe Kristoc'h Koulm, moraer e servij Kastilha, a oa ganet e Genova
war-dro 1451, ha marvet e Valladolid e 1506. E veajoù eo a lakaas tud Europa da
anavezout Amerika. Ne c’heller ket ober anezhañ kavadenner Amerika koulskoude.

Meur a stumm zo d'e anv, hervez ar yezh. E brezhoneg e kaver ouzhpenn Kristol
Goulm: Kristoc'h Koulm, Kristof Koulm pe Kolomb, e katalaneg Cristòfol Colom, e
kastilhaneg Cristóbal Colón, e portugaleg Cristóvão Colombo, en italianeg
Cristoforo Colombo, e saozneg Christopher Columbus.)

Evit gwir ne ouzer ket hag eus Genova e oa. Un nebeud traoù kevrinus en e vuhez
a laka tud zo da soñjal e oa anezhañ un den en doa cheñchet anv goude bezañ
graet peñse ha kemeret an anv Colombo, hag e vije bet e gwirionez ur Yuzev eus
Portugal marteze, pe eus Katalonia. Ha gwir eo ne implij ket an italianeg en e
skridoù, met atav un doare kastilhaneg souezhus, mesket gant gerioù portugaleg.

E 1476 ez eas da chom da Lisbon. Eno, dre hanterouriezh familh e wreg, Felipa
Moniz, e sinas ur respet gant kompagnunezhioù merdeiñ bras Portugal.

Levezonet e voe gant mennozhioù skiantourien evel Paolo dal Pozzo Toscanelli pe
Pierre d’Ailly war kelc’husted an Douar. Ha soñjal a reas e c’hellfe tizhout
Indez ha broioù all ar reter (Sina ha Japan) en ur vont war-zu ar c’hornôg. Met
jedet fall en doa ment an Douar, kalz bihanoc’h e oa an treuzkiz jedet gant
Koulm eget ar wirionez. Hervez skiantiourien zo e oa Japan (anvet Cipangu gant
Europiz ar Grennamzer) war-hed 20 150 km er c’hornôg d’an Inizi Kanariez, en tu
all d’ar Mor atlantel, met evit Kristol Goulm ne oa nemet 6 275 km. Reizh
a-walc’h e oa an hed jedet gant ar skiantourien, hini Koulm avat a oa gwall bell
eus ar wirionez.

Pa oa bet nac’het e raktres gant ar roue João II eus Portugal, ez eas Kristol
Goulm d’e ginnig d’ar Rouaned Katolik, Fernando de Aragón hag Isabel de
Castilla, (e 1487). Dezho ivez e seblantas ar raktres-se, da gentañ, bezañ
dreistdiraez ha ne voe degemeret ganto da vat nemet e 1492. Arc’hant a voe
dastumet evit ar veaj digant meur a zen pinvidik en Italia hag e Spagn. Koulm, a
oa ur moraer barrek, a voe graet amiral gant ar Rouaned ha prometet e voe dezhañ
e vije lezroue an douaroù a vije kavet gantañ.

D’an 3 a viz Eost e loc’has tri lestr eus porzh Palos de la Frontera, en
Andalouzia, ar Pinta, an Niña hag ar Santa María. Mont a rejont da gentañ betek
an Inizi Kanariez, a oa e dalc’h ar Spagnoled. D’ar 6 a viz Gwengolo e rejont un
arsav eno. Goude 34 devezh war vor e voe tizhet ganto, d’an 12 a viz Here, un
enezenn a voe badezet San Salvador (Salver Santel) gant Koulm hag a oa anvet
Guanahaní gant an dud a oa o chom warni. P’en em gavas Kristol Goulm gant an
dud-se, ur boblad Arawak, anezho henvroidi an inizi-se, e voent kavet
peoc’hus-kenañ gantañ. Goude se ez eas betek div enezenn all : Kuba ma touaras
d’an 28 a viz Here, hag unan all ma touaras d’ar 5 a viz Kerzu hag a voe badezet
gantañ La Española (Hispaniola deuet da vezañ Haiti hag ar Republik Dominikan
hiziv). Peñse a reas ar Santa María ha ranket e voe he lezel eno. Distreiñ a
reas Kristol Goulm da Europa gant an div vag all. Erruout a reas e Portugal, ma
touaras da gentañ, hag e Spagn goude e nevezamzer ar bloavezh 1493. Eno e voe
graet dezhañ un degemer eus ar c’hentañ. Diskouez a reas e lez ar Rouaned
katolik henvroidi bet sammet gantañ war an inizi, aour ha traoù a bep seurt bet
kavet gantañ du-hont : butun, ananaz, yer-Indez.

E-pad e eil beaj (1493-1496) e voe tizhet gantañ an Antilhez Bihan, Puerto Rico
ha Jamaika. Ar wech-se e oa deuet gant muioc’h a dud : kuitaet en doa Cádiz,
d’ar 24 a viz Gwengolo 1493, gant 17 lestr ha 1200 den war o bourzh, evit sujañ
ar bobl Arawak hag evit trevadenniñ an inizi. Krouiñ a reas kêr La Isabela en
Hispaniola. Kantadoù a Arawaked a voe kaset gant Koulm da sklaved, daoust ma oa
bet lavaret dezhañ gant ar Rouaned katolik e tlee skoulmañ darempredoù mat gant
an henvroidi gant ar soñj ober kristenien anezho. Ar re eus ar sklaved a erruas
e Spagn (kalz anezho a varvas e-pad ar veaj distro) a voe dieubet hag urzh a voe
roet da gas anezho d’o inizi en-dro.

E-kerzh e drede beaj (1498-1500), Kristol Goulm a yeas betek douar-bras Amerika.
Kuitaat a reas Sanlúcar de Barrameda d’an 30 a viz Mae 1498 ha tizhout a reas
enez Trinidad. Ergerzhet a reas aod an douar-bras war-dro aber ar stêr Orinoco.
Goude bezañ bet war inizi Trinidad ha Tobago, ez eas betek Hispaniola en-dro.
Eno e voe adkavet gantañ an drevadennerien en doa lezet e-pad e eil beaj.
Drouklaouen e oant peogwir ne oa ket ken pinvidik ar vro ha ma oant bet lakaet
da grediñ ha peogwir e oa start an darempredoù gant an henvroidi. Klemm a voe
savet a-enep Koulm gant trevadennerien ha kaset e voe Francisco de Bobadilla
gant ar Rouaned katolik d’ober un enklask. Harzet e voe Koulm, lakaet ar
c’hefioù dezhañ ha kaset e voe en-dro da Spagn. Ur wech en em gavet e Spagn e
voe didamallet ha lezet da vont. Met koll a reas e ditl a lezroue ha ne zeuas
morse a-benn da adc’hounit ar sked hag al lufr a oa bet gantañ. Ouzhpenn se e oa
deuet ar Portugalad Vasco da Gama, e-keit-se, da vont war vor betek Indez, en ur
ober tro Afrika dre ar su.

Ur pevare beaj a reas Koulm koulskoude (1502-1504). Kuitaat ar reas Spagn d’an
11 a viz Mae 1502. Goude bezañ douaret en inizi Martinik, Hispaniola ha Jamaika,
ez eas betek aodoù Kreiz Amerika. Bageal a reas a-hed arvor Honduras, Nicaragua,
Costa Rica ha Panama. Goude bezañ taget gant henvroidi e Panama, e rankas ober
hent war-zu Hispaniola, met peñse a reas war aod Jamaika. Eno e chomas Koulm hag
e dud e-pad meur a viz, divouedet gant an naon, o c’hedal skoazell eus
Hispaniola. A-benn ar fin e teuas ar skoazell hag e c’helljont distreiñ da
Spagn. Erruout a rejont e Sanlúcar en-dro d’ar 7 a viz Du 1504.

Pa varvas Kristol Goulm d’an 20 a viz Mae 1506, e Valladolid, e oa pinvidik
a-walc’h, daoust ma oa bet tennet e ditl a lezroue digantañ, gant an aour en doa
kavet gant e dud war Hispaniola. Ha sur e oa c’hoazh e oa erruet war aod reter
Azia.



https://br.wikipedia.org/wiki/Korventenn

Pa vez direizhet an aergelc'h lec'hel gant ur barrad-amzer fall-tre e vez kaoz
eus ur gorventenn. C'hwezhañ a ra un avel kreñv o droidellat hag a-wechoù glav
puilh, kurun ha luc'hed hag ivez erc'h, ken e vez kaoz eus ur gorventenn-erc'h
pe eus ur blizzard. Pa vez degaset danvezioù gant an avel e vez kaoz ivez eus ur
gorventenn-boultr, ur gorventenn-draezh, ur gorventenn-grizilh (pe
gorventenn-gazarc'h). Ur gorventenn-skorn a zo pa vez skornet ar glav war ar
prim dre ma kouezh war an traoù kalet (savadurioù, orjaloù,
roudennoù-houarn...).

Savet e vez ar c'horventennoù diwar ar fed ma 'z eus ur greizenn gant un aerwask
izel hag ur sistem gant aerwask uhel en dro dezhi. Diouzh an nerzhioù enebet e
teu kasennoù avelioù kreñv-tre hag a-wechoù koumoul, koumoul du o tegas glaveier
peurvuiañ.

Termenet e vez ar c'horventennoù gant an hinourien gant sifroù resis ha na
glotont ket gant ar pezh a vez anvet ur gorventenn gant an dud : Uheloc'h nerzh
an avel eget 10 war skeul Beaufort (89 kilometr dre eur). Padout a reont etre 1
ha 200 eur. Aliesoc'h e weler korventennoù o tont eus gwalarn e Breizh, met eus
ar Biz hag ar Reter e teu ivez. Freuz bras a ra ar c'horventennoù pa vez
diwriziennet ar gwez, dispennet ar savadurioù, diskroget an orjaloù-tredan hag
an orjaloù-pellgomz, lakaet ar stêrioù da veuziñ an hentoù hag ar straedoù.
Gwashoc'h c'hoazh e vez gloazet pe kollet e vuhez gant meur a zen diwar diskar
ar savadurioù pe tagadennoù ar mor war ar bagoù hag an aodoù.

D'ar 15vet a viz Here 1987 e krogas war-dro 22 eur ur gorventenn vras war darn
eus Breizh. War ul ledander 100 km e voe skubellet ar vro eus Gwalarn da Gevred.



https://br.wikipedia.org/wiki/Korn%C3%B4g

Unan eus ar pevar avel eo ar c'hornôg (pe kornaoueg) ha merket eo war tu kleiz
an nadoz-vor. En tu enep d'ar reter emañ hag a-skouer gant an norzh, a zo el
laez, diouzh an eil tu hag ar su, a zo merket en traoñ, diouzh an tu all.

Un anv, un anv-gwan pe un adverb a c'hell bezañ ar ger « kornôg » ; implijet e
vez evit ar reteradur hag en douaroniezh.

Dre voaz e vez treset war kostez kleiz ar c'hartennoù lodenn an tiriad lec'hiet
er c'hornôg; hini an norzh e oa ar c'hostez kleiz war ar c'hartennoù hen, el
laez e veze ar Reter hag en traoñ e veze merket ar c'hornôg: alese an anvioù
Breizh-Uhel (er reter, e laez ar gartenn gwechall), ha Breizh-Izel (er c'hornôg,
en traoñ).

Kavet e vez an tu kornôgel dre sellet ouzh al lec'h ma'z a an Heol da guzh e
mare rik ar gedez, rak enep red an horolaj e tro ar voul-Douar warni hec'h-unan.

Mard afec'h dizehan etrezek ar c'hornôg e heuilhfec'h ur c'helc'h anvet ledred.
O kregiñ war ar c'heheder e heuilhfec'h ar c'helc'h brasañ.

Graet e vez « ar C'hornôg » dre vras eus un toullad broioù europat ha
Norzhamerikan – eus Aostralia ivez a-wechoù, zoken p'emañ er Su – a zo diorroet
mat e-keñver an deknologiezh. E-pad ar Brezel Yen e vezed kustum da enebiñ ar
broioù-se, « ar C'hornôg » neuze, ouzh « ar Reter », da lavaret eo an Unvaniezh
soviedel, ar riezoù dindan e veli, ha Republik Pobl Sina, Norzhkorea ha
Mongolia. A-wechoù ez eneber « ar C'hornôg » ouzh « ar Su » ivez, war dachenn an
armerzh pergen rak sellet e vez ouzh « ar C'hornôg » evel broioù pinvidik e-tal
re ar Su a vefe paour.



https://br.wikipedia.org/wiki/Kopenhagen

København ([købm̩ˈhawˀn], e daneg) pe Kopenhagen (hervez an alamaneg) eo
kêr-benn ha kêr vrasañ Danmark. Dont a ra anv danek ar gêr eus distummadur ur
stumm koshoc’h Købmandshavn a dalveze "porzh ar varc’hadourien", dre ma oa ur
porzh-mor lec’hiet brav e digor ar Mor Baltel, war aod reter enez Sjælland. Dont
a ra an anv brezhonek eus ar stumm alamanek Kopenhagen, zo tremenet e meur a
yezh eus kornôg Europa. E Kopenhagen emañ sez parlamant Danmark ha palez ar
roueed. War-dro 1,8 milion a dud zo o chom e kêr ha tro-dro.

Savet e voe Kopenhagen war-dro ar bloavezh 1000, gant Sweyn Iañ hag e vab Knut
ar Bras. Ur gêriadenn vras a besketaerien e voe betek kreiz an XIIvet kantved,
pa zeuas da vezañ perc’hennet gant an eskob Absalon ha pa voe kreñvaet gantañ e
1167. Dre ma oa mat ar porzh e kreskas Kopenhagen evit dont da vezañ ur greizenn
genwerzh a bouez. Taget e voe meur a wech gant Kevre an Hansa, dre ma oa
c’hoantaet pinvidigezh ar porzh bras gant tud hanternoz Alamagn. E 1658-1659 e
voe lakaet seziz war kêr gant Svediz Karl X. E 1801 e voe un emgann er porzh
etre morlu Breizh-Veur, renet gant an Amiral Parker, ha morlu Danmark. E 1807
adarre e voe listri Breizh-Veur eno, o vombardañ Kopenhagen evit ma ne gouezhfe
ket morlu Danmark etre daouarn Napoleon Iañ. Neuze e voe distrujet ul lodenn vat
eus kêr ha kantadoù a dud a voe lazhet. E-pad an Eil brezel bed e voe aloubet
Kopenhagen hag ar peurrest eus Danmark gant soudarded alaman, etre miz Ebrel
1940 ha miz Mae 1945.

Abaoe ar bloavezh 2000 eo liammet kêrioù Kopenhagen ha Malmö, e Sveden, gant ur
pont-riboul (Pont Øresund), ma c’hell tremen trenioù ha kirri.

E miz Kerzu 2009 e vo aozet un emvod etrevroadel war tommadur an hin gant
Aozadur ar Broadoù Unanet.



https://br.wikipedia.org/wiki/Kig

Kig vez graet eus forzh peseurt tamm loen ennañ danvez kigenn dreist holl met
ivez druzoni, stirennoù, gwad. Ar bouzelloù hag ar flugez all a c'hell bezañ
renket e-touezh ar c'hig, daoust dezho bezañ stummet gant nebeut-tre pe tamm
kigenn ebet.

Savet e vez al loened a ratoz evit o c'hig, (chatal pe loened bihan) pe e c'hell
bezañ ur produ ouzhpenn pa vez savet al loened evit un abeg all, laezh, vioù,
gloan hag all. Pa 'z eo mod-se al loened re gozh a vezont treuzfurmet e kig
memestra.

E broioù zo hag e relijionoù zo e c'hell tammoù kig, pe seurt kig, pe ar c'hig
da vat bezañ difennet dindan abegoù disheñvel.

Diwar ar ger henvrezhonek cic, kic 1339, da geñveriañ gant ar gerioù cig e
kembraeg, kyk e kerneveureg, cìch en iwerzhoneg, cico- e galianeg. .

Ar ger kig a vez implijet ivez e brezhoneg evit kalz traoù liammet, kigaj,
kigder, kigenn, kiger, digigañ, tric'hig hag all.

Boued a galite eo ar c'hig dre ar proteinioù a zo ennañ (Etre 20 ha 30% hervez
ar seurt kig). Kavet e vez er c'hig trenkennoù amine pennañ ne c'hell ket bezañ
stummet gant ar c'horf. Mineralioù a vez kavet ivez, dreist holl houarn er c'hig
ruz. Vitaminoù a zo ivez dreist holl vitaminoù B. Druzoni a zo c'hoazh mui pe
vui hervez an tamm kig hag ar seurt loen (tro dro 10,7 g / 100 g a geidenn).

An elfennoù boued a c'hell bezañ disheñvel-tre hervez spesad hag oad al loen, ar
pezh en deus debret ha peseurt tamm kig eo.



https://br.wikipedia.org/wiki/Kevredigezh_Broado%C3%B9_Gevred_Azia

Kevredigezh Broadoù Gevred Azia (ASEAN e saozneg, da lâret eo Association of
Southeast Asian Nations) zo un aozadur douarbolitikel, armerzhel ha sevenadurel.
10 bro eus Gevred Azia zo e-barzh. Diazezet e voe e 1967 e Bangkok (Thailand)
gant 5 bro e-pad ar brezel yen da herzel ouzh al luskadoù komunour, diorren ar
c'hresk ha stabilaat ar rannvro. Kreñvaat ar c'henober hag ar skoazell etrezo,
kinnig un takad evit diskoulmañ ar c'hudennoù rannvroel ha pouezañ a-gevret en
gendivizoù etrevroadel eo palioù ar gevredigezh hiriv. Aozet e vez ur
c'huzuliadeg bep bloaz e miz Du. He fennsekretour zo staliet e Jakarta e
Indonezia.

Diazezet e voe an ASEAN gant 5 stad eus Gevred Azia an arvor dreist-holl :
Filipinez, Indonezia, Malaysia, Singapour ha Thailand. Mont a ra Brunei daveto 6
devezh goude e zizalc'h diouzh ar Rouantelezh-Unanet d'an 8 a viz Genver 1984.
Vietnam a ya e-barzh e 1995, heuliet gant Laos ha Birmania d'an 23 a viz Gouere
1997 ha Kambodia d'an 30 a viz Ebrel 1999.

Ginea-Nevez he deus ur statud seller abaoe 1976. Timor ar Reter zo aet war ar
renk d'an 23 a viz Gouere 2006. Aostralia a vefe dedennet ivez met broioù zo a
zo a-enep he mont e-barzh.



https://br.wikipedia.org/wiki/Kevelouri

Ar gevelouri a zo ur stumm kevredad diazezet war pennaenn ar c'hevelerezh.
Servijout ar gwellañ e berzhidi (gopridi pe arvalien) eo he fal. Diazezet eo war
ar bennaenn zemokratel « un den, ur vouezh » evit an divizoù da gemer, er mod-se
eo par a-fet gwir ar c'hopridi pe an arvalien.

E Frañs, ar frammoù kevelourel diseurt-se a vez bodet e-barzh ar Conseil
National de la Coopération (CCB) (Strollad Broadel ar C'hevelerezh). El live
bedel ez eo an International Cooperative Association (ICA) a vod anezho. Ar
c'hevelourioù produiñ o deus un aozadur bedel dezho o-unan : The International
worker cooperative federation CICOPA.

An diforc'h etre « kevelouri » ha « kenwarez » a denn muioc'h da grafoù anvelezh
ha framm gwiraouel eget da ziforc'hioù war ar seurt obererezh.

Robert Owen (1771–1858) a seller outañ evel tad al luskad kevelourel. Ur
c'hembread anezhañ, graet ur fortun e kenwerzh ar c'hoton, Owen a soursie ouzh
lakaat e labourerien en un endro dereat ma c'hellent tapout deskamant evito hag
o bugale. Ar mennozhioù-se a voe lakaet e pleustr gant berzh e labouradegoù
koton New Lanark, e Bro-Skos. Eno e oe voe digoret ar stal gevelourel gentañ.
Broudet gant ar berzh-se e teuas dezhañ ar soñj da grouiñ « kêriadennoù
keveliñ » lec'h ma 'n em dennfe ar vicherourien o-unan e-maez ar baourentez dre
c'hounit o boued, sevel o dilhad hag e fin ar gont 'n em ren o-unan. Klask a
reas sevel ar seurt kumuniezh en Orbiston e Bro-Skos hag e New Harmony, Indiana
e Stadoù-Unanet Amerika, met d'an traoñ ez eas an div gumuniezh.

Goude m'eo gant Owen e voe awenet al luskad kevelour, tud all – evel an Dr
William King (1786–1865) – a sammas e vennozhioù hag a reas dezho bezañ
embregadusoc'h ha pleustrekoc'h. King a gave gwell dezhañ kregiñ war un derez
bihan, ha meizañ a reas e rankfe ar renkadoù micherour aozañ kevelourioù diouzh
o ezhommoù, setu ma 'n em roas ar c'helenn da gefridi pennañ. Diazezañ a reas ur
mareadeg miziek The Cooperator e anv, ma teuas er-maez an niverenn gentañ d'ar
c'hentañ a viz Mae 1828. Ennañ e gaved mesk-ha-mesk prederouriezh kevelourel ha
tunioù pleustrek a-zivout merañ ur stal hervez ar pennaennoù kevelourel. King a
aliae an dud da chom hep en em droc'hañ a ziwar ar gevredigezh, met kentoc'h da
sevel ur gevredigezh e-barzh ar gevredigezh, ha da gregiñ gant ur stal dre m'eo
« ret mat deomp mont d'ur stal bemdez gouloù evit prenañ boued ha diankajoù -
perak neuze ne c'hallfemp ket mont d'hor stal-ni ? » Kinnig a reas reolennoù a
skiant-vat, evel ensellet ur wezh ar sizhun ouzh ar c'hontoù, bezañ tri
c'henverour, ha nag aozañ emvodoù e tavarnioù (kuit a vezañ temptet da evañ ar
c'hounidoù). Ur bochad gwiaderien baour, 27 gwaz hag ur vaouez, a 'n em vodas
evit stummañ ar Rochdale Equitable Pioneers Society (Kevarzhe Difraosterien
Reizh Rochdale) e diwezh 1843. Difraosterien Rochdale, evel ma oad krog d'ober
anezho, a embannas Pennaennoù Rochdale e 1844, m'eo diazezet al luskad kevelour
warno hiziv.

Kumuniezhioù kevelourel a gaver bremañ dre ar bed a-bezh, unan eus ar skouerioù
brasañ hag ar muiañ a berzh dezhañ a zo hini Mondragón e Su Euskadi (s.o. al
liamm a-is). Kevelourioù o deus graet berzh e Yougoslavia da vare Tito lec'h ma
voe deroet da guzulioù micherour ur roll heverk er merañ.

Ur plas heverk o deus bet ar c'hevelourioù beveziñ (bet ganet e dibenn an 19vet
kantvet e keodedoù micherour An Oriant, Sant-Nazer, Naoned, Felger, Brest...).
Tapet lañs ganto goude an eil brezel-bed gant stalioù-karter Coop o anv (betek
30% eus ar prenañchoù er Morbihan), e oa bet unanet o rouedadoù etre 1946 ha
1973 ha stummet ar c'hevread UCB, a oa e sez hag e sanailhoù en Oriant. Gant
kevezerezh ar gourmarc'hadoù e oa kroget an diskar : freuz-stal disklêriet e
1982, ha barnet an dibennfreuzañ 4 bloaz war-lerc'h. E tachenn al labour-douar
hag ar servijoù kellidel e chom bras lodenn ar c'heveliñ. Ur bezañs arouezel a
zo ivez tro-dro d'ar sevenadur.

Loc'het e 1897, al luskad kevelourel a voe frammet e 1921, dindan renerezh
Toyohiko Kagawa. Abaoe 1962 eo unanet dindan an anv NadaKobe, deuet da vezañ
Co-op Kobe e 1991. Ar stalioù beveziñ a sav niver o izili da 9 milion a
diegezhioù, da lavaret eo 20% anezho.



https://br.wikipedia.org/wiki/John_Ronald_Reuel_Tolkien

John Ronald Reuel Tolkien, berraet alies e J. R. R. Tolkien (« Ronald » evit e
familh), a zo bet ganet d'an 3 a viz Genver 1892 e Bloemfontein (Suafrika), ha
marvet d'an 2 a viz Gwengolo 1973 e Bournemouth (Bro-Saoz). Ur skrivagner
saoznek eo, brudet abalamour d'e bennoberenn The Lord of the Rings.

Tolkien a zo bet kelenner e skol-veur Oxford adalek 1925 betek 1949, ha kelenner
war ar yezhoù, ha war al lennegezh saoznek adalek 1945 betek 1959. Mignon da
C.S. Lewis, ezel eo egistañ eus ur strollad lennegel anvet Inklings. Goude e
varv, e drede mab Christopher a embann meur a levr o kemer harp war skridoù e
dad, en o zouez, Ar Silmarillion. Gant An Hobbit ha The Lord of the Rings e ra
al levrioù-se un hollad a istorioù, barzhonegoù, yezhoù savet e douar Arda,
ijinet gant Tolkien, Middle-earth o vezañ ar c'hevandir pennañ.

Abaoe 1950 eo bet roet gant Tolkien an anv legendarium d'e skridoù. Bras eo bet
an niver a dud oc'h embann levrioù war ar fantasy a-raok Tolkien, met den ebet
ne oa deuet a-benn da zesachañ kement a dud hag An Hobbit ha The Lord of the
Rings. Adc'hanet eo ar Fantasy, ha lavaret eo bet neuze e oa Tolkien tad ar
Fantasy arnevez.

E levrioù o deus bet ul levezon vras war ar skrivagnerien all. E 2008 en deus
lakaet ar gazetenn The Times Tolkien er 6vet renk eus an 50 skrivagner brasañ ar
Rouantelezh-Unanet abaoe 1945.

John Ronald Reuel Tolkien a zo ganet d'an 3 a viz Genver 1892 e Bloemfontein, e
dad Arthur Reuel Tolkien (1857–1896), a oa bankour, hag e vamm Mabel, ganet e
Suffield (1870–1904). Kuitaat a reont Bro-Saoz un nebeud bloavezhioù a-raok na
vije ganet John, d'ar mare ma'z eo anvet e penn Bank Afrika e Bloemfontein.
Mabel a zistro da vro-Saoz e miz Ebrel 1895 gant he daou vab. He gwaz a varv
diwar ar remm a-raok bezañ bet gellet adkavout anezho, d'ar 15 a viz C'hwevrer
1896. Dre ma ne c'hounez ket arc'hant ken, abalamour ma oa he gwaz o labourat
hag hi o tiwall ar vugale, ez a da vevañ da di he zud, e Birmingham, ha da
c'houde-se da Sarehole, e Su kêr. Hec'h-unan e ra Mabel war-dro he daou vab.
Deskiñ a ra Mabel da Ronald skiant ar plant, al latin hag ar galleg (ne blij ket
dezhañ ar sonioù). Lenn a ra kalz Ronald: ne blij ket dezhañ Treasure Island pe
C'hoarier fleüt Hamelin, mais dedennet-kenañ eo gant an istorioù war an
Indianed, ha levrioù skrivet gant George MacDonald ha kontadennoù Andrew Lang.
Tolkien a zegouezh er King Edward's School e Birmingham e 1900. Ar memes
bloavezh eo degemeret Mabel Tolkien en Iliz Katolik Roman, daoust ma klemm he
familh war-lerc'h an diviz-se ha paouez a ra he familh da voueta anezhi. Mervel
a ra e 1904, gant ur c'hleñved liammet gant an diabet. A-raok mervel he doa
fiziet he bugale en tad Francis Morgan.

E 1908 e kej Tolkien, hag eñ 16 vloaz, gant Edith Bratt, koshoc'h egetañ eus 3
bloaz, ha bevañ a reont asambles er memes tour uhel. An daou emzivad a gouezh e
karantez, met an Tad Morgan a zo a-enep an darempred-se. Gwashañ pezh a zo,
protestant eo Edith. E 1911 e sav Tolkien gant e vignoned eus ar King Edward's
School Rob Gilson ha Christopher Wiseman an Tea Club Barrovian Society, ur
gevredigezh e-lec'h ma 'z eo boaziet an dud da gemer ur banne te er Barrow's
Stores, a zo nepell eus ar skol, hag e-barzh levraoueg ar skol, ar pezh a zo
difennet e gwirionez. Goude bezañ kuitaet ar skol e kendalc'h ar 4 mignon d'en
em gavout asambles, hag e miz Kerzu 1914 setu-int e Londrez, e ti Wiseman.
Adalek ar mare-se e ouezomp e plij dezhañ skrivañ barzhoniezh. E-pad an hañv
1911 ez a Tolkien da veajiñ da vro-Suis, hag en ul lizher skrivet gantañ e 1968
e lavar eo bet awenet gant ar veaj-se evit istor Bilbo an Hobbit. Devezh e 18
vloaz e skriv Tolkien ul lizher da Edith evit goulenn dimeziñ ganti. Honnezh,
hag a ranke dimeziñ gant unan all, da baouez gant he fromesa dimeziñ, ha da
dreiñ d'ar relijion gatolik, war c'houlenn Tolkien. Dimeziñ a reont d'an 22 a
viz Meurzh 1916 e Warwick, un tamm a-raok nad afe Tolkien kuit d'ar brezel.

Tolkien a ya d'ar brezel gant arme Bro-Saoz, ha dont a ra da vezañ isletanant
e-touez fuzuilhourien Lancashire. Goude bezañ gourdonet e-pad 11 miz er
Staffordshire eo kaset da Vro-C'hall e miz Even 1916. E-pad emgann ar Somme ez
eus un ofiser-an-treuzkas eus Tolkien. Klañv eo gant terzhienn an trañcheoù, ha
dre-se eo adkaset da vro-Saoz d'an 8 a viz Du 1916.



https://br.wikipedia.org/wiki/Jan_Mayen

Enez Jan Mayen zo un enezenn danveneziek, 373 km² dezhi, e Meurvor skornek
Arktika hag un darn eus Rouantelezh Norvegia. Gant skornegoù eo goloet an darn
vrasañ anezhi. Div lodenn zo anezhi, liammet gant un strizh-douar a 2.5 km :
Nord-Jan ha Sør-Jan. Emañ 600 km en hanternoz da Island, 500 km er reter da
C'hreunland ha 1 000 km er c'hornôg da aod Norvegia.

Meneziek eo an enez. Beerenberg (2,277 m) eo al lec'h uhelañ. Er strizh-douar e
kaver div lenn vrasañ an enez : Sørlaguna ha Nordlaguna. Ul lenn all zo c'hoazh:
Ullerenglaguna.

N'eus tamm pinvidigezh en Enez Jan Mayen. Liammet eo an oberiantiz armerzhel
ouzh an diazezlec'hioù hiniourel ha skinwel lec'hiet war an enez. Un
dachenn-nijal a 1585 m he-deus met porzh mat ebet ez eus war hec'h aodoù. Ur
greizenn-valumeta e voe etre 1633 ha 1640 met echuiñ a reas an dra-se pa'z eas
ar balum reizh Greunland hogozik da get. Un tabud etre Danmark ha Norvegia
a-zivout ar c'helc'hiad-pesketa war-dro an enez a voe diskoulmet e 1988.
Degemerout a reas Danmark an darn vrasañ anezhi.

Un darn eus Norvegia eo Jan Mayen ha renet eo gant gouarnour kontelezh Nordland
ha rener an diazezlec'h en deus un aotrouniezh strizh war an aferoù lec'hiel.

An annezidi nemeto a zo izili al lu norvegiat hag an servijou hiniourel
norvegiat. 14 a dud a vez o chom en enez e-pad ar goañv met daougementiñ a
c'hell ar boblañs e-pad an hañv pan' eus ezhomm da zresañ an danvezioù. C'hwec'h
miz pe ur bloavezh e chom an dud ha kemmet e vezont e mizioù Ebrel pe Here.
Kefridi ar soudarded a zo ober war-dro an diazezlec'h LORAN. Er geriadenn
Olonkinbyen e annezont.

Gant ur Hercules C-130 eus an aerlu roueel norvegiat eo liammet an enez ouzh
Diazezlec'h-nij Bodø. E Aerporzh Jan Mayen e vez o touarañ. Evel ma n'eus
ardivink merdeerezh ebet e Jan Mayen ne c'hell douarañ ar c'hirri-nij nemet pa
vez brav an amzer ha boutin eo evito da vezañ rediet da zistreiñ da vBodø hep
douarañ. Douget e vezont an traou pounner dre lestr e-pad an hañv.

Dizoloet e oa bet an enez en un dore sur e 1614 hag en e oa bet weladennet,
hervez andonoù'zo, meur a wech a-raok. Un nebeut ag istorourien a gred e oa
tizhet Sant Brendan an enez er VIvet kantved. Posupl eo e anaveze ar vikinged an
enez.

Krediñ a reer en-doa weladennet Henry Hudson an enez e 1607 ha Hudson's Tutches
pe Touches e voe anvet gantañ. E 1611 e anvas balumerien eus Hull anezhi Trinity
Island. E 1612 e anvas Jean Vrolicq anezhi Île de Richelieu hag e 1614 John
Clarke hec'h anvas Isabella.

Eus an izelvroat Jan Jacobs May van Schellinkhout a zilozoas anezhi e tenn an
enez hec'h anv a-vremañ. E 1882 - 1883 e reas un ergezhadeg aostriek kartennoù
peurglok an enez. Betek ar bloavezhioù 1950 e voe implijet o c'hartennoù. Etre
1900 ha 1920 hemolc'herien a dremenas meur a c'hoañvioù e Jan Mayen da hemolc'h
lern glaz met da ral ez eas an anevaled buan a-walc'h ha dilezet e voe an enez
adarre.

An diazezlec'h hinourel kentañ a voe staliet e 1921 gant Norvegia a stagas an
enez ur bloavezh diwezhatoc'h. Un darn eus ar rountelezh e voe graet dre ul
lezenn ag ar 27 miz c'hwevrer 1930. Ne voe ket aloubet an enez e 1940 met an
hinourien a zevas an diazezlec'h. Distreiñ a rejont e 1941 gant soudarded d'e
sevel adarre. E 1943 e savas an amerikaned un diazezlec'h-sellaouiñ, Atlantic
City e anv, da spiañ ar c'haozoù alamagn.

Goude ar brezel e voe adstaliet an diazezlec'h hinourel en Atlantic City met
diblaset e voe d'ul lec'h arall e 1949. Skingomz Jan Mayen a c'hoarie n roll
bras er merdeerezh er mor skorneg hag pa divizas an AFNA da aozañ urouedad
Loran-C e 1959 e stalias un diazezlec'h en Enez. Peurechuet e voe e 1961.

E-pad un amzer hir e krede e oa marv ar menez-tan Beerenberg. E 1970 e
tedarzhas, avat, ha brasaat a reas an enez a 3 km². Dislonkadennoù arall a oa e
1973 ha 1985.



https://br.wikipedia.org/wiki/Izotop

E fizik nukleel e vez graet izotopoù eus div furm eus un elfenn gimiek a zo
dezho ar memes niver atomek, perzhioù kimiek tost heñvel, met ur mas atomek
disheñvel.

En abeg d'ar c'hemm a zo etre kenaozioù nukleüsoù an atomoù e sav kemmoù fizikel
etre izotopoù ur memes elfenn : digemm e chom atav an niver a brotonoù a glot
gant e niver atomek Z; an niver a neutronoù N eo a zo disheñvel eus an eil
izotop d'egile.

Notet e vez an izotopoù gant o arouez kimiek, klokaet gant o niver mas A
(kevatal da niver a nukleonoù an atom) lakaet en nec'h hag a-gleiz d'an arouez.

Peurvuiañ e klokaer ar skrivad-se gant an niver atomek, lakaet en traoñ hag
a-gleiz d'an arouez, evit deskrivañ un dazgwered kimiek a zo lodek un izotop
enni.

Evel-se e vez notet ar c'harbon 14   6 14 C {\displaystyle {}_{\
6}^{14}\operatorname {C} } .

Dre ma n'emañ ket ar memes niver a neutronoù en nukleüs eo disheñvel mas an
atomoù avat. A-drugarez d'ar c'hemm mas atomek e c'heller dispartiañ izotopoù ur
memes elfenn dre skalfadouriezh pe dre dronizherezh, ha difediñ anezho evel-se.
Ouzhpenn-se e c'hall an atom dont da vezañ distabil en abeg da genfeur an
neutronoù en nukleüs: setu perak ez eus izotopoù a zo skinoberiek.

Bez' ez eus 92 elfenn gimiek disheñvel en natur, eus an hidrogen 1H betek ar
plutoniom 94Pu. En o zouez, n'o deus an teknetiom 43Tc hag ar prometiom 61Pm nag
izotop stabil, nag izotop skinoberiek dezhañ un hanter-vuhez hirbad a-walc'h.
Evit ar c'hantadoù a izotopoù naturel-se e seblant o niveroù ketep a brotonoù
hag a neutronoù doujañ da reolennoù 'zo :

Gant ar c'harbon ez eus ur c'houblad izotopoù anavezet mat : ar pep brasañ eus
ar c'harbon a vez kavet dindan stumm e izotop 12 e vas atomek (ar « c'harbon
12 »); a-hend-all e c'heller kavout kementadoù bihan-bihan eus an izotop 14 e
vas atomek (ar « c'harbon 14 ») a zo peurheñvel a-fet kimiezh ouzh ar c'harbon
12 met skinoberiek eo avat, rak en abeg d'an neutronoù ouzhpenn en nukleüs e teu
an atom da vezañ distabil. Digevanañ a ra en ur reiñ nitrogen hag en ur embann
ur skinoberegeh β beta.

Argemmañ a ra kenfeur an izotop stabil e-keñver an izotop distabil tra ma tro an
amzer. War an argemmadur-se eo diazezet an hentennoù deiziadur skinoberiek dre
goubladoù izotopoù (an hini vrudetañ anezho eo hentenn an deiziadur dre ar
c'harbon 14). Sur a-walc'h ez eo an implij pouezusañ a c'heller ober eus an
izotopoù. Gant an dreserien izotopek ez eus un implij all anezho.

Dont a ra ar ger izotop eus ar gresianeg isos, "kevatal" ha topos, "lec'h", setu
e talvez kement hag er memes lec'h, peogwir emañ holl izotopoù an elfennoù er
memes lec'h war an daolenn beriodek.



https://br.wikipedia.org/wiki/Ilias

An Ilias (Ἰλιάς, Ilias, en henc'hresianeg, Ιλιάδα, Iliada e gresianeg) zo unan
eus an daou varzhoneg, pe meurgan, a vije bet savet gant Homeros. An Odisseia eo
ar barzhoneg all. Donet a ra anv an oberenn-se eus ar frazenn-dro « barzhoneg
Ilion » (ἡ Ἰλιὰς ποίησις e Ilias poimois), rak Ilion (Ἴλιον Ilion) eo anv all
Troia, e lec'h ma c'hoarvez an darvoudoù danevellet.

Peurvuiañ e seller ouzh ar meurganoù-se evel pezhioù koshañ al lennegezh
hellazek, goude ma lakaer oberennoù Hesiodos tost da gen kozh (VIIIvet pe VIIvet
kantved kent JK). En VIIIvet kantved kent JK eta e vije bet savet an Ilias.

Tennañ a ra an darvoudoù danevellet da Vrezel Troia, pe kentoc'h, d'an dekvet
bloavezh eus ar sez lakaet ouzh kêr Ilion, pe Troia, gant ar C'hresianed. Kontañ
a ra kounnar Akilles. Goude nav vloaz seziz e kendalc'h an div arme d'en em
gannañ, ha mont a ra an tu kreñv gwezh gant an Akeaned, gwezh gant an Droianed.
Annoazhet gant Agamemnon, ar roue e penn an Akeaned, e paouez Akilles da gemer
perzh en emgannoù. Mont a ra neuze an tu kreñv gant an Droianed renet gant
Hektor. Hemañ, avat, a lazh mignon Akilles, Patrokles, ar pezh a vroud anezhañ
da vont d'an emgann en-dro. Echuiñ a ra ar Meurgan gant Marv Hektor diwar e
zorn.

Mont a ra 15 337 heksametr daktilek d'ober ar meurgan hag abaoe ar prantad
hellenadek e vez rannet e pevar c'han warn-ugent.

Resisaat a ranker e talv ar ger kentañ (henc'hresianeg μηνις, mênis) kement ha
fulor, ha ne vez implijet nemet evit ober anv eus ur gonnar doueel, drougiezhus.
Akilles eo an den nemetañ, ouzhpenn an doueed, a vez graet μηνις eus e fulor en
oberenn Homeros. Ar fulor-se en-eeun an hini eo kalon hag alc'hwez an oberenn
penn-da-benn.



https://br.wikipedia.org/wiki/Ifern

An Ifern, a zo kaoz anezhañ e meur a relijion, a zo ul lec'h a faltazi ma'c'h a
an dud, p'o devez graet pec'hed pe torfed, da vezañ jahinet da viken , pe betek
deiz o adenkorfadur.

Ouzhpenn-se e vez graet ifern eus ul lec'h , e levraouegoù zo ( hini ar Vatikan
da skouer) ma vez miret ha dalc'het levrioù zo ha ne venner ket diskouez d'an
dud ordinal abalamour d'ar relijion pe d'ar vuhezegezh vat.

Komzet e vez eus an Hades ivez, abalamour m'eo Hades anv doue ar re varv, ha
Pluton (Pluto e latin) eo e anv e Roma. Tri barner zo e toull an nor: Minos,
Radamant, hag Eaque. Met n'eus nemet ul lec'h ennañ, ul lodenn anezhañ, ma vez
kastizet ar re zrouk: an Tartar an hini eo.

Dindan an douar emañ an Ifernioù-se, pell mat diouzhimp, dindan Gres hag Italia,
hag en em astenn a reont betek Rouantelezh an Noz. A-du e oa tud Hellaz ha re
Roma war ar poent-mañ: d'an Ifernioù e kase kement toull don, kement mougev a
oa.

Eno eo e rank an eneoù gortoz ur c'hant vloaz, pa ne vez ket bet lakaet ar
c'horfoù en douar hervez al lidoù dereat. Eno eo emañ palez an Noz, Kerberos, an
Erinied ha Tanatos (ar Marv).

Bac'h an doueed eo. Teir mogerenn arem zo en-dro dezhañ. Eno emañ palez Hades,
mestr an Ifernioù, hag ivez ar Ramzed, Titaned, hag an holl zoueed a oa enebet
ouzh Doueed an Olimp. Eno e vez kastizet ar bec'herien

Honnezh eo stêr brudetañ an Ifernioù. Un nimfenn e oa, un Okeanidezenn anezhi,
da lavarout eo merc'h da Okean ha Tetis. Dimeziñ a reas da Ballas, mab Krios.
Gantañ he doe meur a vugel: Zelos (ar Gred), Kratos (ar Galloud), Bia (an Nerzh)
ha Nike (an Trec'h).

Yanluowang 閻羅王 (ar roue Yanluo) eo an doue sinaat e relijion Bouddha, diwaller
ha barner en Ifern. Un doue a eil renk a gaver e Japan eo ivez, ha Yemma e anv.



https://br.wikipedia.org/wiki/Howard_Phillips_Lovecraft

Howard Phillips Lovecraft, anavezet ivez gant an anvioù H. P. Lovecraft pe
c'hoazh HPL (bet ganet e Providence, kêr-benn Rhode Island, d'an 20 a viz Eost
1890 - marvet e Providence, d'ar 15 a viz Meurzh 1937) zo ur skrivagner
stadunanat hag ivez unan eus krouerien lennegezh ar spont en XXvet kantved.
War-dro 60 danevell a zo bet savet gantañ, ur romant ha barzhonegoù ivez. 80 000
lizher savet gantañ zo bet adkavet, ha soñjal a reer en deus skrivet tremen
100 000, lod anezho war-dro 70 pajennad ; e wreg, Sonia Haft Greene, a anzavas
he doa distrujet ur valizennad lizheroù goude o disparti. Kement a zielloù zo
bet kollet, en o zouez re savet pa oa yaouank-flamm, ken n'haller ket gouzout
pegen bras eo e oberenn. Savet en deus pennadoù diwar-benn ar brederouriezh hag
ar skiantoù ivez, ha skridoù evit skrivagnerien all. Brud a zeuas dezhañ goude e
varv.

E varzhonegoù hag e zanevell gentañ, The little glass bottle ("Ar voutailhig
wer"), a skrivas pa oa c'hwec'h vloaz. E yaouankiz a gasas e Providence,
peurliesañ hep mont e darempred gant bugale a-oad gantañ. Peurliesañ e chome en
e di, gant ar rideozioù serret, dre ma oa diaes dezhañ gouzañv ar gouloù. D'an 3
a viz Meurzh 1924 e timezas gant Sonia Haft Greene, hag asambles e chomjont en
he zi dezhi, e karter Brooklyn e New York. E miz Ebrel 1926 e kuitaas Lovecraft
ranndi New York evit distreiñ da Brovidence da di e voereb koshañ, Lillian
Clark. Tri bloaz war-lerc'h e tispartias diouzh e wreg, hag e chomas e-unan
betek fin e vuhez.

Ijinañ a reas ur gosmonogiezh varzhus diazezet war doueed, krouadurioù ha
lec'hioù iskis, holl anezho bodet dindan an anv Mojenn Cthulhu, un anv ijinet
gant ar skrivagner August Derleth goude marv Lovecraft. An anv-se a gaver el
lodenn vrasañ eus skridoù Lovecraft, padal n'en deus biskoazh graet gantañ.

Klañvidik, e-unan, ha techet d'en em santout fall e oa H. P. Lovecraft, ha
peurliesañ e veze berr an argant gantañ. Daoust da se e kendalc'has da skrivañ
pe da reiñ alioù da skrivagnerien all. Dizehan e labouras, hag e lakaas embann e
destennoù e kazetennoù izelbriz anvet pulps, en o zouez ar gelaouenn Weird Tales
ma skrivas testennoù a bep seurt. Dre ma oa diaes dezhañ mont e darempred gant
an dud, ha dre ma seblante bevañ e diavaez ar bed e voe nac'het al lod brasañ
eus e destennoù, en abeg ma ne glotent ket gant ar pezh e oa lennerien ar
mare-se o c'hortoz.

Mervel a reas abalamour d'ur c'hrign-bev en e vouzelloù, ha diembann e chomas al
lodenn vrasañ eus e oberennoù. En e destamant e c'houlenne digant Robert H.
Barlow, unan eus e genskriverien, lakaat embann ar peurrest eus e oberenn. Met
Barlow ne reas ket, war-bouez un destenn nemetken bet embannet e 1938. Gant
mignoned da Lovecraft hag a laboure ivez evit Weird Tales, August Derleth ha
Donald Wandrei, e voe adkemeret ar gefridi. Asambles e kroujont an ti-embann
anvet Arkham House, evit lakaat embann oberennoù Lovecraft. A-drugarez dezho
neuze e voe skignet skridoù HPL, hag a dizhas ur berzh n'en doa biskoazh
anavezet pa oa bev.

Kalz skridoù zo bet savet diwar-benn Lovecraft, en o zouez H.P. Lovecraft contre
le monde, contre la viegant ar skrivagner gall Michel Houellebecq. Bez' emañ
ivez S.T. Joshi : a-drugarez dezhañ e voe brudet skridoù chomet dianav,
dreist-holl re skrivet gant Lovecraft evel ki skrivagnerien all. Hag ivez Lyon
Sprague de Camp : brudet eo e labour peogwir en deus lakaet war wel perzhioù
bredoniel ar skrivagner, a-benn kompren gwelloc'h e zoare da skrivañ hag e
bersonelezh.

Stag ouzh an Amzer eo mennozh diazez oberenn Lovecraft. Hervezañ ez eo bevennet
ijin mab-den evel m'eo bevennet hor skiantoù hag an traoù. Neuze e tle hon ijin
kreskiñ a-feur ma kresk hon anaoudegezh eus an traoù hag e teu neuze mab-den da
vezañ spontet gant "didrouz peurbadus an tachadoù divuzul." En diventelezh-se,
diazezet war an tachad hag an amzer, en em zebr an amzer e-unan, evel un naer o
tebriñ he lost. Ar "veaj"-se, avat, ne c'hell ket bezañ muzuliet gant sikour ar
matematikoù, rak diazezet eo war anken mab-den. Paket eo Lovecraft gant an anken
dirak an Amzer, ar pezh a weler en e oberenn, hag ar pezh a c'haller anvout
"gwirvoud boemus". Hervezañ e oa ar gwirvoud boemus-se "Ar gwirvoud nemetañ".

E romantoù Lovecraft ez eo kinniget ar bed evel un hollved tasmantet gant
nerzhioù kozh ha harluet hag a zo o c'hortoz distreiñ, evel al Leviathan.
Cthulhu, Yog-Sothoth, Azathoth pe Nyarlathotep eo an euzhviled a gaver an
aliesañ e skridoù Lovecraft. An Necronomicon, skrivet, sañset, gant an Arab sot
Abdul al-Hazred, zo ivez un "dudenn" a-bouez. Galv Cthulhu, bet embannet e 1926,
eo lodenn bouezusañ an hollved-se. Dodennoù all a gaver ivez evel ar follentez
(foll e oa e gerent), disterdra ar c'hredennoù, an dilignezadur, an unvaniezhioù
enep-natur, an estrengasoni, hag ar fed n'eo ar bed nemet touellerezh displijus
ha lous. E-touez an traoù a zisplije kalz da Lovecraft e oa ar mor, ha kement
tra o tont eus ar mor. Ar yenijenn a zisplije dezhañ ivez, hag e lakae da
glañvaat. War a seblant ne oa nemet ar c'hizhier a blije dezhañ, ha kalz anezho
a veze bepred gantañ en e di. Meur a wech ec'h embannas en defe kavet gwelloc'h
bevañ en XVIIIvet kantved.

An hunvre : setu aze un dodenn all a gaver stank en oberenn H. P. Lovecraft. Ar
braz eus e zanevelloù zo diazezet war hunvreoù en deus bet, hag eñ o kempenn
anezho evit o zreiñ da istorioù. Ar c'housked a oa ivez un dra a-bouez evitañ,
dreist-holl abalamour d'e yec'hed bresk. Kemend-se a weler en ul lizher a gasas
da Rheinhart Kleiner, deiziet 21 a viz Mae 1920 :

Evel-se e krogas loened treut an noz (night-gaunts) da aloubiñ e hunvreoù adalek
1896, goude marv e vamm-gozh hag ar c'hañv a zeuas da heul en e familh.

Ken bras eo bet berzh Lovecraft ur wech ma oa marv ken ez eus bet meur a
skrivagner o sevel skridoù diazezet war vojenn Cthulhu, evel da skouer August
Derleth, Clark Ashton Smith, Frank Belknap Long, Robert Ervin Howard, Robert
Bloch, Stephen King pe Colin Wilson. E bed ar bannoù-treset, ar rock pe er
sinema e kaver ivez roud eus gwallhunvreoù Lovecraft.

Evezhiadenn : ne zeuas ket a-benn Robert Ervin Howard da lakaat embann
danevelloù Lovecraft peogwir e varvas araozañ. Skrivet en deus diwar-benn mojenn
Cthulhu koulskoude (Cthulhu : the mythos and kindred horrors). Robert Ervin
Howard en em lazhas pa oa 30 vloaz, pa ouezas e oa marv e vamm. Levezon
Lovecraft a weler e labour Howard avat, en em anavezout a raent, hag o-daou o
deus labouret evit Weird Tales.

Lovecraft a zo bet "ki" tud all, en o zouez Harry Houdini. Skrivet en deus
troioù-kaer ijinet Houdini e riboulioù martezeüs Piramidenn veur Gizeh.
"Prizoniad ar Faraoned" eo anv an istor. Skrivet eo bet e 1924 evit Weird Tales.
Kalz skrivagnerien a gase o skridoù da Lovecraft, dezhañ d'o adskrivañ, met
paeet fall e oa evit en ober. Gwechoù zo ec'h adskrive frazennoù zo nemetken,
gwechoù all ec'h adskrive an istor penn-da-benn. Evitañ e oa un doare
kenskoazell naturel, setu perak n'en deus biskoazh embannet e oant bet savet
gantañ. Kantadoù a istorioù a vefe bet adskrivet gantañ.

Pa seller ouzh kenskriverezh Lovecraft e verzer e oa techet da vezañ
gouennelour. E-barzh The Horror at Red Hook ha The Street e teskriv enbroidi e
amzer evel tud war o diskar hag a c'hell bezañ dañjerus. E danevelloù zo evel
The Shadow over Innsmouth, Facts Concerning the Late Arthur Jermyn and His
Family e tispleg ez eo dañjerus ar meskajoù etre tud. E-barzh reoù all evel
Herbert West : Reanimator ez eus deskrivadurioù gouennelour diwar-benn tud ha
n'int ket gwenn pe a zo enbroidi. E wreg Sonia a oa ur Yuzevez eus Ukraina hag
embannet he deus he doa ranket adlavarout d'he gwaz eus pelec'h e teue-hi, pa
embanne hemañ evezhiadennoù enepyuzev.

Ar ouennelouriezh frank a gaver en e skridoù kentañ a ya da get en e skridoù
diwezhañ. Dre e skridoù neuze e weler e gemmoù a-fed mennozhioù politikel.
Tamm-ha-tamm e troas Lovecraft war-du ar sokialouriezh, ha diwezhatoc'h ec'h
anzavas en doa degemeret hep prederiañ raksoñjoù boutin e vetoù, evel ma skrivas
en ul lizher e 1937. Dislavaret en deus The Street, un danevell hag a zo
gouennelour da vat. E meur a geñver e seblant The Case of Charles Dexter Ward
bezañ adskrivadur The Horror at Red Hook, hep an evezhiadennoù gouennelour avat.

Tud zo, evel Michel Houellebecq (bet savet un arnodskrid diwar-benn Lovecraft
gantañ), a soñj ez eo ar ouennelouriezh hag an estrengasoni perzhioù pennañ
oberenn ha personelezh Lovecraft ; kreñvaet e vijent bet pa oa o chom e New
York, ha m'en deus dislavaret anezho diwezhatoc'h e vije evit klotañ gant an
dereadegezh sokial. Re all a soñj e teuont eus deskadurezh puritan Lovecraft,
hag lavarout a reont ivez eo bet kreñvaet ar mennozhioù-se gant e vevañ en
e-unan, e diavaez ar bed. Er c'hontrol e soñj d'ar re-se eo bet kemmet
mennozhioù Lovecraft goude e chomadenn e New York. Tabut a vez c'hoazh war se
hiziv an deiz.

Un diverradenn glok eus e soñj diwar-benn ar "gouennoù" hag ar sevenadurioù a
gaver e-barzh Selected Letters IV, embannet gant Arkham House (lizher 648 da J.
Vernon Shea, deiziadet eus ar 25 a viz Gwengolo 1933).



https://br.wikipedia.org/wiki/Homo_erectus

Homo erectus a oa ur spesad eus ar genad Homo hag en doa bevet e kreiz Azia hag
en Azia ar reter en Henoadvezh koshañ ar maen, etre war-dro 1 milion a
vloavezhioù ha 300 000 bloaz kent hon amzer. War-dro 400 000 bloaz eo roudoù
koshañ oaledoù oc’h emplegañ mestroni implij an tan : war gont an Homo erectus e
vezont lakaet.

Kement ha “den en e sav, sonn” e talv ger-ha-ger an anv Homo erectus e latin :
donet a ra a ziskrivadenn ar Pithecanthropus erectus gant Eugène Dubois e 1894.
D’ar mare-se e oa koshañ hendad daoudroadek Homo sapiens anavezet (n’eo ket gwir
ken hiriv-an-deiz).

Peurvuiañ e reer Homo erectus ag ar pitekantrop pe den Java, hag ag ar sinantrop
pe den Beijing. Abaoe ar bloavezhioù 1980 e soñj an darn vrasañ ag an
henzenoniourion e vefe mat bevennañ takad dasparzh douaroniel Homo erectus en
Azia ma voe bet lakaet ar relegoù skouer er gouloù.

Evit gwir e voe dizoloet karrekaenn (fosil) gentañ un Homo erectus war lec’hienn
henoniel Trinil (enezenn Java, Indonezia) e 1891 gant Eugène Dubois. Setu ma vez
graet Homo ergaster eus ar c’harrekaennoù a-oad gantañ bet diskoachet en Afrika,
ha Homo heidelbergensis eus re Europa ( a vije hendadoù douetus tud Neandertal).

E 2004 ez eas pelloc’h ar gaoz war dilec’hiadurioù Homo erectus, gant
dizoloadenn relegoù tud mentet bihan-tre, ha lesanvet neuze “Hobbited” anezhe.
Gouez da zizoloerion Homo floresiensis (anv gwir an “Hobbit”) e vefe hemañ un
diskennad da Homo erectus ; erruet e vije war an enezenn 70 000 bloaz zo
a-c’hwael, hag enni e vije c’hoazh 18 000 bloaz zo. Ur spesad korr e vefe deuet
da vout abalamour d’ar digenvezded (evel ma c’hoarvez alies war an inizi). Ne
sav ket razh an henzenoniourion a-du gant ar vartezeadenn-mañ, hogen an holl a
zegemer da wir ar fed e vije bet Homo erectus duac’h da verdeiñ war-du an
enezenn indonezat-se.

Karvanek mat, ha rakkarvenek mat zoken, e oa Homo erectus. Bout a oa dezhañ
eskern tev, un tal izel, un askorn kilpenn, ur baleg us-pod. Ne oa dezhañ elgezh
ebet.

Etre 1,50 ha 1,65 metr sav a oa dezhañ ; pouezañ a rae etre 45 ha 55 kilogramm ;
hag etre 850 ha 1 100 cm3 e oa e varr-klopenn (etre 1 100 ha 1 700 evit Homo
sapiens).

Heñvelderioù zo etre ment e gorf ha kenfeurioù e izili gant re Homo sapiens (an
dud a-vremañ).

Kutuilherion frouezh ha brouskon, gagnaouaered ha hemolc’herion loened bihan pe
vihanoc’h, pe vras a-wezhoù (evel an olifanted), e oa ar bitekantroped (razh an
Homo erectus dre astenn). Ar spesad kentañ e voe a vestronias an tan, 400 000
bloaz zo (oaledoù dizoloet e Menez-Dregan (e Breizh) ha Vértesszőlős (Hungaria),
hogen dre mard int bet diskoachet en Europa e vefe gwell komz eus Homo
heidelbergensis). A-drugarez d’ar vestroni-mañ e c’helljont gober ostilhoù
efedusoc’h, poazhañ o boued, tommañ dezhe ha derc’hel al loened-preizh a-bell.

Gwellaet o doa kalvezerezhioù ar benañ hag astennet skalfad an ostilhoù : aozet
o doa an daouduegoù ha bouc’haligoù kentañ, heverk ag an Acheulean. An dra-se a
ziskouez ur cheñchamant a-fet emzalc’h.



https://br.wikipedia.org/wiki/Homeros

Homeros (Ὅμηρος : Hómēros e henc'hresianeg) a lavarer war e zivout e oa ur barzh
gresianek eus penn diwezhañ an VIIIvet kantved kent J.K. Eñ eo ar barzh koshañ
eus Henc'hres a zo deuet e oberennoù betek ennomp : an Ilias hag an Odisseia.
Koulskoude e c'hallfed lavaret eo ken kozh all skridoù Hesiodos.

Didro-kaer e veze graet "ar Barzh" anezhañ gant ar tud an Henamzer. Skrivañ a
reas Victor Hugo diwar e benn en e skrid William Shakespeare : "Ganet eo ar bed,
Homeros a gan. Evn sklêrijenn an deiz eo hennezh".

Dicunt Homerum caecum fuisse, a veze desket er yezhadurioù latin: lavaret e vez
e oa dall Homeros. War div elfenn a gaver en e skridoù eo harpet ar soñj-se.

Koulskoude en deus merket Martin P. Nilsson, e-barzh Homer and Mycenæ (1933), e
veze graet "tud dall" da gustum eus ar varzhed, e broioù zo eus ar Slaved.
Kollet ar gwelet : broudet an eñvor sañset. E kevredigezhoù gwezhall ivez e veze
un den dall evel un arouez : an hini a wel an disgwel dreist, ne wel ket hemañ
drezañ e-unan. Evel korf un doue eo. Skouerioù zo : lakaomp Tiresias pe Oedipus.
An hini kentañ skoet dall abalamour d'ur vallozh, roet dezhañ avat galloud an
divinour evit kempouezañ. An eil zo skoet dall pa krog da welet ar wirioniez :
pezh a zigas anezhañ d'ur seurt santelezh. Marteze eo dallentez Homeros eus ar
seurt-se.

Eus a C'hios, Smirna, Kyme pe eus a Kolofon e vefe Homeros hervez tabutoù bet
etre tud ar c'hêrioù-se en Ionia. Lukian eus a Samosata (tro-dro120–goude 180),
e-barzh e skrid Istor gwir (II, 20), a rae ur babilonian eus Homeros, kaset evel
un ostaj (e gresianeg homêros) e-touez ar C'hresianed, setu deuet e anv.
Proklus, prederour ha den gouieziek (412–485), a echuas ar c'haozioù en e skrik
Buhez Homeros, gant al lavarenn : hemañ a voe ur sitoian d'ar bed da gentañ.

Lakaet e vez war e gont da vezañ kompozet an Ilias hag an Odisseia. Savet en
dije an hanez farsus Batrachomyomachia (emgann etre raned ha logod, An Ilias
luadennet) ha Kanoù Homeros daoust ma vezont gwelet evel pezhioù deveret goude
ma varvas.

Ar meurgan fentus Batrachomyomachia (emgann ar raned hag al logod), savet war
batrom an Ilias, hag an Himnoù Homerek a vez lakaet war e anv, goude ma vez
lavaret int bet skrivet un tamm diwezhatoc'h.

Dre vras e c'haller lavarout e talveze anv Homeros kement ha barzhoniezh
meurganel penn-da-benn, evel ma talveze hini Hesiodos kement ha barzhoniezh
didaktek.

Se zo kaoz e vez staget e anv ouzh titloù ar meurganoù ar C'helc'hiad Troian.
Gant Homeros, gouez da Arc'hilokos Paros, e oa bet skrivet ar Margites, ur skrid
fentus.

Soñjal a rae ar skriverien en Henamzer e kane Homeros pezh a zegouezhe en gwir,
hag e voe eus Brezel Troia. Lavaret e veze ganto ivez pezh a lavaras Odisseus
(Ulis) d'ar barzh Demodekos (Od., VII, 489–491) :

En XIX vet kantved c'hoazh, a-benn kavout al lec'hioù diskrivet e-barzh an
hanez, setu Heinrich Schliemann da gregiñ e furcherezh en Azia Vihanañ. Pa
zizoloas dismantroù ur gêr anvet Troia, ha re unan all Mikenai e soñjed degas
prouiñ komzoù Homeros : ha setu e vije bet adkavet maskl aour Agamemnon, skoued
Ajaks, hanaf Nestor ha kemend-all. Hevelebiñ a rejont ar gevredigezh kanet gant
ar barzh ouzh ar sevenadur Mikenae.

* « La Méditerranée d'Homère. De la guerre de Troie au retour d'Ulysse », Les
collections de L'Histoire, n° 24, Gouhere-Gwengolo 2004 [e galleg].



https://br.wikipedia.org/wiki/Hesiodos

Hesiodos (Ἡσίοδος, Hêsíodos e henc'hresianeg, Hesiodus e latin) a oa ur barzh
hellazat eus ar VIIIvet kantved a-raok JK. Ganet e vije Hesiodos en Askra, ur
vourc'hadenn eus Beotia.

Tra ne ouzer diwar e benn nemet pezh a skriv en e varzhonegoù. Dre deir gwech
e-barzh Al Labourioù hag an Deizioù e ro un dornad munudoù diwar-benn e vuhez.
Un draig a lavar ivez en e Deogonia.

E dad a deue eus Kume en Eolia, ur vro eus Azia-Vihanañ entre Ionia ha Troas. Pe
anv e oa, n'ouzer ket. Dios e vije bet, hervez an hengoun, met kement-se a deuje
eus treuzkompren ur rannbennad «Πέρση, δῖος γένος}} / Pérsê, dĩos génos »
(Labourioù, v. 299), komprenet evel « Perses, mab da z-Dios » e-lec'h « Perses,
mab hael ». Perc'henn e oa d'ur seurt embregerezh aocherezh a voe rivinet
gantañ.

Treuziñ ar mor a reas neuze, ha mont da chom da Askra ma prenas un tamm douar
e-harz ar Menez Helikon. Eno e timezas gant Pycimède, ha daou vab o doe:
Hesiodos ha Perses.

Ul lec'h paour e oa Askra. Hervez Hesiodos e oa ur « bourk milliget, drouk d'ar
goañv, kriz d'an hañv, morse ne veze plijus » (Labourioù, v. 640). Pa zeuas ar
c'houlz da rannañ hêrezh e dad e savas bec'h etre e vreur Perses hag eñ, hag ur
prosez e voe etreze. Gant rouaned Askra e voe lavaret edo ar gwir gant Perses.
Hemañ a gasas goude se e stal da Gernetra, hag ez eas war-lerc'h da c'houlenn
arc'hant digant e vreur a gasas anezhañ da sutal. Ha Perses, droug ennañ, a
c'hourdrouzas Hesiodos , prest d'ober ur posez all d'e vreur. Hiroc'h n'ouzer
ket.

Evit reiñ un tamm skiant d'e vreur hag e skoazellañ da gaout ur vuhez yac'h ha
da verañ e beadra evel a zo dleet e savas Hesiodos ar varzhoneg Al Labourioù hag
an Deizioù.

Ouzhpenn labourat an douar e oa un aedes anezhañ, da lavarout eo ur barzh a save
barzhonegoù evit o reiñ da glevet d'an dud. E C'halkis en Eubea, e kemeras perzh
en ur genstrivadeg barzhoniezh aozet gant mibien ar roue Amfidamas da lidañ
obidoù o zad. Trec'h e voe war ar genstriverien all gant ur varzhoneg a gane
enni talvoudegezh al labour-douar hag ar peoc'h. Un trebez a voe roet dezhañ
evel gopr ha dediet e voe gantañ da Vuzezed ar menez Helikon.

Mervel a eure en Askra. Pa voe distujet ar gêriadenn gant tud Tespia, e tec'has
an annezidi da Orc'homenos. Hervez testeni Aristoteles en e Bonreizh Orc'homenos
e voe dastumet ludu korf ar barzh, war-lerc'h un orakl, gant tud ar gêr-se, ha
lakaet e-kreiz o agora, e-kichenik bez Minias, haroz ar geoded en-eeun. E-giz-se
e voe lakaet Hesiodos gant an annezidi da ziazezer o c'hêr (οἰκιστής}} /
oikistês e gregach).

Komz anezhañ e-unan en deus graet Hesiodos en e oberenn: karout a ra ar vuhez
sioul war ar maez, an dilontegezh hag ar reizhded, doujañ ouzh ar relijion betek
bout kredus, hep klask plijout d'ar roue, trawalc'h dezhañ reiñ skoazell d'e
genvroiz, a brezege dezho ar vuhezegezh vat gant gwerzennoù brav. Gantañ eo bet
ijinet ar varzhoniezh didaktek. Delwennoù a voe savet dezhañ war-lerc'h e varv e
Thespies, Olimpia ha war ar menez Helikon.

Kanet e voe e varzhonegoù gant ar rapsoded ha brud bras a deuas dezho evel-se.
Kalzig a varzhed a zo bet awenet gant Hesiodos, hag en o zouez

Mard eo anavet anv Hesiodos eo abalamour m'en deus skrivet diwar-benn ar
mojennoù kozh en e oberennoù, ha dreist-holl Teogonia hag Al Labourioù hag an
Deizioù .



https://br.wikipedia.org/wiki/Hayao_Miyazaki

Hayao Miyazaki (宮崎 駿) a zo ur mangaka, ur filmaozer tresadennoù-bev japanat ha
kenkrouer Studio Ghibli. Ganet eo d'ar 5 a viz Genver 1941 e Tokyo, e Japan.

Tost dianavezet er c'hornôg war-bouez an dud sot gant ar manga betek embannadur
etrevroadel Mononoke Hime e 1999, e filmoù o deus hiziv an deiz ur berzh bras e
pep lec'h er bed ha dreist-holl e Japan e-lec'h m'o deus e filmoù graet
rekordoù.

E filmoù a vez alies savet diwar ar memes temoù pennañ : an darempred etre an
denelezh hag an natur, an ekologiezh hag an deknologiezh, hag an diaester da
chom Peoc'helour en ur bed ma vez brezel. Tudennoù pennañ e filmoù a vez
peurvuiañ merc'hed yaouank pe kreñv ha dizalc'h, hag an dud "drouk" o deus
perzhioù n'int ket gortozet en tresadennoù bev boas, hag a lak da soñjal er
c'h/kami eus ar relijion shintoek.

E oberennoù a vez peurvuiañ graet evit ar vugale hag an dud gour, war-bouez
Mononoke Hime hag a zo feulsoc'h eget ar re all. E Japan ez eo lakaet ken barrek
ha Osamu Tezuka, hag er c'hornôg e vez alies keñveriet gant Walt Disney.

Resev a ra enoroù ar gazetenn Time e 2006 ar pezh a lak anezhañ evel unan eus ar
personelezhioù asiat gant ar muiañ a levezon.

Ganet d'ar 5 a viz Genver 1941 e Tokyo (e karter Akebono e arondisamant Bunkyo),
eilvet en ur familh pevar paotr, (Arata (ganet e miz Gouere 1939), Yutaka (ganet
e miz Genver 1944), ha Shirō), e bugaleaj a zo merket gant ur Japan distrujet
gant an eil brezel bed. Oberennoù Miyazaki a vo awenet-tre gant an darvoud-se.

E zad, Katsuji Miyazaki, a zo neuze rener Miyazaki Airplane, un embregerezh
sevel kirri-nij a oa d'e vreur (eontr Hayao) hag a produe gouarnoù ar Zero
(Karr-nij japanat). Kavet e vez ur bern a daveoù d'ar c'hirri-nij pe d'an oabl
dre vras e oberennoù Miyazaki, awenet gant endro labour e zad..

Mamm Hayao a zo bet tapet gant ar torzhellegezh melkeineg, chom a ra d'an
hospital, a-raok distro en ti e-pad nav bloaz. Hayao a oa tost dezhi, ar pezh a
zo diskouezet er film Tonari no Totoro. Shirō Miyazaki, breur yaouer Hayao a
laro ez eo diazezet tudenn Dora e-barzh Tenkū no Shiro Rapyuta war hini o mamm,
evit ar pezh a denn diouzh ar bersonnelezh..

Terc'hout a ra kuit ar familh Miyazaki ar brezel o tilojañ e 1944 ha 1945 (O
vont da skouer da prefeti Tochigi, e Utsunomiya ha Kanuma, e norzh Tokyo).
Labouradeg Miyazaki Airplane a oa e Kanuma. Hayao a anavezo teir skol disheñvel
e c'hwec'h bloaz : etre 1947 ha 1949 ez eo enskrivet en ur skol kentañ derez eus
Utsunomiya, e 1950 e ra e studioù e skol Omiya e karter Suginami Tokyo, dre m'eo
staliet ar familh e gêr-benn, eus 1951 da 1955 e Skol Eifuku. Tremen a ra e
bloavezhioù lisead e Skol Omiya (1956 ha 1957) hag el lise Toyotama (1958),.

E-pad e bloavezh lise diwezhañ e tizolo ar c'hentañ tresadenn-bev japanat e
livioù, Hakuja den eus an animatour Yabushita Taiji eus ar studio Toei, awenet
gant ur gontadenn a vro Sina. Evit Hayao e vo ur cheñchamant bras en e vuhez ;
laret a ra bezañ e karantez gant an harozez, Pai-nyan, ha bezaén bet leñvet an
nozvezh a-bezh. Plijout a rae kalz dezhañ oberennoù Osamu Tezuka ha pleustriñ a
ra war an tresañ, oc'h ober tresadennoù kirri-nij er penn-kentañ, evit ober ar
memestra ha Tezuka, met merzout a ra ne c'hell ket tresañ an tudennoù. Un
devezh, merzout a ra ne rae nemet kopiañ stil Tezuka, deviñ a ra neuze holl ar
mangaioù treset gantañ ; laret en deus bezañ kavet e oa diaes-tre krouiñ e stil
dezhañ. E 1962, kregiñ a ra gant studioù ekonomiezh e Gakushuin ha skrivañ a ra
un dezenn war an industriezh japanat. Ar memes bloavezh, mont a ra en ur
strollad enklaskoù e Gakushuin war al lennegezh evit ar bugale.

Kregiñ a ra Miyazaki da labourat e miz Ebrel 1963 evel esaouener er studio Toei.
Anavezet eo gant e labour war Garibā no Uchū Ryokō (1965) ; dre m'en deus ket
kavet fin ar film dedennus e kinnig unan all, a zo asantet ha enbarzhiet er
film. Goude ur gourdonadeg tri miz, labourat a ra war ar film Wan wan
chushingura, ha war kentañ heulienn skinwell ar studio, Ôkami Shônen Ken,
kevezer Tetsuwan Atomu eus Osamu Tezuka. Resev a ra ur gopr a 19500 yen (e randi
e karter Nerima a goust dezhañ 6000 yen).

Pa grog e 1964 kudennoù sindikat er studio, kemer a ra Miyazaki penn ar
manifesterien ha dont a ra da vezañ sekretour pennañ sindikat al labourerien.
Isao Takahata a zo neuze besprezidant ar sindikat. D'ar c'houlz-se e kej gant
Akemi Ota, hag a zo animatourez er studio ivez. Dimeziñ a rint e miz Here 1965 ;
ar c'houplad yaouank a ziloj neuze da Higashi-Murama.

E 1965 e vo ivez kroget gant ur genlabour etre Hayao ha Takahata gant ur
raktres, Hassuru Panchi. Pa grogo Takahata da labourat war ar film Taiyo no oji
: Horusu no daiboken, Miyazaki, oadet a 22 vloaz, a ginnig kemer perzh er
raktres., hag a kemer evel e chañs diwezhañ labourat war filmoù hir ha paouez
gant an heuliennoù skinwel. Takahata, Miyazaki ha Yasuo Otsuka en em engouestl
da echuiñ ar raktres, ne vern ar pezh a c'hoarvezfe. Ar film, embannet d'an 21 a
viz Gouere 1968, a vo ur c'hwitadenn kenwerzhel.

Ar memes bloavezh, Miyazaki a labour gant e wreg war stumm japanat ar c'hazh e
heuzoù : Nagagutsu o haita neko gant ar perzh animatour pennañ,. E 1969, ober a
ra war-dro lodennoù ar film Sora tobu yūreisen, ur film hir, atav gant e wreg..

Ar c'houplad a roio ar vuhez da daou mab : Gorō Miyazaki, a vo, eñ ivez,
filmaozer, o labourat a-wechoù evit studio e zad, e Genver 1967 hag un eil,
Keisuke, arzour graet gantañ engravadurioù ha tudennigoù e koad, en o zouez e
vez gwelet er film Mimi wo sumaseba e miz Ebrel 1969,. Dilojañ a ra ar familh e
Tokorozawa er prefeti Saitama e 1970. Kuitaat a raio e wreg he labour evit ober
war-dro ar baotred.

Er memes tro, Miyazaki a labour war heuliennoù skinwel : Mahotsukai Sally,
Himitsu no Akko-chan' ha kregiñ a ra d'ober mangaioù. Sabaku no Tami a vo
embannet etre miz Gwengolo 1969 ah miz Meurzh 1970 e Shōnen Shojo Shinbun dindan
an anv-pluenn Akitsu Saburo.

Kemer a ra perzh e 1970-71 da luskad ur film savet gant Okeda Horoshi, Dobutsu
takarajima, savet diwar ar romant Treasure island anavezet mat skrivet gant
Stevenson e-lerc'h ma vez gwelet un dudenn ouzhpennet diwar c'hoant Miyazaki :
Cathy, ur plac'h yaouank gant blev ruz gwisket e glas, hag a vo gwelet meur
a-wech e stummoù disheñvel.

E 1971, mont a ra kuit Miyazaki eus ar studio Toei ha mont a ra gant Isao
Takahata ha Yoichi Kotabe er studioioù A-Pro.

Mont a ra gant Yutaka Fujiota (prezidant Tokyo Movie) e Sveden evit klask kaout
ar gwirioù a-benn sevel ur film evit Pippi Långstrump (Nagakutsushita no Pippi),
dre m'o doa dija savet storyboardoù evito, hag evit eskemm gant skrivagnerez al
levr, Astrid Lindgren. Ne deuont ket a-benn da gaout ar gwirioù ha nullet eo ar
raktres.,. Ar veaj-mañ a vo an hini kentañ e-maez Japan, ha gweledva Skandinavia
a vo implijet en e filmoù, e-barzh Majo no takkyūbin da skouer, lec'h m'eo
diazezet neuz Koriko war Stockholm..

An triad Miyazaki, Takahata, Otabe a aozo meur a lodennoù evit an heulienn
japanat Rupan sansei hag ar film berr Panda Kopanda. E 1973, an heulienn Panda
Kopanda, amefuri sakasu no maki a zeuio maez hag adkavet e vez dija e dremm ar
panda, tresoù Tototro.

E miz Even 1973, an triad a za kuit eus A-Pro evit Zuiyo Pictures, ur stusio
ezel eus Nippon Animation,. Labourat a reont e-pad pemp bloaz war ar World
Masterpiece Theater (世界名作劇場 Sekai meisaku gekijō, pe Meisaku hepken), heulienn
japanat awenet gant romantoù europa, hag evit al lodenn brasañ treuzkaset e
Bro-C'hall.

E 1978, Miyazaki en deus kroget d'ober war-dro al lodenn aozañ. Sevel a ra neuze
un heulienn 26 lodenn a 26 munutenn pep hini anvet Mirai shōnen Conan (Conan,
mab an dazont). An heulienn-se diazezet war ar romant evit ar vugale The
Incredible Tide gant Alexander Key, a gomz eus temoù tost d'ar re a vo e-barzh
Naushika (bed post-apokaliptek, kudennoù ekologel) pe Laputa ha kinnig a ra ar
c'hentañ mekanikoù nij krouet gant Miyazaki.

Ar memes bloavezh, ur reporter yaouank - Toshio Suzuki - lakaet da labourat en
ur gazetenn nevez, Animage, a galv Takahata evit komz dezhañ eus Taiyo no oji :
Horusu no daiboken, dre ma oa e soñj skrivañ ur pennad war-c'horre evit e
rubrikenn. Takahata a gomzo dezhañ e-pad un eur, hep menegiñ Taiyo no oji, dre
ma gomz eus ar raktresoù nevez savet. Reiñ a ra ar pellgomz da Miyazaki, a gomz
dezhañ eus Taiyo no oji hag a goulenn c'hwezek pajenn e Animage. Suzuki ne
menego hini ebet eus an daou en e bennad, met na zisoñjo ket anezho.
Diwezhatoc'h e vo produktour e penn ar Studio Ghibli ha mignon gant Miyazaki.

E 1979 ez a er Tōkyō Movie Shinsha. Ar memes bloavezh, embann a ra e c'hentañ
film aozet gantañ : Rupan sansei: Kariosutoro no shiro. Deuet eo ar film-se da
vezañ ur c'hlasel ha merkout a ra ul lodenn pouezhus e red-micher Miyazaki.
Suzuki ha Miyazaki a gej evit ar wech kentañ. Miyazaki a ra evel ma ne vefe ket
amañ ha nac'h a ra zoken bezañ kemeret e foto gantañ. Daoust d'an darvoud-se,
Suzuki a gendalc'ho da skrivañ war labour Miyazaki e-barzh Animage.

Ar bloavezh goude, Miyazaki a labour evit Telecom Animation Film ha kemer ar ra
perzh kelenner an animatourien nevez. D'ar memes c'houlz e aoz al lodennoù 145
ha 155 evit an heulienn Rupan sansei hag implij a ra Telecom, anv an
embregerezh, evel anv-pluenn.

E 1982, aozañ a ra c'hwec'h pennad kentañ evit an heulienn Sherlock Holmes (hag
a vo skignet e 1984–85) e kenproduadur gant ar skinwel italianeg Rai. An
heulienn-se a gont troioù-kaer Sherlock Holmes gant loened antropomorfek.

D'ar mare-se eo e raio anaoudegezh da vad gant Suzuki, o komz dezhañ eus e
soñjoù raktresoù evit an dazont. Kinnig a ra hemañ sikour anezhaén o kregiñ gant
Kaze no Tani no Naushika. Narch'et e vez dezhañ gant ur bern produerien, a
c'houlenne d'ar c'houlz-se mangaioù pe sonerezh a-raok asantién ur raktres. Ne
ziskalon ket Suzuki, h alakaat a ra e Animage Naushika e stumm manga. Ar manga a
raio berzh ha dilennet eo manga karetañ lennerien Animage ar bloaz goude. Embann
a ra ivez Miyazaki Shuna no tabi, ur manga tost a-walc'h ouzh Mononoke Hime.

E 1983, ar raktres ober ur film gant lodennoù kentañ Naushika a zo lañset. Dre
ma z'eus dale gant ar produadur, embannet e vez un destennig e Animage evit
klask war-lerc'h animatourien all. Hideaki Anno (hag a zo anavezztoc'h evit e
labour war Neon Genesis Evangelion), a responto d'ar galv ha kemeret e vo
diouzhtu evit labourat war lodenn pouezhusañ ar film dre m'eo Miyazaki bammet
gant talvoudegezh e labour. E miz Du 1984 e teu maez ar film er salioù Japanat.
Bez e vo lostoù hir dirak sinemaioù ar vro..

A-drugarez da berzh ar film Naushika e savo Miyazaki e 1985 ar studio Ghibli
(diazezet e karter Sunigami, e Tokyo), gant Isao Takahata. Er batimant e oent
abaoe miz Ebrel 1984. Berzh ar film ha savidigezh ar studio a gemer plas en ul
lodenn diaes eus buhez Miyazaki dre m'eo marvet e vamm ur bloaz a-raok
embannadur ar film, e miz Gouere 1983, d'an oad a 71 bloaz.

Kemer a ra Miyazaki an diviz d'ober dresit-holl tresadennoù-bev hir, pdaoust ma
vez kavet dreist-holl e Japan heuliennoù hag OAVoù. Produiñ a ra neuze
tresadennoù-bev gant ur frekañs izeloc'h, met gant un dalvoudegezh brasoc'h.
Kentañ raktres ar studio a zo ar film Tenkū no shiro Rapyuta a vo embannet e miz
Eost 1986.

Anavezet e vo muioc'h c'hoazh gant embannadur e 1988 eus Tonari no Totoro. Ar
film a raio berzh e Japan ha lodenn vrasañ ar Japaniz a anavez hiziv an deiz
tudenn Totoro, a zo deuet da vezañ arouez ar studi Ghibli. Ar ganaouenn
digoradur, kanet gant Azumi Inoue, a zo ivez ur ganaouenn desket alies gant ar
bugale Japanad er skol-vamm. Hogen, pa gomz Toshio Suzuki eus ar raktres da
produerien Tokuma evit ar wech kentañ e 1986, nac'het e vo diouzhtu. Ar
memes-tra eo bet pa voe klasket un eil wech, o strollañ Totoro (aozet gant
Miyazaki) gant Hotaru no Haka (gant Takahata). Al labour war an daou film a grog
pa roio sikour embanner Hotaru no Haka d'ar studio. Labourat a raio ar studio
war an daou film d'ar memes tro. Kement-se a vo daou vloavezh diaes evit
Miyazaki hag e skipailh, a ranke plijout da daou ti-embann d'ar memes tro
(Totoro o vezañ ivez diazezet war ul levr, evit ar vugale) hag ober gant daou
skipailh animatourien.

Un nebeut goude embannadur ar filmoù-se, Miyazaki a azez dirak un ti-gar un
devezh pad evit sellet eus fiñv brozhoù ar merc'hed o tremen. Ar pezh en deus
gwelet a vo diskouezhet en e film Majo no takkyūbin, dre m'he deus an harozez ur
vrozh du sorserez. Berzh a raio ar film. Diazezet war levr Eiko Kadono, en em
gavout a raio e kentañ plas ar box-office Japanad er bloavezh 1989, o rastelañ 2
170 milion yen hag o desach 2 604 619 den.

Suzuki, mignon bras da Miyazaki ha Takahata, a labour evit ar studio goude Majo
no takkyūbin ha dont a ra da vezañ produour adalek ar film da c'houde, Omohide
Poro Poro.

Bevaén a ra ar studio amzerioù diaes e-pas produadur Majo no takkyūbin. Daoust
da se, boujedenn ar film a oa an doubl eus hini Totoro, kalite ar skeudennoù a
oa gwelloc'h, an animatourien a c'houneze nebeutoc'h e-keñver al labour graet.
Paeet e oent d'ar pezh, dre skeudennoù pe tresadennoù, o c'hounez war-dro kant
mil yen dre miz. Evit chom hep ma varfe ar studio, Miyazaki ha Suzuki o deus
divizet enbarzhiañ o labourerien dre vac'had er studio, evit gellout stummañ
animatourien all. Miyazaki a soñj en ur steuñvig simpl evit ar studio : krouiñ
un en-dro labour dereat evit stummañ hag henchañ an animatourien yaouank.
(Lodenn vrasañ an animatourien a zo etre 18 ha 25 bloaz).

E 1992 e embanno ar studio ar film Kurenai no Buta(anavezet ivez evel Porco
Rosso), a gont istor ur goprsoudard italian bet treuzfurmet e pemoc'h, blenier
dournijerez er mor Adria er bloavezhioù 1920. Ar film-se a zo disheñvel eus
filmoù boas Miyazaki, dreist-holl dre ma vez kavet un haroz gour hag un istor
lec'hiet en ul lec'h gwirion.

E memes devezh ha embannadur Porco Rosso ez eo igoret burevioù nevez ar Studio
Ghibli e banlev kornog Rokyo.

E 1994 ez eo embannet Pompoko, eus Takahata, a ra berzh a-drugarez d'an harozed
hanter-rakoun, hanter-broc'h.

E 1996 e vez sinet un emglev etre Walt Disney Company hag ar Studio Ghibli, hag
a stummo ar strollad Disney-Tokuma, karget da dasparzhañ filmoù Ghibli (e
diavaez an DVDoù) er bed, o kontaén ar Japan, met ket peurest Azia. D'ar
c'houlz-se, Miyazaki en doa diaesterioù da choaz etre daou raktres, ha lâret en
deus da Suzuki en doa c'hoant ober an daou er memes koulz. Ar raktresoù a oa
Boro ar viskoulennig, istor beaj ur viskoulenn betek ar gwezenn e-kichen, ha
Mononoke Hime. Suzuki a gendrec'h anezhañ d'ober Mononoke a-raok , dre ma z'eo
diaesoc'h ober filmoù birvidik tremenet un oad. Miyazaki en doa neuze 54 bloaz.
Marteze e oa e chañs ziwezhañ aozañ ur film evel Mononoke. Miyazaki a heuil
kinnig e mignon hag embann a ra Mononoke Hime e 1997.

Ar film a zo diskleriet evel film diwezhañ Miyazaki gant ar c'hazetennoù goude
un emvod kelaouiñ lec'h m'en deus lâret Miyazaki "D'am soñj ez eo ar film
diwezhañ a rin en doare-mañ". Plijout a ra da Miyazaki bezañ aze evit holl
pazennoù krouadur e filmoù hag o wiriañ pep tresadenn, un dre un, ar pezh en
deus graet evit pep film. Mononoke a lako anezhañ da vezañ skuizh e-pad daou
vloaz. E oad ne aotree ket anezhañ da kemer kement a perzh en e raktresoù. Lâret
en deus e teue da vezañ gwen e zaoulagad ha gorrek e zaouarn ; ne gred ket e
c'halfe ober pep tra evel a-raok. Ar c'hazetennoù a ra hep fin e frazenn ha
diskleriañ a reont leve Miyazaki.(en) The future -- Is Miyazaki retiring?
Nausicaa.net</ref>.

Ar film a zo kemeret evel ur bennoberenn ha berzh Miyazaki a gresk fonnus kement
el live broadel hag etrevroadel. Dasparzhet eo e meur a vroioù, Bro-C'hall en e
zouezh (e 2000) gant Miramax (Disney) a c'houlenno da Hayao troc'hañ ar film
evit an embannadur etrevroadel. Nac'h a raio Miyazaki. Ur berzh vras a lako ar
film kentañ er box-office japanat, o tipaseal E.T. the extra-terrestrial gwelet
muioc'h eget trizek million gwech (dipaset e vo goude gant Titanic).

Miyazaki a za kuit eus ar studio Ghibli d'ar 14 a viz Genver 1998 evit sevel ur
framm nevez : Butaya (Ti ar pemoc'h, e-kichen ar studio Ghibli. Adalek ar
mare-se, Miyazaki en deus diskleriet e "leve" e fin pep hini eus e filmoù, met
hep dont a-benn : dirak ar goulonder stalie goude marv Yoshifumi Kondō, ar 16 a
viz Genver 1999, Miyazaki a zeu en-dro er studio Ghibli evel shochō (ar pezh a
dalv tamm-pe-damm "penn ar servij").

Goude ur hir mare a vakaénsoù e gej gant merc'hed ur mignon ; unan anezho a
aweno anezhañ evit e film Sen to Chihiro no Kamikakushi. E 2001, Miyazaki a echu
aozadur ar film ha diskleriañ a ra, e-pad un emvod kelaouiñ, ez eo e film
diwezhañ. Ar film-se a vo berzh brasañ e bro Japan (o vont dreist da Titanic)
gant 23 milion a dont e-barzh, hag a vo ivez gwelet mat er bed a-bezh o
c'hounezout ur bern prizhioù (en o-zouez an arzh aour e Berlin, ar wech-kentañ
evit un dresadenn-bev, hag Oscar an tresadenn-bev gwellañ e 2002).

E 2003 ez eo embannet Neko no ongaeshi, a vo produet gant Hiroyuki Morita, ha
fin 2004, Hauru no Ugoku Shiro embannet e Japan. Kont a ra istor ur plac'h
yaouank treuzfurmet e maouez kozh. Awenet eo bet Hayao gant ur romant Diana
Wynne Jones anvet Howl's Moving Castle.

Gounez a raio ul leon aour evit e red-micher a filmaozour e Mostra Venizia e
2005. E-pad un emvod kelaouiñ, diskleriaén a ra : "N'on ket bet gwall entanet er
penn-kentañ dre ma seblante bezañ ur priz evit ar re gozh. Met lâret eo bet din
ez eo bet roet ar peiz-maén da tud a oa atav oberiant, evel Eastwood, neuze 'm
eus asantet anezhañ. C'hoant am eus krouiñ filmoù a ro awen d'ar vugale."

E 2008 e embann ar film Gake no ue no Ponyo, a kont troioù-kaer ur paotrig pemp
bloaz hag ur priñsez pesk ruz c'hoant ganti bezañ un den. Ar film-mañ a merk ur
kemm pouezhus a neuz grafek dre ma 'z eo graet an tresadennoù e pastel hag ar
CGI n'eo ket bet implijet. Toshio Suzuki en deus lâret ez vez « 70 % da 80 % eus
ar film a dremen er mor ». Deuet eo ar film er-maez e miz Gouere 2008 e Japan ha
skignet e-pad ar Mostra di Venezia 2008 evit an arvesterien european.



https://br.wikipedia.org/wiki/Gwreg

Ur wreg zo un den deuet d'he ment, dezhi reizh parezed ar wazed, hag en oad da
zougen bugale. Gwragez a vez lavaret el liester. Komzet e vez eus gwragez ha
merc'hed yaouank. Peurvuiañ e reer an anv gwreg eus ur plac'h pe ur vaouez
dimezet.

Buhez ur plac'h en Europa ar c'hornôg en hon amzer a zo bepred mont da wreg ha
da vamm, da lavarout eo dimeziñ pe "paksiñ", rak an holl draoù-se a ya a-unan
hervez an divezoiriezh kristen en deus merket don-tre ar stuzegezh, met
digreskiñ a ra an euredoù sivil keit ha ma kresk ar PACS-où. A-raok-se, an hini
na zimeze ket a chome da vatezh gant he zad, pe a yae d'ar gouent er broioù
katolik. Darn a yae da vitizhien da di tud pinvidikoc'h. Un nebeudig a yae da
c'histi er c'hêrioù.

En Europa ar Grennamzer, ha betek kreiz an ugentved kantved, ne veze ket dimezet
an dud dre garantez, goude ma oa ar pep gwellañ hervez al lennegezh. Aozet e
veze an dimezioù gant an tadoù, pe an ezhec'h. Ret e oa d'ar wreg bout gwerc'h.
Argouroù a veze roet gant tad ar wreg d'he gwaz. Ar wreg a chome er gêr d'ober
war-dro an ti, da sevel ar vugale. Ar merc'hed ne vezent ket skoliet nemeur, pa
vezent.

Un avoultrerez eo ar wreg he deus darempredoù gant ur gwaz ha n'eo ket he fried.

Peurvuiañ hiriv e talv gwreg kement ha maouez dimezet. Komzet e vez eus gwreg un
den, hag enebet e vez ouzh ar ger gwaz neuze, pe ouzh ar ger ozhac'h. Komz a
reer ivez eus an daou bried, pe eus ar priedoù.



https://br.wikipedia.org/wiki/Gwinizh-du

Ar gwinizh-du (distaget [ˌgwinisˈtyː] pe [ˌgɥinisˈtyː]), pe ed-du (distaget
[e'tyː]), Fagopyrum esculentum, a zo ur blantenn gounezet hag a renker e familh
ar poligonakadezed. Gwelet eo evel unan eus an edoù (el liester e vez lavaret an
ed-du), met n'eo ket ur geoteg evel an ed all.

Anvet eo ar sarrazin e galleg hag an trigo sarraceno e spagnoleg ha portugaleg,
rak anavezetoc'h eo bet e Kornôg Europa e mare an aloubadegoù arab (VIIIvet
kantved goude Jezuz-Krist) pa oa boued pennañ al luioù muzulman (sarrazined a
veze graet anezho ivez).

Da vare Oadvezh an Houarn e oa erruet en Europa o tont eus Azia. Gounezet e vez
e Sina e-leizh. Mat eo dezhañ an douaroù trenk evel ma vez kavet en tiriadoù
vulkanek hag herkinek. N'en deus ket ezhomm eus un douar strujus ha gellout a
reer silañ anezhañ en ur sistem treiñ-eostoù pa chom an douar-tomm "naetaet"
goude an eost. Ur gounid ha n'en deus ket ezhomm d'ober kalz war e dro p'emañ en
e gresk ha setu perak eo bet gounezet e-leizh e broioù paour evel m'eo bet
lodennoù bras Breizh eus ar XVIvet kantved betek kreiz an XXvet kantved.

Implijet e vez bleud graet gant greun ar gwinizh-du evit fardañ krampouezh ha
yod ivez (fardet e vez gantañ ur polenta du e Bro-Italia). Evit kaout bleud eo
ret malañ ar greun, met pa ne veze ket ar bleud da vezañ miret e-pad pell e veze
kustum ar gouerien da fardañ kementadoù bihan gant milinoù da vezañ lakaet da
vont en-dro gant an dorn. Implijet e vez ivez evit fardañ boued ar moc'h hag ar
yer.

Degas a ra magneziom, fosfor, houarn, fluor ha kalsiom pa vez debret. Aes eo da
enteuziñ pa endalc'h proteinoù (10%) enno trenkennoù aminek a-bouez : lizin,
arginin, kistin... ha dreist-holl triptofan. Pa n'endalc'h gluten ebet eo mat
evit ar re o deus allergiezhioù.



https://br.wikipedia.org/wiki/Gregor_Mendel

Johann Gregor Mendel, (20 a viz gouere 1822 - 6 genver 1884). Manac'h ha
louzawour Tchekiat-hag-Alaman a zo anavezet mat evit bezañ tad emsaver ar
genetek. Lezennoù Mendel a ro un termenadenn d'an doare ma vez treuskaset ar
genoù a remziad da remziad.

D'an 22 a viz gouere 1822 e voe ganet Johann Gregor Mendel e Heinzendorf, en ur
familh labourerien douar e-barzh ur geriadennig eus Moravia. Barrek e oa war al
labourioù skol hag e oa divizet gant ar c'hure kas anezhañ da genderc'hel gant e
studioù, pell eus ar gêr. E Gwengolo 1843, Mendel zo degemeret er "noviciat" e
manati Brno ; E 1848 e vo anvet da veleg, kompren a raio e c'hello a drugarez
d'ar seurt sevenadurez, pinvidikaat e zoare da zizoloeiñ. Tremenn a raio holl e
amzer vak o studiañ ar skiantoù naturel. Kelenner e vo war un dro er skolajoù
hag el liseoù. Mendel a ya kuit e 1851 da heuliañ kentelioù Fizik gant Kristian
Doppler, hag kentellioù ret evel louzawouriezh, fiziologiezh ar plant,
entomologiezh pe c'hoazh ar Baleontologiezh. Aze e tapo an holl diazezoù d'ober
an taolioù arnod graet gantañ goude. E pad e veaj e Vienna e vo dedennet Mendel
gant teoriennoù Franz Unger, kelener fiziologiezh plantel hag a laro eo ret
kompren ar perzhioù nevez degouezet war ar strujioù. Klask a raio disklerian
afer an hibridation war ar struj. Distroet er Manati, Mendel a stalio ur jardin
arnodel hag a vo gant ar pal da displegañ al lezenn orin a hybride. Goude dek
bloavezh labour spis e vo graet gantañ diazez teorienn an herelez arnevez. E
1868 e vo anvet da mestr war e vanati, setu e paouezo e enklaskoù war tachenn
Hybridation ar plant. Labourat a raio war tachennoù all 'vel an horticulture hag
an apiculture. Dedennet e vo gant an hinouriezh adalek 1856, hag e kendalc'ho
war an dachenn-se betek e varo e 1884. gerioù spis: hybride,brizh;*

Chema d'hybridation: An dihybridisme, rannadur ar pevar dorennen(pevar
fenotipen) zo ur c'henaozadur daoù mono hybridique dizalc'h 3/4 [A] hz 1/4 [a]
pe 9/16 [AB] 3/16 [Ab] 3/16 [aB] 1/16 [ab]. C’est la trede lezen Mendel eo graet
war dizal'ch an doarennoù dibosubl evit ar genoù liammet. disorc'h an (8
fenotipen) vez rak jedet en a raok : 27 [ABC] 9 [ABc] 9 [AbC] 3 [Abc] 9 [aBC] 3
[aBc] 3 [abC] 1 [abc].



https://br.wikipedia.org/wiki/Gouelan

Gouelini, pe gouelaned, a reer eus un toullad evned eus ar c’herentiad Laridae,
dreist-holl re ar genad Larus, ha reoù all kar-tost dezhañ evel Leucophaeus. Kar
int da laboused-mor all evel ar skraved (Sterninae). An anv gouelanig a roer
d’ar spesadoù bihanañ anezho hep na vez atav splann ar c’hemm rak lod eus ar
speadoù gouelaniged a zo brasoc’h eget lod eus ar gouelaned. An dud n’int ket
boas ha n’anavezont ket al laboused a ra gouelaned eus an holl anezho.

Laboused krenn int, gwenn pe louet alies. Pigosoù kreñv o deus ha pavioù
palvezek. N’eus diforc’h liv ebet etre ar pared hag ar parezed. Ar re yaouank
avat a vez disheñvel a-walc’h diouzh o zud e-pad o bloavezh pe o daou vloavezh
kentañ, e vezont teñvaloc’h: gouelaned rous a reer anezho e brezhoneg.

En arvor e vev ar gouelaned dre vras, ral eo ez afent en donvor. Spesadoù anezho
a c’heller kavout en douaroù. Barrek int da neuial met ne splujont ket kalz.
Sevel a reont o neizh war an douar, a-vandennadoù peurliesañ. En em vagañ a
reont diwar pesked ha krestenneged bihan. Spesadoù zo, hag a vev tost d’an dud,
a ra o mad eus hon dilerc’hioù boued, a gavont tu pe du, el lastez alies. Ar
spesad stankañ en hor bro eo ar gouelan gris. Spesadoù all evel ar gouelan
louet, ar gouelan kein du pe ar gouelanig maskl du a weler kalz ivez e Breizh.



https://br.wikipedia.org/wiki/Gouel_broadel

Devezh ar Vro, pe devezh broadel, a reer eus un devezh zo lakaet en deiziadur
evit lidañ ur vro. Meur a stumm a c’hell bezañ gant al lidoù-se. Alies e vo ur
gouel broadel, un devezh gouel, eus Devezh ar Vro. Alies e tegouezh an devezh-se
d’un deiz eus ar bloaz ma teuas ar vro da vezañ dizalc’h (da skouer ar 4 a viz
Gouere e Stadoù-Unanet Amerika. E broioù zo e vez dibabet deiz gouel ur sant
enoret er vro (da skouer gouel Sant Padrig evit Iwerzhon). Deiziadoù pouezus en
istor a c’hell bezañ lakaet da Zevezh ar Vro ivez (da skouer an 11 a viz
Gwengolo evit Katalonia). En darn vrasañ eus ar broioù ne vez nemet un Devezh ar
Vro bep bloaz, met e broioù zo, evel Pakistan, e c’hell bezañ meur a hini. Meur
a anv a c’hell bezañ gant ar devezhioù gouel broadel : Devezh an
Dizalc’hidigezh, Devezh ar Frankiz, Devezh an Unaniezh, Devezh ar Republik.

Er broioù dizalc’h e vez anavezet an devezh-se gant al lezenn ha peurvuiañ e vez
un devezh gouel. Er broioù n’int ket dizalc’h e c’hell bezañ anavezet
ent-ofisiel (da skouer e Katalonia e oa bet anavezet da zevezh gouel gant ar
Parlamant e 1980). E broioù all, dre ma n’eo ket anavezet an devezh ent-ofisiel,
e c’hell bezañ dizemglev war an deiziad. E Breizh da skouer e lavar kalz tud e
vez Devezh ar Vro d’an 19 a viz Mae, gouel Sant Erwan, met d’ur mare zo bet e
veze roet an anv Devezh ar Vro, e Breizh, d’un devezh eus miz Mezheven ma veze
lidet koun Emgann Ballon (trec’h Nevenoe war ar Franked). Ar pouez a roer da
Zevezh ar Vro a c’hell bezañ bras pe vrasoc’h hervez ar vro hag an devezh a
c’hell kaout meur a stumm. E Frañs da skouer e vez moustroù bras gant soudarded
o tibunañ war ar Champs-Élysées e Pariz ha tanioù-arvest a vez aozet e kalz
kêrioù. En Iwerzhon e vez tud laouen o tibunañ e straedoù pep kêr hag e vez
forzhig tud o lonkañ banneoù en ostalerioù. Gouel Erwan, e Breizh, a vez lidet
gant abadennoù sonerezh dreist-holl.

E kalz broioù e tegouezh Devezh ar Vro d’un deiziad resis, met en un nebeud
broioù e c’hell bezañ ur gouel mont-dont. E Jamaika, da skouer, e vez lidet
Devezh ar Vro d’al lun kentañ eus miz Eost. Lidañ a reer evel-se dizalc’hidigezh
Jamaika, a voe roet dezhi gant gouarnamant ar Rouantelezh Unanet d’al Lun 6 a
viz Eost 1962, al lunvezh kentañ eus miz Eost er bloavezh-se. E Tailand,
a-hend-all, e vez lidet deiz-ha-bloaz ar roue d’ar 5 a viz Kerzu. D’an deiz-se e
vez Devezh ar Vro bremañ met cheñch a raio pa vo ur roue all war an tron.



https://br.wikipedia.org/wiki/Galileo_Galilei

Galileo Galilei (15 a viz C'hwevrer 1564 - 8 a viz Genver 1642) a oa ur fizikour
hag ur steredoniour italian en XVIIvet kantved a c'hoarias ur perzh bras en
Dispac'h skiantel. Krouet gantañ diazezoù ar skiantoù mekanikel. Dizoloet en doa
peder loarenn vrasañ ar blanedenn Yaou ha brudet en doa teoriennoù Nicolaus
Copernicus. Sevel a reas an Ofis santel a-enep dezhañ ha rediet e voe da zilezel
e dezenn. Tremen a reas fin e vuhez bac'het en e di.

Galileo a oa bet ganet e Pisa d'ar 15 a viz C'hwevrer 1564, mab da Vincenzo
Galilei ha Giulia Ammannati, hini henañ ar seizh bugel. Abaoe ma oa bihan en doa
ur c'houestoni labour-dorn bras hag ur skiant evezhierezh eus ar c'hentañ. Bugel
e c'hoarie sevel maketennoù ar mekanikoù en doa bet gwelet. Enskrivet e voe gant
e dad e skol-veur Pisa e lec'h ma heulias kentelioù medisinerezh. N'en deus ket
bet e skrid-testeni dre ma n'echuas ket e studioù.

E 1583 e krogas Galileo da vezañ kelennet war ar matematik gant Ostilio Ricci.
N'eo ket anavezet mat an den-mañ, met gouzout a ra liammañ an damkanoù hag an
taolioù arnod pleustrek ar pezh a oa ral er mare-se. Da 19 bloaz, en iliz-veur
Pisa, e verz ul lamp hag a oa o vrañsigellat, en deus bet ar menoz da lakaat an
orolaj evit muzuliañ an amzer. Hogen, n'eo nemet e fin e vuhez, e 1638, e
embannas ul levr e lec'h ma tisplegas e zizoloadenn. Dedennet gant ar pezh en
deus graet Euklides, Galileo a chom a-sav gant ar medisinerezh evit mont war ar
matematik. Pa oa c'hoazh studier e tizoloas lezenn an izokronism hag an
orolajoù, prantad kentañ eus ar pezh a vo dizoloadenn ur skiant nevez : ar
mekanikerezh. E-pad e vuhez a-bezh e nac'has Galileo en em welet evel ur
c'helenner e-giz ar re all, setu perak en do a-hed e vuhez ur bern enebourien.



https://br.wikipedia.org/wiki/Franklin_Delano_Roosevelt

Franklin Delano Roosevelt (distaget /ˈroʊzəvɛlt/ pe /ˈroʊzəvəlt/ e saozneg), bet
ganet d'an 30 a viz Genver 1882 e Hyde Park (Stad New York) ha marvet d'an 12 a
viz Ebrel 1945 e Warm Springs (Georgia) a voe 32il prezidant Stadoù-Unanet
Amerika. Ar prezidant stadunanat nemetañ e voe da vezañ dilennet 4 gwech da heul
adalek 1933. Ne oa nemet o kregiñ gant e bevare leuriadur pa varvas diwar ur
c'hleñved, un nebeud mizioù goude e zilennidigezh.

Franklin Delano Roosevelt a oa bet ganet d'an 30 a viz genver 1882 e Hyde Park,
ur gêriadenn e traoñienn an Hudson lec'hiet da 160 km e norzh New York. E dad,
James Roosevelt Sr., embreger pinvidik, en devoa un hendad eus an Izelvroioù,
Nicholas Roosevelt, staliet en Amsterdam Nevez, hag en doe, e-touez e
ziskennidi, Theodore Roosevelt, ur prezidant amerikan all. Franklin Delano a
zimezas gant e nizez Eleanor. E vamm, Sara Ann Delano, he doa kentadoù eus
Bro-C'hall hag eus Luksembourg. He zad-kozh, Warren Delano Jr., hag en doa graet
berzh vat e kenwerzh an opiom gant Sina, a oa un diskennad da Philippe de La
Noye (1602-1681).



https://br.wikipedia.org/wiki/Francisco_Franco

Francisco Paulino Hermenegildo Teódulo Franco y Bahamonde, ent-berr Francisco
Franco ([fɾanˈθisko ˈfɾaŋko]), ganet d’ar 4 a viz Kerzu 1892 e Ferrol (Galiza)
ha marvet d'an 20 a viz Du 1975 e Madrid, a oa ur jeneral spagnol. Tizhout a
reas ar galloud evel ezel pennañ al luskad eus an Tu-dehou pellañ anvet ar
Falañs. Penn Stad Spagn a voe etre 1939 ha 1975 ma renas e vro evel un diktatour
(graet e vez ar renad frankoour eus ar marevezh-se) gant an titl a Caudillo
(sturier): Generalísimo Francisco Franco, Caudillo de España por la Gracia de
Dios (ar Jeneralisim Francisco Franco, Sturier Spagn dre c'hras Doue).

Franco a oa ganet en ur familh soudarded, ha daoust ma felle dezhañ servijout er
morlu ez eas da soudard en arme zouar. Kemer a reas perzh e Brezel ar Rif e
Maroko, hag e teuas da vezañ jeneral yaouankañ Europa e 1926. Goude e zistro er
vro-benn e renas mougadur feuls un harz-labour renet gant an anarkourien e 1934,
dindan gouarnamant mirour Alcalá-Zamora. Da-heul savidigezh ur gouarnamant
Talbenn broadel, ennañ strolladoù disheñvel eus an tu kleiz, e kreskas ar
feulster er vro. Kreñvoc'h e teuas ar feulster da vezañ etre ar strolladoù
emsaverien bolitikel pa oa drouklazhet unan eus pennoù al luskad mirour er
parlamant, José Calvo Sotelo, da zialañ muntr José Castillo. Franco hag e
geniriennerien a implijas marv Calvo evel o digarez da loc'hañ ar brezel, daoust
m'o doa dija savet o steuñv d'en em sevel.

Franco hag an arme a glaskas seveniñ un taol-Stad a-enep gouarnamant an Talbenn
broadel. C'hwitañ a reas an taol-Stad ha tarzhañ a reas Brezel diabarzh Spagn.
E-pad ar stourm etre ar vroadelourien hag ar Republikaned e teuas Franco da
vezañ penn e gostezenn. Goude m'en doe gounezet ar brezel diabarzh gant skoazell
vilourel Italia hag Alamagn e tivodas Parlamant Bro-Spagn. Diazezañ a reas neuze
un diktatouriezh eus an tu-dehou a badas betek 1978, pa oa savet ur vonreizh
nevez. E-doug an Eil Brezel-bed e heulias Franco, ent-ofisiel, ur politikerezh
divrezelekaerezh ha diwezhatoc'h ur politikerezh neptuegezh, abalamour ma ne oa
ket adsavet Spagn diwar distrujoù bras ar brezel diabarzh. Koulskoude e harpas
emouestlidi ar rannarme c'hlas a stourmas a-du gant armeoù an Ahel e Talbenn ar
Reter. Displijout a rae kenañ da Fulgencio Batista, a ginnigas, e-pad an Eil
Brezel-bed, ur gevredadenn etre ar Stadoù-Unanet ha broioù Suamerika da argadiñ
Spagn ha diskar renad Franco.

Goude fin an Eil Brezel-bed e talc'has Franco e c'halloud e Bro-Spagn a-drugarez
da vuzulioù strizh : lemel en un doare sistematek ar soñjoù eneberezh dre
gontrollerezh ar c'hazetennoù ha rediezh an dud, prizoniañ an enebourien d'e
ideologiezh e kampoù er vro a-bezh (evel Los Merinales e Seville, San Marcos e
León, Castuera e Extremadura, ha Miranda de Ebro), al labour ret er prizonioù,
hag implij ar c'hastiz a varv hag eus kastizoù prizon pounner da zibennadiñ e
enebourien bolitikel. E-pad ar Brezel yen e savas ar Stadoù-Unanet ur c'hevredad
diplomatek ha kenwerzh gant Bro-Spagn, abalamour da bolitikerezh enepkomunour
Franco. Ar prezidant amerikan Richard Nixon a evas memes da yec'hed Franco, ha,
goude marv Franco, e tisklêrias : «Ar jeneral Franco a oa ur mignon hag ur
c'hevredad leal eus ar Stadoù-Unanet». Goude e varv e krogas Bro-Spagn da vont
tamm-ha-tamm trema an demokratiezh. Hiziv e vefe difennet gant al lezenn
arouezioù renad Franco, evel an ardamezioù broadel a veze implijet dindan e
renad pe ar banniel e erer impalaerel, e Bro-Spagn(Daveoù a vank).



https://br.wikipedia.org/wiki/Fra%C3%B1sez_a_Asiz

Setu ur pennad diechu hag a denn d'an istor. Gallout a rit reiñ un tamm
skoazell, ha kreskiñ ar pennad: krogit e-barzh. Mar karfec'h reiñ hoc'h ali ha
netra ken, grit 'ta e pajenn ar gaozeadenn.

Frañsez a Asiz pe Frañsez Asiz e brezhoneg, pe Francesco d'Assisi en italianeg,
pe Giovanni di Bernadone hervez e wir anv, (1182-1226) a zo ul lean italian eus
ar Grennamzer.

Krouet en deus kumuniezhioù relijiel katolik deuet da vezañ Urzh ar Vreudeur
minor hag an aozadurioù relijiel levezonet gantañ. Pouezañ a rae war ar vuhez a
baourentez o nefe bevañ al leaned hag ar gristenien ivez. Unan eus ar sent
katolik brudetañ hag azeuletañ eo.

Mab e oa da b-Pietro di Bernardone, ur marc'hadour pinvidik o chom en Assisi, ha
da b-Pica Bourlemont, e wreg a orin eus Bro-C'hall. Ganet e oa bet e 1181 p'edo
e dad o veajiñ, badezet e voe hag anvet Giovanni (Yann) gant e vamm, Pica
Bourlemont, en enor da sant Yann-Vadezour, pa felle dezhi kaout ur mab a vije en
Iliz.

Met ne blijas ket an anv d'an tad avat, ha ne oa ket troet gant an Iliz. Fellout
a reas dezhañ e vije graet Francesco (ar Gall) eus e vab, marteze evit enoriñ ar
vamm a oa gallez, ha dre ma oa kustum d'ober kenwerzh gant Bro-C'hall.

Ne oa ket troet ar bugel gant ar c'henwerzh , muioc'h e plije dezhañ al levrioù,
ha gant arc'hant an tad en doa gallet kaout deskadurezh ha deskiñ lenn latin.
A-hend-all e plije dezhañ ober bos gant kamaraded, noblañsed arouarek ar vro.
Marteze ez eas skuizh gant ar vuhez-se.

Un deiz, p'edo o lonkañ gant e gamaraded e tegouezhas ur c'hlasker bara da
c'houlenn an aluzen. Pa ne rae van ar re all e roas Frañsez d'ar paour kement
tra a oa en e c'hodelloù. Goap a reas ar re all, ha trelatiñ a reas e dad pa
ouias. E 1201 e kemeras perzh en un droiad brezel a-enep Perugia, prizoniet e
voe, ha kraouiet e-pad bloaz. Krediñ a reer e troas war-zu Doue tamm ha tamm dre
levezon ar pezh a vevas, er vac'h hag er brezel.

Distreiñ a reas da Assisi e 1203, hag adkregiñ gant e vuhez dibreder. Met e 1204
evoe klañv-fall, ha stagañ a reas d'en em soñjal diwar-benn ar vuhez speredel. E
1205 ez eas da Buglia da vont d'an arme gant kont Brienne. Met war an hent, e
Spoleto, en doe ur weledigezh hag a reas dezhañ distreiñ da Assisi, ma washaas
da vagañ soñjoù relijiel.



https://br.wikipedia.org/wiki/Firenze

Firenze a zo ur gêr ag Italia, kêrbenn Toskana ha pennlec'h he froviñs (417 386
annezad). En Italianeg ez eo anvet "Firenze" [fiˈrɛntse] ("Fiorenza" zo ur stumm
dispredet), hag e latin : "Florentia"). Bet eo bet kêrbenn gentañ Italia pa oa
bet unanet ar vro en ur rouantelezh e 1865. Brudet-tre eo Firenze diwar ar
monumantoù hag an oberennoù-arz savet e-pad an Azginivelezh a zo bet gwelet an
elfennoù kentañ enni.

Krouet eo bet Firenze (latin : Florentia) gant ar Romaned e 59 kent Jezuz-Krist,
war riblennoù ar stêr Arno. Betek an XIIvet kantved, ne oa nemet ur gêriadenn ha
da c'houde eo bet kresket e nerzhioù armerzhel gant ar c'henwerzh hag ar
gwiaderezh ken e teuas pinvidik-tre er XVvet ha er XVIvet kantved. Ur republik
vihan evel ma oa kalz anezho en Italia eo bet er Grennamzer, met e 1539 e voe
krouet dugelezh-veur Toskana, Firenze e gêrbenn. An duged-veur eus an tiegezh
Medici, ar re-se ar pennoù uhelañ goude 1434, o-deus dispignet kalz evit ma vo
savet oberennoù arzel eus ar re gaerañ. E-touez savadurioù pennann ar gêr emañ
iliz San Miniato al Monte (1018), iliz Santa Maria Novella, iliz Santa Croce (ar
Groaz Santel), Iliz-Veur Santez Maria ar Bleunioù (il Duomo, ur goupolenn ijinet
gant ar savour Filippo Brunelleschi) warni. E pep korn a'r gêr e c'heller
gwelout oberennoù-arz Giotto, Donatello, Fra Angelico, Cimabue, Piero della
Francesca ha Michelangelo Buonarotti.



https://br.wikipedia.org/wiki/Faeroeg

Unan eus yezhoù skandinavek ar c'hornôg eo ar faeroeg komzet gant tro-dro da
80 000 den en Inizi Faero (48 000) hag e Danmark (25 000). Bez ez eus ivez 5 000
faeroeger en Island.

Gant an norneg (yezh varv) hag an islandeg ec'h eo ar faeroeg unan eus an teir
yezh skandinavek enezel diorroet diwar an norseg komzet da vare ar Vikinged.

Ar yezh ofisiel en inizi a zo bet an daneg abaoe 1538. Ar faeroeg a chomas un
trefoedach betek diwezh an XVIII-vet kantved. D'ar mare-se, un den anvet Svabo a
zastumas kanaouennoù-pobl. E 1823 e voe moulet un droidigezh eus Aviel Sant
Mazhe. E-kreiz an XIXvet kantved e teuas an den a reas ar muiañ evit yezhig e
vro, Hammershaimb. Ar c'hanaouennoù dastumet gant Svabo a oa skrivet e
rannyezhoù disheñvel (bez ez eus meur a rannyezh) evel ma oant distaget.
Hammershaimb a ijinas un doare-skrivañ etimologek o tennañ da zoareoù-skrivañ ar
yezhoù skandinavek all, hag a c'helle bezañ lennet dre holl en inizi, en ur
ger : ur yezh unvan. An doare-skrivañ-se, gant un nebeut kemmoù hepken, a zo bet
miret betek hiziv. Yezhadur Hammershaimb a voe embannet e. 1854. Skridoù a bep
seurt en deus savet ivez. Ur gelaouenn a voe krouet e 1890. Diwar neuze e
tarzhas ur stourm kalet ouzh gouarnamant Danmark evit ma vefe anavezet ar
faeroeg evel yezh-Stad. Ne voe gounezet an trec'h nemet e 1948. Ar faeroeg a voe
lakaet da "gentañ, yezh ofisiel", an daneg o vezañ aotreet evel "eil yezh". Âr
faeroeg a vez implijet en iliz, er skol, er mererezh, er c'henwerzh. Kelaouennoù
ha levrioù a vez moulet (troidigezh nevez ar Bibl, 1948). An darn vrasañ eus ar
boblañs a oar lenn an div yezh, faeroeg ha daneg.

E 1937 e teuas ar faeroeg da vezañ yezh ofisiel an Inizi Faero e-lec'h an daneg.



https://br.wikipedia.org/wiki/F%C3%A9licien_Rops

Félicien Rops (7 a viz Gouere 1833 e Namur – 23 a viz Eost 1898 en Essones,
Corbeil-Essonnes hiziv an deiz) a oa ul livour, skeudennaouer ha treser belgiat.

Kregiñ a reas Rops evel treser flemmskeudennoù er gazetenn Le Crocodile, ha
skeudennaouiñ a reas ivez levrioù e vignon Charles de Coster, evel Légende et
les aventures d'Uylenspiegel (1866).

Dedennet e oa gant al louzawouriezh, ha war an dachenn-se e pleustras gant an
embanner gall Auguste Poulet-Malassis, hag en doa ranket mont da repuiñ e Brusel
etre miz Gwengolo 1863 ha miz Mae 1871. Evitañ e savas meur a dalbenn: da
skeudennaouiñ oberennoù evel Les Bas-fonds de la société gant Henry Monnier
(1864), Le Diable au corps gant Andrea de Nerciat (1865), Épaves gant Charles
Baudelaire (1866), Jeunes France gant Théophile Gautier (1866), Gamiani gant
Alfred de Musset (1866) hag ivez Point de lendemain gant Vivant Denon (1867).

Mignon d'an arkeologour Maurice Hagemans e oa, hag asambles e veajjont e Sveden
hag e Norvegia e 1874. Tresañ ha livañ a reas ivez war vord ar stêr Meuse, hag
an Danav, e Barbizon, Monte-Carlu, Spagn hag en Aljeria.

E-touez e engravadurioù brudetañ emañ La Peine de mort, L'Ordre règne à
Varsovie, La Médaille de Waterloo, La Buveuse d'absinthe, La Grève, Pornokratès
pe Mors syphilitica.

A-drugarez d'ar berzh a reas ez eas da Bariz, ma skeudennaouas oberennoù gant
Jules Barbey d'Aurevilly, Joséphin Péladan, Félicien Champsaur ha Stéphane
Mallarmé. Daoust ma skeudennaouas oberennoù skrivagnerien vrudet ne voe ket
brudet dre ma oa orgedus e oberennoù.

E 1857 e timezas gant Charlotte Polet de Faveaux, ha daou vugel a voe ganet  :
Paul ha Juliette, hag a varvas pa oa bihan. Dispartiañ a rejont e 1875, hag
azalek ar mare-se e vevas Rops gant ar c'hoarezed Léontine hag Aurélie Duluc,
krouet ganto un ti dilhadouriezh.

E Brusel e krouas Kevredigezh etrevroadel al livourien dour-kreñv e 1869, hag
unan eus krouerien Strollad an XX e 1883, e voe ivez.

Azalek 1892 ez eas e weled war fallaat, met kenderc'hel a reas da labourat bete
e varv. El lizheroù a eskemmas gant e vignoned e weler e oa un den desket ha
berv ennañ.

E Namur ez eus ur mirdi gouestlet dezhañ ha d'e oberenn. E Mettet e c'haller
gweladenniñ ivez ar c'hastell m'edo o chom, gant Charlotte Polet de Faveaux.



https://br.wikipedia.org/wiki/Etimologiezh

Ar c'herdarzhadurezh, pe an etimologiezh, eo studi istor ar gerioù, da lavaret
eo o ereadur adal o stumm hag o arver a-vremañ betek ar stad koshañ anezho a
c'haller testeniekaat.

Dont a ra ar ger gerdarzhadurezh, a zo ger + tarzh + -adurezh, drevezadenn eus
ar ger kembraek geirdarddiad. Ar ger etimologiezh a zeu eus al latin etymologia,
ger kevrennek savet diwar ar henc'hresianek étumos (ἔτυμος) « gwir » ha -logia
(-λογια) (tennet eus lógos « prezeg, poell »), dre ar galleg étymologie.

Stumm orin ar ger eo ar gerdarzh, a vez kemmet goude un emdroadur en e
zistagadur peurliesañ, hag un emdroadur en e ster alies-mat, dreist-holl pa vez
estren orin ar ger. Alies a-walc'h e vez kavet ar gerdarzh er yezh vammenn. Un
trede doare eo an nevezc'heriañ, da lavaret eo ar goveliañ gerioù nevez en ur
yezh evit bastañ da ezhommoù nevez : un nevezc'her eo ar brezhoneg poellgomz
(Daveoù a vank), a zo bet goveliet evit treiñ ar ger saoznek smartphone ; diwar
gwriziennoù estren e vez nevezc'heriet, evel er galleg téléphone (gregach têle
"pell" + phônê "mouezh, son"), pe diwar gwriziennoù a zo er yezh dija, evel
pellgomz (pell + komz).

Ar soniadoniezh (Daveoù a vank), a bled gant ar sonioù, hag ar steroniezh(Daveoù
a vank), a bled gant ar ster, eo an daou hent a heulier evit kavout gerdarzh ar
ger-mañ-ger. Gant ar skridoù koshañ e vez skoret an enklaskoù, ha gant an
enrolladennoù ivez abaoe ma'z eur bet gouest da enrollañ sonioù.

A-viskoazh ez eus tremenet gerioù eus un eil yezh d'eben, ha techet eo ar yezhoù
da azasaat kement ger a zegemeront ouzh o doare dibar da zistagañ ar vogalennoù
hag ar c'hensosennoù. Da skouer, al latin petra "maen" a roas an anv-badez Pêr e
brezhoneg. Ne c'halle ket Petra chom evel ma oa en abeg d'ar ger brezhoneg
"petra" ; diwar levezon ar stumm gallek Pierre /pjɛr/ e teuas "Pêr", hag en abeg
da daol-mouezh kreñv ar brezhoneg ne c'halled ket distagañ /'piɛr/ e-lec'h
/pjɛr/ ; Pezr eo bet ar stumm brezhonek koshañ neuze, dre steudiadur /i/ ha dre
emdroadur an /t/ latin e /z/ hervez lezennoù distagadur ar brezhoneg, kent bezañ
Pêr /pɛ:r/, an tired-kognek o verkañ dre skrid ar /z/ a zo aet da get, koulz hag
astenn ar vogalenn /e/ en abeg d'ar steuziadur-se end-eeun. Ur skouer all zo
gant ar ger gallek jamais, /ʒamɛ/, a zo troet da "james" /'ʒãməs/ e brezhoneg :
pouezet ez eus bet war ar silabenn gentañ, hag astennet ar vogalenn, hervez
boazioù ar brezhoneg.

Boutin d'ar galleg éventuellement ha d'ar saozneg eventually eo ar ger latin
eventus "degouezh" hogen disheñvel eo ar sterioù hervez ar yezh : kement ha
"diouzh an degouezh" e talvez éventuellement, pa dalv eventually kement hag "en
diwezh".



https://br.wikipedia.org/wiki/Enver_Hoxha

Enver Hoxha [ɛnˈvɛɾ ˈhodʒa] (16 Here 1908 - 11 Ebrel 1985) a renas war Albania
abaoe fin an Eil Brezel Bed betek deiz e varv e 1985 gant ar c'harg Kentañ
Sekretour Strollad Labour Albania. Kentañ Ministr ar vro e oa bet ivez etre 1944
ha 1954, ha Ministr an Aferioù Diavaez etre 1946 ha 1953. Daoust ha ma vane
didroc'het Albania diouzh ar peurrest eus ar bed, dindan beli Hoxha hag
a-drugarez d'ar varksouriezh-leninouriezh lakaet e pleustr eno, e teuas ar vro
diorroet e-keñver live ar c'hreanterezh pa oa bet ur vro damc'hladdac'hel anezhi
a-raok.

Ganet e oa bet Enver Hoxha e Gjirokastër e kreisteiz Albania. Levezonet bras e
oa bet gant e eontr Hyen Hoxha, sokialour anezhañ, hag a stourmas evit frankiz
Albania hag ivez a-enep d'ar gouranamantoù mac'homer a renas war ar vro goude ma
teuas da vezañ dishual, dreist-holl goude ma voe bet disklêriet Zog Roue Albania
e 1928.

E 1930 e kuitaas ar vro evit mont da studiañ e Skol-Veur Montpelhièr. Etre 1934
ha 1936 e labouras da sekretour e Konsulad Albania e Belgia keit ha ma studie
Gwir e Skol-Veur Brusel. Distreiñ da Albania a reas e 1936 ha kregiñ a reas gant
e labour kelenner e Korçë.

Skarzhet e oa bet diouzh e bost kelenner e 1939 goude ma oa bet aloubet ar vro
gant Italia rak nac'hañ a reas emezelañ ouzh Strollad Faskour Albania.
Skoazellet e oa bet gant Komunourion Yougoslavia a-benn sevel Strollad Komunour
Albania (anvet war-lerc'h Strollad Labour Albania) e 1941 hag ivez al luskad
resistañs (a zeuas da vezañ Arme ar Frankiz Broadel) e 1944, gant Enver Hoxha en
o fenn.

Goude bezañ bet dilennet gant 93% eus ar votoù e 1945 e krogas an Talbenn
Demokratel gant al labour evit lakaat ur sistem dispac'hel e plas a-benn sevel
ur gwir stad sokialour.

Ur marksour-leninour rik e oa Enver Hoxha hag a douje da dezennoù Jozef Stalin.
Pa droc'has Republik Pobl Kevreat Yougoslavia al liammoù gant an Unaniezh
Soviedel e 1948 ec'h eas Enver Hoxha war-lerc'h da droc'hañ an holl liammoù etre
Albania ha Yougoslavia, en ur lâret ne oa ket Yougoslavia ur vro sokialour
anezhi.

Kemer a reas gouarnamant sokialour Albania, Hoxha en e benn, an douaroù digant
ar berc'henned-douar pinvidik evit o c'henstrollañ. A-drugarez d'ar
politikerezh-se e teuas Albania a-benn da vezañ emren e-keñver boued. Gantañ
ivez e oa bet diorroet ar c'hreanterezh ha kaset an tredan d'an holl lec'hioù
diwar ar maez. Evit achuiñ e oa bet skarzhet an holl gleñvedoù-red hag e voe
desket d'an holl lenn ha skrivañ.

Kenderc'hel a reas Hoxha da zifenn tezennoù marksour-leninour hervez Stalin pa
deuas Nikita C'hrouchtchov da gemer e blas en ur nac'hañ tezennoù Stalin.
Troc'het e oa neuze Albania diouzh ar ar peurrest eus eus ar stadoù sokialour a
soutene an Unaniezh Soviedel. E-kerzh an dizemglev etre an Unaniezh Soviedel ha
Sina e savas Albania a-du gant Sina e 1960, hag e troc'has an holl liammoù gant
an Unaniezh Soviedel ez-ofisiel bloaz war-lerc'h. E 1968 e tivizas Albania
tec'hout diouzh Emglev Varsovia pa oa bet aloubet Tchekoslovakia e 1968 gant and
Unaniezh Soviedel.

E 1967, goude ugent vloaz bennaket o stourm a-enep d'ar relijionoù e c'hellas
Enver Hoxha disklêriañ ez-ofisiel e oa deuet Albania da vezañ ar vro didoue
kentañ er bed. Levezonet gant an Dispac'h Sevenadurel e Sina, e krogas da dapout
lec'hioù relijiel a-bep seurt evit o adimplijout e servij an holl, da skwer meur
a iliz hag a voskeenn a voe adimplijet da sinema pe da labouradeg.

Aet koshig a-walc'h ez eas Hoxha war e leve mui-pe-vui en ul leuskel Ramiz Alia
e karg eus ar vro.

Goude marv Hoxha d'an 11 a viz Ebrel 1985 e krogas gouarnamant Albania da
leuskel tamm-ha-tamm diazezennoù ar varksouriezh-leninouriezh ha lakaet e oa fin
d'ar sistem unstrolladel e 1990.



https://br.wikipedia.org/wiki/Embregerezh

Un embregerezh a zo ur framm kevredigezhel renet gant un embregour. Diforc'hiñ a
ra diouzh ar raktres plaen m'eo gouestlet an aozadur anezhañ da vezañ divodet pa
'z eo bet kaset da benn. Meizet eo kentoc'h an embregerezh evel un dra padus
evit seveniñ tro ha tro meur a raktres damheñvel, pezh a empleg e padfe ar
frammoù (da sk. : ardivinkoù, koskor, kevranneien, ...).

Pelloc'h e implijer ivez ar ger embregerezh evit raktresoù dieil hogen a seblant
arvarus pe ziaes (beajoù bras da skouer).

Gallout a raer termeniñ ken plaen all un embregerezh evel obererezh un den pe ur
strollad tud a labour evit pourchas madoù pe servijoù da arvalien en un endro a
gevezerezh (ar marc'had) pe get (ar monopol).

Pal un embregerezh a zo kreskiñ war he marc'had en ur reiñ o c'hoant d'e
arvalien e sell da c'henel gounidoù, goude bezañ paeet tailhoù ha taosoù hag ar
c'hargoù digemm all (goproù, mizoù mont en-dro, ...).

Ent istorel, an embregour a zo un hanterour, ur c'hourater labour : urzhiet e
vez sonn digantañ madoù pe servijoù, klask a ra ar vicherourien a broduio peb a
lodenn eus an urzhiad-mañ ha kemer a ra e karg ma vo degaset reizh. Kement-se en
ur c'henarroud lec'h n'eo ket gwall merket rannadur al labour, ma chom ar
vicherourien er gêr da labourat, hag ez eus en o c'herz o ostilhoù ha zoken o
ardivinkoù (stern-gwiadiñ da skouer).

Gant an dispac'h greantel e kemm an embregourien, aveet int gant o ardivinkoù
dezho hag e viront ar memes micherourien pell amzer, diwar se e tisoc'h an
embregerezhioù hengounel. En armerzh a-vremañ, ma lañs ar servijoù war ar
greanterezh, keal an implijad a lañs eñ ivez war hini ar micherour.

Peurvuiañ e sav an embregerezhioù un urzhaz e-touez o implijidi : ar re a zo
lec'hiet war ur bazenn izeloc'h (sk.: skipailherien, kenlabourerien, implijidi,
...) a sent ouzh ar re lec'hiet war ur bazenn uheloc'h (merourien, sternidi,
pennoù raktres, ...).

An embregiñ a zo - en holl vroioù - enframmet gant ur reoliadur. Mont a ra
en-dro eta ar bras eus an embregerezhioù hervez ur framm raktermenet gant al
lezenn. E kenarroud un armerzh kevalaour, e c'haller kaout un embregerezh war un
anv personel (peurvuiañ un mikroembregerezh). Da skouer, e Frañs, 95% eus an 3
millon a embregerezhioù a gaver er vro a zo mikroembregerezhioù etre 0 ha 3
kenlabourer.

Gallout a reer ivez stummañ un dudelezh dindan stumm ur c'hevredad. Hemañ a
c'hell bodañ meur a berzhiad en e gevala, ha barrek eo da seveniñ aktaoù merañ.
Ar stummoù liesseurt a gevradoù a gemm hervez ar broioù.

Da neuze e ranker digemmañ perc'henniezh gwirion an embregerezh hag ar galloud
da seveniñ aktaoù merañ en anv ar gevredigezh. Hervez ar stumm kevredadel e vo
graet ur merour pe ur prezidant (eilet gant ur rener hag ur c'huzul-merañ diouzh
tro) eus an hini e karg eus mont en-dro red an embregerezh. An hini titlet war
ar c'hefridi-se a c'hell bezañ en e gerz lodennoù kevredadel pe gevrannoù pe
c'hoazh bezañ gougemennet.

Frammañ un embregerezh diouzh stumm ur c'hevredad dre gevrannoù na empleg ket
dre ret e vije feuriet an titloù-se en un eskemmdi (pe zoken na vije sellet
outañ evel ma rafe galv foran d'an espern). M'eo an degouezh, prenadennoù en
eskemmdi pe kinnigoù prenañ foran a c'hell lakaat kemm e muianiver kontroll an
embregerezh, ha disoc'hiñ ivez e kemm e renerezh.

Kemm a ra kefridi pennañ un embregerezh eus unan d'egile pe c'hoazh hervez ar
savpoentoù e kreiz ar memes embregerezh (da sk.: savboent ar c'hevranneg, an
implijad, ar sindikad, ar renerezh, ...). E-touez ar c'hefridioù oberata lies
eur kustum da arsellet, e kaver :

Savpoentoù politikel liesseurt war talvoudegezh kefridiel an embregerezhioù
prevez a zo bet stummet e-kerzh red an istor ha saveladur ar preder armerzhel :

N'eus ket a genere eeun hag emgefre etre kefridioù ha frammoù un embregerezh, ma
c'hell e aozadur kemmañ kalz eus unan d'egile. Alies mat eo gwevn ar framm ha
ec'h emdro aes a-walc'h. Kemm a ra diouzh ment, lec'hiadur, gennad labourerezh,
patrom aferioù (business model) ha strategiezh an embregerezh.

Ar gevranneien a zo en o c'herz kevala an embregerezh. Emañ en o c'hefridi degas
ar fontoù kellidel evit diorren an embregerezh, dibab izili ar Renerezh ha
gwiriekaat eo meret reizh an aferioù gant ar Renerezh.

Emañ ouzh e ober tud karget a verañ aferioù red an embregerezh ha lakaat e
pleustr strategiezh an embregerezh evel m'eo bet degemeret gant ar kevranneien.

Ouzh e baeañ ez eus peurvuiañ ur gopr, hag ivez un doare deuriekadur, alies
dindan stumm stock-optionoù pe bonuzoù kellidel menegeret war berzh an
embregerezh.

Gant selloù zo, techet da goazhiñ - pa n'int ket flemmus pe manikean - e vez
lakaet kevezerezh dre ret etre 3 rummad aktourien an embregerezh prevez
(kevranneien, renerezh, gopridi) ha kement ne vez ket grataet d'ar c'hopridi
gant ar Renerezh a-fet arc'hant - da skouer en ur vuiaat ar goproù - a zo tonket
"d'ar c'hevala" e kerz ar gevranneien.

An doare-enebiñ-se da welet - a c'hell diskouez e reizhidigezh e kenarroudoù
armerzhel trubuilhet-kenañ pe a-ziwar-lerc'h (krach en eskemmdi, patrom
cost-killer, ...) - a ranker arlivañ gant ur sell reizhiadel muioc'h reolet ha
kenoberel etre an 3 rummad aktourien ... se pergen evit mad an embregerezh, mad
ar c'hopridi ha mad ar gevranneien.

Pa 'z eus anv a embregerezhioù a reer kevalaour anezho, ma fell d'ur postour (un
den en deus arc'hant) e bostañ en un embregerezh kentoc'h eget e virout, ez eo
dre ma venn e ampletfe muioc'h an arc'hant postet evel-se en embregerezh. Ma ne
c'han ket un embregerezh a-walc'h a c'hounid dasparzhet dindan stumm ranndaloù,
e vrud a goll lufr ha ne zedenn ket mui ar postourien. Da heul e vije lakaet
diaez e varregezh da ziorren (a vevez peurvuiañ kellidoù evit - da skouer -
digeriñ adstalioù en estrenvro pe loc'hañ programmoù nevezadenniñ) ma n'eo ket
da chom bev zoken.

Un embregerezh kevalaour a vije re wan ar gounidoù anezhañ re bell amzer n'en
deus ket a reizhabeg armerzhel : ar peurvuiañ e vez serret pe adprenet. Pa 'z
eus anv a embregerezh eus an armerzh sokial, e treistpado ma tegas un
dalvoudegezh sokial d'ar gevredigezh (sk.: embregerezh kenemprañ) ha ma kav ur
c'hellidvastour e-tailh da gellidañ ar c'holloù a c'hall c'hoarvezout (sk.:
strollegezh tiriadel). Erfin, an embregerezhioù familh - war un dro prevez ha
nann feuriet - a c'hall kavout o c'hempouez etre gounidoù uhel ha talvoudegezh
sokial hag ober berzh war hir dermen, pergen dre o ment a-skeul gant an dud ha
nested ar merañ e-keñver ar gopridi.

En ul lodenn eus Europa, evel e-barzh broioù diorroet all (dre vras ar broioù
kornôgat enno koustoù tud labour uhel), ez eo hiziv askorusoc'h evit ar
produadurioù emgefrenadus ha dezho ur gwerzh ouzhpennet izel da implijout un
ardivink kentoc'h eget ur goprad (koust al labour nebeut perzhek o vezañ
uheloc'h eget koust ar c'hevala). Setu perak kalz a embregerezhioù a
dreuzlec'hia produadurioù zo war-du broioù m'eo izel enno koust an dud labour
... zokenoc'h e implijont ur wezh an amzer pourchasoù etreadegerezh, pa ne
geidont ket o c'hoskor en ur zifredañ.

Evit talañ ouzh kudenn dilec'hiadur bedel ar produiñ gant ur gwerzh ouzhpennet
izel e ranker lakaat e pleustr an nevezadenniñ, krouiñ obererezhioù dezho ur
gwerzh ouzhpennet uhel (sk.: AIRBUS A380, TTB, karrbedoù poellek,
mikrokewerieroù, danvezioù nevez, meziantoù hefil, bevdeknologiezhioù, armerezh,
kreizennoù derc'hanel, robotoù skoazeller evit an dud kozh, gwiadoù poellek,
gwrierezh uhel, ...) a c'houlenn tud labour ijinek ha perzhek uhel ha war un dro
diorren ar servijoù nested.

Kement ha lavaret, ar servijoù a dalvez hiviziken 70% eus obererezh armerzhel
(PDK) ar bed kornôgat, pezh a gadarna emdroadur ar broioù diorroet war-du an
armerzh goude greantel.

Hervez gwir ar c'hevezerezh, stumm gwirel (tudelezh a wir prevez pe a wir
publik, kevredad, kevredigezh) hag pal (kenwerzhel pe get) an embregerezh ne
reont forzh. Gant se, gouez d'ar gwir kumuniezhel, « keal an embregerezh a
gompren kement ensavadur dezhañ un obererezh armerzhel, forzh pe zezvad gwirel
ha doare arc'hantañ a vije gant an ensavadur-se » (Lez Justis Kumuniezhioù
Europa (LJKE), diferad Höfner, 1991).



https://br.wikipedia.org/wiki/Einsteiniom

Un elfenn gimiek treuzuraniat skinoberiek eo an einsteiniom ; Es eo e arouez
kimiek, 99 e niver atomek ha 252,083 e dolz atomek. An unnekvet aktinid eo e
taolenn drovezhiek an elfennoù kimiek.

D'an 11 a viz Du 1952 e lakaas Stadoù-Unanet Amerika ar c'hentañ bombezenn
gwrezderc'hanel da darzhañ war atoll Enewetak en Inizi Marshall. Darbodoù a voe
dastumet war un atoll amezek ha kaset da Skol-veur Kalifornia e Berkeley evit ma
vijent dielfennet, ar pezh a voe graet gant Gregory Choppin, Stanley Thompson,
Albert Ghiorso ha Bernard Harvey. War-dro 200 atom eus un elfenn nevez a gavjont
e-kerzh ar mizvezh kentañ, met e 1955 hepken ez embannjont disoc'h o labour.
Atomoù uraniom o devoa paket trawalc'h a neutronoù evit tremen da galiforniom,
ha hemañ en devoa digevanet da reiñ izotop 253 an elfenn 99 :

E 1961 e oa bet dastumet trawalc'h eus an elfenn evit ma c'hallas ar
skiantourien sellet outi gant o daoulagad hag he fouezañ : war dro 10 µg.

Ur metal blot liv an arc'hant eo an einsteiniom. Tost da hini e amezeg an
aktinid 98Cf eo e deuzverk, ha tost da hini e amezeg al lantanid 67Ho eo e
deuzverk. Ken kreñv eo e skinoberiegezh m'en em zistruj buan an elfenn en ur
vannañ kalz gremm, el laka da lugerniñ.

Kewarellek eo an einsteiniom, da lavaret eo e tro da warell pa vez lakaet en ur
gwarellvaez diavaez.

Evel an holl aktinidoù e tazgwered 99Es gant an halogenoù. N'eus ket bet tro da
studiañ an elfenn pelloc'h, en abeg d'e rouezded ha d'e skinoberiegezh el laka
buan da dreiñ da verkeliom-249 goude 20 devezh, ha da galiforniom-249
war-lerc'h :

Naontek izotop eus einsteiniom ha tri izomer derc'hanel zo anavezet, eus 240Es
betek 258Es.

En Oak Ridge, ~10 g a guriom skinataet a ro ~0,1 g a galiforniom 249Cf, ~0,001 g
(1 mg) a verkeliom 249Bk hag a einsteiniom (Es-249, Es-250, Es-251 hag Es-252)
kent reiñ ~0,000000000001 g (10-12 g, 1pg) a fermiom.

met didalvez a-walc'h eo, rak abalamour d'e skinoberiegezh ha d'e deuzverk izel
e tro buan Es da vurezh. Efedusoc'h eo kenderc'hañ einsteiniom diwar e stumm
oksidet (III) gant lantanom metalek :



https://br.wikipedia.org/wiki/Ehud_Olmert

Ehud Olmert ((hebraeg : אהוד אולמרט), ganet d'an 30 a viz Gwengolo 1945 e
Binyamina e Kefridi Breizh-Veur Palestina, hiziv an deiz en Israel) a zo
daouzekvet kentañ ministr Israel. Bet eo bet bezkentañ ministr ha ministr an
arc'hant e gouarnamant Ariel Sharon azalek 2003. Dont a reas da vezañ ezel eus
Kadima pa voe krouet ar strollad politikel-se. Evel m'eo raktreset e lezenn
Israel e kemeras plas Ariel Sharon (kentañ ministr d'ar mare-se) azalek ar 4 a
viz Genver 2006, e-keit ma oa Sharon en ospital. D'an 11 a viz Ebrel 2006 e voe
embannet ne c'hallfe ket Sharon kenderc'hel gant e garg, Olmert a gemeras e blas
da vat neuze. Touiñ le a reas d'ar 16 a viz Ebrel 2006, hag aozañ ur gouarnamant
kenunvaniezh goude trec'h Kadima e dilennadegoù ar gannaded.

E-pad e servij-soudard e voe ofiser en un unvez troadegiezh tagañ, goude-se ec'h
echuas evel kazetenner evit kelaouenn bemdeziek Tsahal. E skol-veur hebraek
Jeruzalem eo bet skolveuriet war meur a zanvez : bredoniezh, prederouriezh hag
ivez war ar gwir. A-raok stagañ gant ar politikerezh e labouras evel breutaer
e-pad ur pennad.

Ehud Olmert a voe dilennet er C'hnesset evit ar wech kentañ e 1973, pa oa 28
vloaz. Ar c'hannad yaouankañ e oa. Seizh gwech da heul e voe dilennet en-dro, ha
meur a garg a zegemeras : e penn bodad an aferioù diavaez hag e penn hini an
difenn eo bet. Etre 1981 ha 1988 e voe ezel eus ministrerezh an aferioù diavaez
hag eus burev ar surentez. E 1988 e voe degemeret evel ministr (hep karg resis
ebet) e-barzh gouarnamant Yitzhak Shamir. Lakaet e voe da vinistr ar yec'hed
etre 1990 ha 1992.

Etre 1993 ha 2003 e voe dilennet Ehud Olmert maer Jeruzalem div wech. Degas a
reas gwellaennoù a-fet deskadurezh hag a-fet danframmoù hentoù.

E 1999 e stourmas a-enep da Ariel Sharon a-benn bezañ e penn Likoud, met koll e
voe. Goude-se e tostaas muioc'h-mui ouzh Sharon. Goude bezañ kaset kabal Likoud
evit an dilennadegoù e voe dilennet en-dro er C'hnesset e miz Genver 2003. Er
memes bloavezh e tilezas e garg e ti-kêr Jeruzalem hag ez eas e-barzh
gouarnamant Ariel Sharon : e-giz bezkentañ ministr da gentañ, hag evel ministr
ar c'henwerzh hag an industriezh goude-se. D'ar 7 a viz Eost 2005 e voe anvet da
vinistr an arc'hant, goude dilez Benjamin Netanyahou, hag a glemme peogwir e oa
bet lakaet e pleustr ar steuñv kuitaat an tiriadoù aloubet e bandenn Gaza. Ehud
Olmert, hag a oa bet ae-enep kuitaat an tiriadoù bet gounezet e-pad brezel
c'hwec'h devezh hag en doa votet ivez a-enep da emglevioù Camp David (1978), a
gemmas ali hag e savas a-du gant ar steuñv-se : « A-enep da Menahem Begin em boa
votet […] Lavaret em boa dezhañ e oa ur fazi istorel. […] Hiziv an dezi ez on
trist ne vefe ket mui bev evit klevout ac'hanon oc'h embann splann e oa ar gwir
gantañ hag e oan e gaou. Evurusamant omp aet kuit eus ar Sinai».

D'ar 4 a viz Genver 2006 e c'houzañvas Ariel Sharon ur barrad en e empenn, anvet
e voe neuze Ehud Olmert da gentañ ministr da c'hortoz. D'ar 16 a viz Genver 2006
e voe lakaet da brezidant (da c'hortoz) Kadima, a-benn prientiñ dilennadegoù ar
gannaded (28 a viz Meurzh 2006). Ehud Olmert n'en deus ket bet ur red micher
a-bouez en arme, ar pezh a c'hallfe displegañ e emzalc'h e-pad ar brezel a voe
etre Israel ha Liban e 2006. D'ar 24 a viz Genver 2006 e lavaras er gelaouenn
Haaretz : « An dibab etre lakaat ar Yuzevien da vevañ war douar Israel a-bezh pe
bevañ en ur stad enni ar brasañ niver yuzev, a redio ac'hanon da adreiñ tammoù
eus douar Israel. »).

Gant dilennadegoù an 28 a viz Meurzh 2006, e tapas Kadima kaout 29 dileuriad (en
holl ez eus 120 er C'hnesset). Dont a reas neuze da vezañ strollad politikel
kentañ Israel a-fet niver a gannaded. Kadarnaet e voe Olmert evel kentañ
ministr, hag ur gouarnamant a genunaniezh a aozas, gant strollad al labour (20
dileuriad), hini an dud war o leve (7 dileuriad) ha Shass. Ez-ofisiel e voe
lakaet e voe da gentañ ministr d'ar 14 a viz Ebrel 2006, da lavaret eo 100
devezh goude ma vefe bet lakaet da gentañ ministr da c'hortoz. Olmert eo an
den-stad kentañ eus Israel en deus anzavet e oa armoù nuklel gant ar stad-se.
Kemend-se a c'hoarvez e-pad un atersadnen er skinwel alaman d'an 11 a viz Kerzu
2006. D'an 30 a viz Gouere 2008 e voe meneget anv Olmert e aferioù breinadur,
neuze ec'h embannas ne gemerfe ket perzh e dilennadegoù diabarzh e strollad
politikel. D'an 18 a viz Gwengolo e voe erlec'hiet gant Tzipi Livni e penn
Kadima. D'an 21 a viz Gwengolo 2008 ec'h embannas e zilez goude ma vefe bet
dilennet Tzipi Livni e penn Kadima. Met dre ma n'eus gouarnamant nevez ebet e
kendalc'h gant e garg betek dilennadegoù miz C'hwevrer 2009. D'ar 4 a viz Kerzu
2008 eo bet embannet gant justis Israel ne vefe ket tamallet Olmert en un istor
trafikerezh levezon a denne da werzh lodennoù bank Leumi perc'hennet gant ar
Stad d'un embregerezh arc'hanterezh, daoust ma oa ministr ar c'henwerzh hag an
industriezh d'ar mare-se. Padal e c'hallfe bezañ tamallet en un afer all a denn
da fakturennoù doubl a c'hoarvezas pa oa maer Jeruzalem ha ministr ar c'henwerzh
hag an industriezh. En holl e kaver anv Olmert e c'hwec'h afer a denn d'ar
breinadur pe d'ar flod.



https://br.wikipedia.org/wiki/Edward_Hopper

Edward Hopper (22 a viz Gouere 1882 e Nyack - 15 a viz Mae 1967 e New York) a oa
ul livour hag un engraver stadunanat a labouras dreist-holl e New York, ma oa e
stal-labour. Gwelet eo evel un an eus arzourien an naturalouriezh amerikan
peogwir e livas dreist-holl buhez pemdez ar renkadoù etre. Er penn-kentañ e
livas gweledvaoù parizian ha goude-se e livas gweledvadoù amerikan. En e
livadurioù e weler kemmoù ar vuhez sokial er Stadoù-Unanet. Livañ a reas
dreist-holl eoullivadurioù, ha sevel a reas ivez skritelloù, engravadurioù,
dourioù-kreñv ha dourlivadurioù. En ul lodenn vras eus e oberennoù e weler
hiraezh a-zivout Amerika an amzer-dremenet, hag ivez an diforc'h etre an natur
hag ar bed modern. Peurliesañ e kinnig tudennoù o-unan ha melkonius.

Edward Hopper a voe ganet e Nyack d'an 22 a viz Gouere 1882. E dud a oa
gwerzherien merserezh. Mont a reas d'ur skol brevez ha da lise ar gêr ma voe
ganet enni. Goude-se ez eas da New York ma teskas ar vicher skeudenner e New
York School of Illustrating. E 1900 ez eas da New York School of Art. Eno e
kejas ouzh George Bellows, Guy Pène du Bois, Patrick Henry Bruce, Walter Pach,
Rockwell Kent ha Norman Raeben. E-touez e gelennerien e voe Robert Henri
(1865-1929), ha gantañ e teskas Hopper skeudenniñ senennoù gwirheñvel ar vuhez e
kêr.

A-benn peurglokaat e stummadur ez eas teir gwech da Bariz etre 1906 ha 1910.
Gweladenniñ a reas meur a vro all en Europa : an Izelvroioù (Amsterdam ha
Haarlem), ar Rouantelezh Unanet (Londrez), Spagn (Madrid, Toledo), Alamagn
(Berlin) ha Belgia (Brusel). E-keit ha ma oa en Europa e livas un tregont
oberenn bennak. En Europa e kejas ivez ouzh arzouerien amerikan all hag e voe
dedennet gant al luc'hskeudenniñ a-drugarez da Eugène Atget. Plijet-bras e voe
gant Bro-c'hall ha he sevenadur : pa zistroas d'ar Stadoù-Unanet e kendalc'has
da lenn levrioù gallek ha da skrivañ e galleg ivez. Gouest e oa da zibunañ
barzhonegoù Verlaine.

E 1908 en em stalias da vat e New York ma reas tresadennoù bruderezh ha ma oe
skeudenner, met ne voe ket plijet-bras gant ar vicher. D'ar mare-se ne live ket
kalz, nemet e-pad an hañv. Kemer a reas perzh e meur a ziskouezadeg a-stroll e
New York : e 1908 en Harmonie Club hag e 1912 e Mac Dowell Club. E 1909 e
werzhas un daolenn evit ar wech kentañ hag en em stalias en ur studio e
Washington Square e karter Greenwich Village. E 1915 e savas dourioù-kreñv evit
ar wech kentañ ha brudet e teuas da vezañ a-drugraez d'un diskouezadeg e Mac
Dowell Club. Brudet e voe da vat etre an daou Vrezel-bed pa voe gouestlet un
diskouezadeg dezhañ e-unan e Whitney Studio Club (1920) E 1924 e timezas gant
Josephine Verstille Nivison. E 1933 e prenjont un dachenn Cap Cod ma lakjont
sevel un ti hag ur stal-labour.

E 1925 ec'h echuas Edward Hopper e daolennThe House by the Railroad, a zo gwelet
evel unan eus e bennoberennoù. Ken abred hag e 1930 e vo prenet gant Museum of
Modern Art. Er memes bloavezh e voe prenet Early Sunday Morning gant Whitney
Museum of American Art.

E 1933 e voe kinniget evit ar wech kentañ un diskouezadeg eus holl oberenn
Hopper e Museum of Modern Art New York. E 1939 e kemeras perzh e juri Carnegie
Institute hag e 1945 e voe dilennet en avant National Institute of Arts and
Letters. E 1952 e voe diskouezet e oebrennoù e Diskouezadeg daouvloaziek
Venezia. E 1953 e voe anvet Doctor of Fine Arts gant Art Institute of Chicago.
Mervel a reas Hopper d'ar 15 a viz Mae 1967 en e stal-labour e Washington Square
e New York. E wreg, anvet Josephine Nivison hag a oa livourez ivez, a varvas dek
miz goude, ha reiñ a reas he oberennoù da Whitney Museum of American Art.
Oberennoù pouezus all a zo e MoMA New York hag en Art Institute Chicago.

E taolennoù kentañ Edward Hopper e weler Pariz, dreist-holl ar Saena ha mirdi al
Louvre (Le Pont des Arts, 1907 ; Après-midi de juin, 1907 ; The Louvre in a
Thuderstorm, 1909 ; Le Pavillon de Flore, 1909). Goude e chomadenn e Pariz
(1906-1910) e kendalc'has d alivañ taolennoù a denne da Vro-C'hall ur wech
distro d'ar Stadoù-Unanet : Soir bleu (1914) ha flemmskeudennoù parizian
(bloavezhioù 1920). Bras e voe levezon gweledvaoù Europa war Hopper.

P'edo e Pariz e weladennas mirdioù ha diskouezadegoù ha dedennet e voe gant an
drivliadelourien (a-drugarez da bPatrick Henry Bruce) , ar faouvouriezh hag ivez
oberennoù ar vistri izelvroat (Johannes Vermeer, Rembrandt) : pa'z eas d'an
Izelvroioù e voe entanet gant An dro-c'hed en noz gant Rembrandt. P'edo e
Bro-C'hall e voe entanet gant oberennoù Edgar Degas. Ne voe ket dedennet Hopper
gant taolioù-arnod ar gubourien met kentoc'h gant an arzourien wirvoudel
(Gustave Courbet, Honoré Daumier, Jean-François Millet). O levezon a weler en e
oberennoù kentañ. En daolenn Le Pavillon de Flore (1909, Whitney Museum of
American Art, New York) e kaver elfennoù a adkaver en e oberenn a-bezh :
diazezet eo an daolenn war un nebeud stummoù mentoniezh eeun, abladennoù livioù
bras, hag elfennoù arkitektouriezh (linennoù serzh, re a-blaen ha re skij) a ya
d'ober framm diabarzh an taolennoù.

Pa zistroas d'ar Stadoù-Unanet e savas Edward Hopper dourioù-kreñv (1915-1923),
skritelloù, engravadurioù (betek 1928) hag ivez dourlivadurioù, diwar atiz e
wreg. Tamm-ha-tamm e tilezas gweledvaoù Pariz hag e stagas gant gweledvaoù ha
tiez Bro-Saoz Nevez. Er bloavezhioù 1920 e livas taolennoù ma'z implijas livioù
teñval, gell ha splann (The City, 1927, Windows, at Night, 1928, Early Sunday
Morning, 1930). Pellaat a reas diouzh an drivliadelouriezh hag ec'h implijas
abladennoù livioù ha kontrastoù. Ne reas ket kalz poltredoù, war-bouez un
emboltred (1925-1930) ha damdresadennoù e wreg Josephine.

Adstagañ a reas gant tudennoù e dibenn ar bloavezhioù 1920 : Chop Suey, 1929,
Tables for Ladies (1930) ha Hotel Room (1931) a zo taolennoù ma weler merc'hed.
Diwar 1938 e lakaas muioc'h a dudennoù oberiant en e daolennoù : Compartiment C,
Car 293 (1938), Cape Cod Evening (1939), Nighthawks (1942).

Muioc'h a zonder psikologel a gaver en dudennoù a livas er bloavezhioù 1950-1965
ha diskouez a reas tud o taremprediñ tud all autres (Summer Evening, 1947 ; Four
Lane Road, 1956). Tamm-ha-tamm e lakaas splannoc'h ivez an diforc'h etre
diabarzh ha diavaez. En taolennoù ma tiskouezas pezhioù e voe
nebeutoc'h-nebeutañ a draoù enno : e Rooms by the Sea (1951) ez eo kuzhet an
arrebeuri a-dreñv ur voger hag e Morning Sun (1952) n'eus nemet ur gwele er
gambr. Tennañ a ra e daolennoù da eñvorennoù adsavet pe da senennoù leurenneiet
kentoc'h evit da skeudennoù gwirheñvel. C'hoari a reas ivez gant ar
perspektiverezh (Rooms by the Sea, 1951) evel ma reas René Magritte.

Edward Hopper a livas dreist-holl gweledvaoù war ar maez e biz ar
Stadoù-Unanet : Cap Cod ha Bro-Saoz Nevez hag e dourioù-tan (Squam Light, 1912,
Lighthouse Hill, 1927 ha The Lighthouse at Two Lights , 1929). E-pad e vuhez ez
eas da Ganada (1923), beajiñ a reas e diabarzh ar Stadoù-Unanet (1925-1927,
1941) ha da Vec'hiko (1943, 1946, 1951, 1952), met daoust d'ar beajoù-se ez eo
dreist-holl aodoù reter ar Stadoù-Unanet a livas. En e weledvaoù n'eus koulz
lavarout den ebet : didud eo ar pezh a ginnig, er c'hontrol e tiskouez alies un
hent (Road in Maine, 1914) pe un hent-houarn (Railroad Crossing, 1922-1923 ;
Railroad Sunset, 1929). An hentoù a servij da skeudenniñ ar beajiñ, an amzer o
tremen pe an troc'h etre sevenadurezh ha natur.

Hopper a blije dezhañ gweledvaoù kêr New York ma oa bet o studiañ ha ma oa o
labourat (The New York Restaurant, 1922; Manhattan Bridge Loop, 1928). Livañ a
reas ivez kêrioù bihanoc'h (American Village, 1912; Office in a Small City,
1953). En e daolennoù e tiskouez perzhioù ar c'hêrioù modern : lec'hioù tremen
(letioù, hentoù-houarn, straedoù), dudi (The New York Restaurant, 1922 ; The
Circle Theater, 1936 ; New York Movie, 1939), labour (Conference at Night,
1949), kenwerzh (Drug Store, 1927) pe kejadennoù (Chop Suey, 1929; Nighthawks,
1942). En e oberennoù e weler Amerika vodern ar bloavezhioù 1930, ma tiorroas ar
gennad tredeel : ne livas labouradeg ebet.

Ma c'hall labour Hopper hañvalout bezañ tost ouzh hini Norman Rockwell ez eus un
diforc'h bras etrezo : skeudennerezh ar c'hêrioù bihan amerikan eo a vez
kinniget gant Rockwell padal e tiskouez Hopper ez eus enno kement a zigenvez hag
er c'hêrioù bras.

Dedennet-tre e oa Hopper gant an arkitektouriezh ha kalz damdresadennoù
savadurioù a savas p'edo e Pariz. Er bloavezhioù 1920 e teuas da vezañ brudet
gant e zourlivadurioù ma tiskouez tiez an XIXvet kantved}. Arouezius eus an
amzer-dremenet eo ar savadurioù livet gantañ, peurliesañ emaint gronnet gant
gant an natur a seblant bezañ spontus. E taolennoù' zo ez eo ar savadur e-unan a
seblant spontus evel en daolenn House by the Railroad (1925). Da-heul e livas
meur a daolenn (senennoù e kêr pe war ar maez) ma vesk linennoù fin ha re ledan,
gant kalz sklêrijenn ha gant tudennoù digenvez a seblant tapet en un trap.

E livadurioù Edward Hopper e weler savaduriom ha tiez da veur a vare war an
deiz, evel ma rae an drivliadelourien : diouzh ar mintin (Early Sunday Morning,
1930; Morning Sun, 1952) pe diouzh an noz (Cape Cod Evening, 1939; Railroad
Sunset, 1929), pa'z a ar skeudoù war hiraat ha pa vez splannoc'h ar
c'hontrastoù. E meur a daolenn e livas an noz ivez (Nighthawks, 1942; Rooms for
Tourists, 1945; Conference at Night, 1949).

En oberennoù Edward Hopper e weler buhez pemdez an Amerikaned (american way of
life), kreñvaet eo efed an taolennoù gant munudoù gwirheñvel : bruderezh (Chop
Suey, 1929), arrebeuri kêr (Early Sunday Morning, 1930). An hentoù-houarn, ar
moteloù, an straedoù didud pe ar stalioù dour-tan a zo arouezius ivez eus ar
vuhez er Stadoù-Unanet. E Nighthawks (1942, Art Institute of Chicago) e tiskouez
deomp pratikoù digenvez en un diner. Bras eo ar c'hontrast etre diabarzh ar stal
ma'z eus gouloù neon ha teñvalijenn an diavaez.

E taolennoù Hopper e weler ivez ur gevredigezh o cheñch dre ma tiskouez bed ha
buhez ar renkad etre, hag az eas war-raok e penn-kentañ an XXvet kantved. E Gas
(1940) hag e Western Motel (1957) e weler ganedigezh kevredigezh ar c'hirri-tan.
An hentoù, an hentoù-houarn hag ar pontoù a zo arouezioù eus ar vodernelezh, eus
ar beajiñ hag eus mestroni tiriad ar Stadoù-Unanet. Gant Cobb's Barns, South
Truro (1930-1933) e tiskouez deomp heuliad enkadenn 1929. Diskouez a ra an
digenvez er c'hêrioù bras deomp hag ivez tudennoù o deus keuz eus Amerika gozh o
vont diwar-wel.

E taolennoù' zo e tiskouez ivez dieubidigezh ar merc'hed a oa kroget goude ar
Brezel-bed kentañ : merc'hed livet o dremm betek re e Chop Suey (1929). Dilhad
berr ha skañv (South Carolina Morning, 1955; Summer, 1943). Daoust ma'z a ar
merc'hed war frankaat e vezont diskouezet bresk hag o-unan gant Hopper (A Woman
in the Sun, 1961).

Hopper a livas ivez merc'hed en o noazh (Eleven AM, 1926; A Woman in the Sun,
1961), taolennoù a denn d'an erotegezh (High Noon, 1945) pe d'ar sellerezh
(Night Windows, 1928; Morning in a City, 1944; Morning Sun, 1952).

Labourat a reas ivez war an darempredoù paotr/plac'h : e Hotel Lobby (1943) e
weler uc 'houblad kozh oc'h en em adkavout hag ur plac'h yaouank o lenn en
tu-dehou. E Hotel by a Railroad (1952) e weler ur paotr o vutuniñ hag o sellout
dre ar prenestr hag e wreg o lenn hep teurel pled outañ. E Cape Cod Evening
(1939) e weler ur c'houblad yaouank o kaozeal en ul loggia. E Sunlight in a
Cafeteria (1958) e weler ur paotr o sellout ouzh ur plac'h,sur a-walc'h e klasko
koazeal ganti. Hag e-barzh Four Lane Road voies (1956) e seblant ar vaouez bezañ
o c'hourdrouz e waz a seblant difrom.

Tudennoù Hopper a zo dianv, evel patromoù. Pa seller ouzh o dremmoù ne weler
tamm trivliad ebet, evel ma teufe an trivliadoù eus an endro m'emaint ennañ
kentoc'h. Pa seller ouzh e daolennoù e verzer memestra an didrouz, ar velkoni,
tennder hag argaserezh. Ar straedoù didud hag ar pezhioù bras a laka e dudennoù
da vezañ pouezus ha tapet gant an arallekadur war un dro. Alies e kinnig Hopper
al lenn da stourm ouzh an digenvez : Hotel Room (1931) pe Compartiment C, Car
293 (1938) e-touez livadurioù all. An tudennoù livet gantañ a seblant bezañ o
c'hotoz un dra bennak ivez : e Summer (1943) e weler ur plac'h war-sav ouzh
treuzoù un nor, evel ma vefe o c'hortoz e teufe unan bennak da gerc'hat anezhi.
Difiñv eo an daolenn, war-bouez ar rideozioù. Da ziskouez an diforc'h etre
diabarzh ha diavaez e'ch implijas Hopper prinistri, dorioù pe kontrastoù gouloù.
En daolenn Rooms for Tourists (1945) ez eus gouloù en diabarzh padal ez eo
teñval an diavaez. An aer pe ar gouloù e diabarzh ur pezh a ziskouez an emsell.

Awenet eo bet Edward Hopper gant oberennoù ar XVIIvet kantved ( Velázquez,
Rembrandt, Vermeer) ha re an XIXvet kantved : Goya, Daumier, Manet. Plijout a
rae kalz dezhañ oberennoù Edgar Degas, hag an doare ma kinnige an egor hag a
linennoù beskellek a gaver en e daolennoù. Hopper a blije dezhañ ivez
barzhonegoù Ralph Waldo Emerson ha kelennadur Carl Gustav Jung ha Sigmund Freud.
Alies eo bet keñveriet e daolennoù gant pezhioù-c'hoari Henrik Ibsen
(1828-1906).

Edward Hopper a blije ar sinema dezhañ, ha gwelet e vez levezon ar 7vet arz en e
oberennoù. Tennañ a ra labour Hopper d'al luc'hskeudenniñ, evel ma weler e
(Office in a Small City (1953), American Village (1912), The City (1927), House
by the Railroad (1925), ha Two Comedians (1965).

Evit a sell ouzh Nighthawks (1942) e lavaras Hopper e oa bet levezonet gant an
danevell The Killers gant Ernest Hemingway.

Meur a filmaozer en deus implijet oberennoù Edward Hopper : Alfred Hitchcock a
implijasHouse by the Railroad (1925) da batrom evit ti Psycho (1960). E daolenn
Night Windows (1928) a laka da soñjal er film Rear Window (1954).

Menegomp ivez George Stevens (Giant, 1956), Terrence Malick, Sam Mendes, Wim
Wenders (Paris, Texas, 1984; The End of Violence, 1997), Tim Burton (Sleepy
Hollow, 1999), Alan Rudolph (Choose me, 1984), Peter Greenaway (The Cook, the
Thief, his Wife and her Lover , 1989), Warren Beatty (Dick Tracy, 1990), ar
Vreudeur Coen (Barton Fink, 1991) pe c'hoazh Woody Allen (Sweet and Lowdown,
1999). Jackson Pollock, Francis Bacon hag Edward Hopper eo an tri livour a blij
ar muiañ d'ar filmaozer stadunanat David Lynch .



https://br.wikipedia.org/wiki/Drouiz

Hervez an istorourien e oa an drouized tud gouiziek-tre ha doare beleien a oa
uhel-tre o renk e-touez ar pobloù keltiek. Dre ma ne chom eus testennoù an
Henamzer keltiek nemet traou gwelet gant tud estren d'ar c'hevredigezhioù
keltiek hag un nebeut testennoù iwerzhonek savet goude m'eo bet aet an drouized
kozh da get, ne c'heller ket bezañ asur eus ar pouez m'o doa war o c'hempredidi.
Drouized vodern a zo hiziv, met marteze eo bet kollet al liamm etre an
anaoudegezhioù tapet ha treuzkaset dre eñvor gant an drouized kozh hag hon
amzerioù.

E renk ar veleien (er ster hollek) e veze an drouized e-touez ar pobloù a veze
anvet Keltoi pe Galatai gant an Hengresianed, ha Celti pe Galli gant ar Romaned.
Diwar an testennoù meneget izeloc'h eo sklaer e oa an drouized kuzulierien ar
roueed hag an dierned koulz ha renerien an oberoù relijiel pennañ. Pa veze
renkadoù all, ar vrezelourien hag ar broduerien o tegas o barregezhioù d'ar
gevredigezh e oa renkad an drouized hag o harperien karget da virout an
anaoudegezhioù relijiel, skiantel ha pleustrek dre eñvor. Evel an darnvuiañ eus
pobloù an Henamzer e oa diazezet relijion an drouized war al liesdoueegezh :
seveniñ a raent lidoù evit pemp doue pennañ hag un toullad all a veze e meur a
elfenn eus an natur hervezo. Ne oa ket ken pell ar c'hredennoù-se diouzh re ar
Romaned ha ne seblant ket bezañ bet trubuilhoù relijiel er broioù keltiek
aloubet ganto. Seblantout a ra ivez e veze sevenet al lidoù dindan an amzer,
darn anezho er c'hoadoù hag er bodadoù-gwez sakr a oa nevedoù o anv. Lidoù dibar
a rae an drouized ivez en enor spesadoù gwez zo evel an derv pe leinoù ar
menezioù pe plant zo evel an uhelvarr hag ar c'helenn.

Er Commentarii de Bello Gallico e ro Kaezar un hir a destenn - an destenn gozh
hirañ war an drouized a zo chomet - diwar-benn stuzegezh ar C'halianed e oa bet
trec'h warno hag e teskriv aozadur ar gevredigezh keltiek gant he "magistraded",
he zudjentiled hag he drouized. Ne oa nemet div renkad, ar re ziwezhañ hag e oa
an drouized renkad ar re ouiziek a zalc'he en o memor al lezenn hervez ar
c'hustum hag e oa karget gant ar barnañ. Unan eus ar c'hastizoù a rae aon bras
d'an dud a oa ar forbanerezh. Ne c'helled ket bezañ drouiz dre an hêrezh, met
goude un hir a stummadur. reda 02012631731/edpt 18795/PANKARAP AFRICAN
INTERNATIONAI BANK

E 1717 e krouas un nebeut Kembreiz o chom e Londrez an Ancient Druid Order d'ar
mare ma oa ar frañmasonerezh o tiorren. Kerentiezh a spered a c'hell bezañ kavet
etre an drouizelezh vodern hag ar frañmañsonerezh, met n'eus liamm ensavadurel
ebet.



https://br.wikipedia.org/wiki/Dour-beuz

Dour-beuz a vez pa vez goloet ur gorread bras a zouar gant dour, deuet eus ur
stêr o tic’hlannañ, eus ar mor, pe diwar glaveier bras. Liñvadenn a reer ivez
eus an dra-se ha brudet eo al Liñvadenn Veur a gonter er Bibl.

Er broioù sec’h ne vez ket euvret mat an dour glav gant an douar ha pa vez
glaveier bras ne c’hall ket an douar lonkañ ar reñver a zour. Redek a ra an
dour-se d’ar stêrioù ha pa vez leun ar re-se e teu an dour er-maez eus o naoz ha
goleiñ an douar tro-dro : "dic'hlann" pe dour-bras a reer eus an dra-se. Pa vez
dizoloet an douar en-dro e chom lec’hid alies a-ziwar-lerc’h an dour. Gant ar
ouelezenn-se e vez frouezhusaet an douaroù zo war ribloù ar stêrioù, un dra vat
evit al labour-douar. En istor eo brudet dic’hlannoù an Nil en Ejipt, en
Henamzer, kenkoulz ha re ar stêrioù Eufratez ha Tigris e Mezopotamia.

Dour-beuz a c’hall bezañ ivez war aodoù ar mor : pa vez reverzhi vras ha pa vez
avel greñv e c’hall ar mor sevel uheloc’h eget boaz ha goleiñ douaroù izel an
arvor. Ma vez kalz a zour ouzhpenn er stêrioù en em daol er mor, e c’hall an
dour-beuz-se bezañ drastus. Kement-se a oa c’hoarvezet war aodoù an Izelvroioù
d’an 31 a viz Genver 1953 (1 835 den lazhet). Ingal e c’hoarvez dourioù-beuz
ivez e kêrioù eus Breizh zo e goueled aberioù, evel Montroulez, Kastellin,
Kemperle, Landerne.

Gant dour ar mor ivez e c’hall an arvor bezañ beuzet da-heul un tsunami, krouet
gant ur c’hren-douar. Kement-se a oa c’hoarvezet war aodoù Meurvor Indez e miz
Kerzu 2004.

D’en em wareziñ diouzh an dour-beuz e c’haller sevel chaoserioù, da zispartiañ
ar mor pe ar stêrioù diouzh an douaroù izel zo en o c’hichen. Brudet eo ar re zo
en Izelvroioù, da wareziñ ar vro-se diouzh ar mor.



https://br.wikipedia.org/wiki/Doueoniezh

An doueoniezh, pe doueoni pe teologiezh, a zo studi ar pezh a zo gwir hag a denn
da Zoue. Savet eo bet ar ger "doueoniezh" da glotañ gant ar ger θεολογία, pe
"theologia", deuet eus ar gregach.

Er relijionoù undoueek, diazezet war an undoueegezh, eo skiant an Diskuliadur,
diazezet war ar skridoù relijiel, o c'hompren, a-benn sklêrijenniñ ar feizidi
diwar-bouez an doare da ober pe d'en em zerc'hel, pe da grediñ hervez ar
relijion.

Gant Platon, en e levr Ar Republik, eo bet implijet ar ger θεολογία da gentañ,
diwar-benn ar wengelouriezh.

Adkemeret eo bet war e lerc'h gant Aristoteles, evit diveskañ ar brederourion
diouzh an doueoniourion, a gont ar mojennoù pe gwengeloù en ur stumm barzhonius.

Skrivagnerien c'hresian all a ra gant ar ger evit ober anv eus "kosmogoniezh".
Gant ar stoikourien ez eus kaoz a "brederouriezh doueoniel" diwar-benn ar
prederiañ a-zivout an doueegezh, a zo dezhe ur skourr eus ar brederouriezh.

Gant ar brederourion latin ne voe ket nemeur a gaoz a zoueoniezh, war-bouez un
arroud brudet diwar zorn Varron : kemm a ra etre doueoniezh vojennel, doueoniezh
fizikel, ha doueoniezh politikel.

Er c'hantvedoù kentañ e oa savet disfiz en oberourion gristen ouzh implij ar
ger. En o spered e oa stag ar gerioù "doueoniezh" ha doueoniourion ouzh ar
wengelouriezh pagan. Koulskoude e teu Klemañs Aleksandria da ober ar c'hemm etre
« doueoniezh ar Verb peurbadel » ha « gwengelouriezh Dionysos ». Tamm-ha-tamm ez
a da goll ar ster stag ouzh ar baganiezh. Nemet e kemm a-wechoù ar ster resis
d'ar ger: a-wechoù e talv kement ha Skriturioù Sakr, pe kofezadur ar feiz
kristen. Da veno doueoniourion arall e talveze an doueoniezh kement ha prezeg
eus doueegezh dre vras, pe eus doueegezh Jezuz nemetken. Er c'hornog ne vez ket
graet nemeur gant ar ger a-raok ar mare "skolastek": gwell e vez kavet komz gant
troiennoù enne ar ger "sacer", evel "doctrina sacra", "sacra pagina" pe "sacra
eruditio". A-benn ar fin neoazh e weljod an doueoniourion latin oc'h ober
forzhik gant ar ger en o skridoù, ma teuas ar ger "doueoniezh" da dalvezout
kement ha "studi ar gelennadurezh kristen", ar ster a zo chomet warnañ abaoe, e
metoù ar gristenien da vihanañ.

Adalek ar XVI-vet kantved e teu ar ger da gaout ur ster ledanoc'h. Kaoz a vo
neuze eus "doueoniezh naturel", a dalv kement hag anavezout Doue en un doare a
vefe "naturel". Diwar neuze e vez implijet evit ober anv eus relijionoù estrevit
ar gristeniezh, e-barzh studi ar relijionoù da skouer. Dont a ra ar ger
doueoniezh da dalvezout kement ha skeudenn doue hag an doueegezh er relijionoù a
bep seurt, hag o c'helennadurezhioù zoken.

Ret eo derc'hel soñj e veze termenet ar brederouriezh klasel, adalek an amzerioù
a-raok Sokrates betek mare diskibien Leibniz, evel skiant Doue, pe skiant ar
peurvoud, e-berr evel doueoniezh. Usvedoniezh, pe "prederouriezh kentañ" a veze
graet anezhi ivez, dre ma veze gwelet evel gwrizienn, andon, sichenn an holl
skiantoù.



https://br.wikipedia.org/wiki/Dorn

Ar rann eus an ezel krec'h a zo e dibenn pep brec'h an dud hag ar primated, hag
a zo pemp biz warnañ, eo an dorn. Dre ma vez daou zorn gant pep den peurliesañ e
komzer eus daouarn un den. Organ ar c'hemer eo an dorn a-drugarez d'ar biz-meud
a zo keharpus ouzh ar bizied arall, hag organ pennañ ar stekiñ eo ivez.

Ar bizied eo an izili spisañ da-geñver lec'hiadur, hag enno emañ lod takadoù
kizidikañ ar c'horf, alese o ferzh pennañ er c'hemer hag er stekiñ. Evel a
c'hoarvez gant an daouorganoù arall evel an daoulagad pe an treid ez eo pep dorn
reoliet dre vras gant an hanterenn empenn a zo keharp outañ : an hanterenn gleiz
a vestrogn an dorn dehou.

Bez' ez eus 27 askorn da nebeutañ e dorn un den ; a-wezhioù e vez eskern sezamek
ouzhpenn, da lavaret eo eskern a zo enframmet en ur stirenn ; alies e vez daou
askorn sezamek enframmet en drapezenn, a-us ar biz-meud, hag unan er c'hreizdorn
a-us ar biz-yod.

Doubl eo roll eskern an arzorn : pevar anezho (ar skafenn, ar greskenn-loar, ar
biramidenn hag ar bizenn) a zo kenvellet gant eskern an arvrec'h ; gant eskern
ar c'hreizdorn ez eo kenvellet an drapezenn, an drapezennig, an askorn krogek
hag an askorn bras. Gant an oeñsoù kentañ ez eo kenvellet eskern ar c'hreizdorn
d'o zro.

Eus I betek V e vez niverennet eskern ar bizied, eus ar biz-meud betek ar biz
bihan. Tri oeñs zo da bep biz : an oeñs hogozek eo an tostañ d'ar c'hreizdorn,
an oeñs krenn d'e heul, hag an oeñs pellek e penn pep biz ; daou oeñs hepken zo
d'ar biz I, ar biz-meud, n'en deus oeñs pellek ebet.

Daou strollad kigennoù zo e dorn un den : ar re ziabarzh, a zo penn-da-benn en
dorn, hag ar re ziavaez a zo staget en dorn diouzh an eil tu hag en arvrec'h
diouzh an tu arall.

Ar gourbozennoù eo kigennoù ar biz-meud, hag ar gouvozennoù re ar biz bihan.
Bez' ez eus ivez peder c'higenn etreeskernel a-gein etre eskern ar c'hreizdorn
diouzh tu ar c'hil, ha teir arall a-balv diouzh tu ar palv. Peder c'higennig
arall, anvet buzhugheñvel, zo etre kil an dorn hag an arvrec'h ; a-ziforc'h eo
ar c'higennoù buzhugheñvel-se, pa n'int stag da askorn ebet.

Div gigenn hir bleger stag ouzh tu diabarzh an arvrec'h zo d'ar bizied. Da
oeñsoù ar bizied int staget dre stirennoù : ar gigenn bleger c'horreel d'an oeñs
pellek, ar gigenn bleger zon d'an oeñs kreiz. Da blegañ ar bizied e servijont.
Div gigenn bleger, unan hir hag unan verr, zo d'ar biz-meud e-unan er
c'hourbozenn. Dre gigennoù arall ar c'hourbozenn, unan bellaer hag unan
geharper, e c'hall ar biz-meud keharpañ ouzh ar bizied arall evit ma c'hallfer
tapout traezoù.

Kigennoù astenner zo en arvrec'h ha stag ouzh kil ar bizied evit ma c'hallfer
digeriñ an dorn dre astenn ar bizied. Div stirenn zo etre ar biz-meud hag an
arvrec'h ; gwelet e vezont splann, ar voest-vutun a reer eus ar c'hleuz a zo
etrezo dindan ar c'hroc'hen. Ur gigenn astenner ouzhpenn zo d'ar biz-yod ha d'ar
biz bihan.

Gouest eo tammoù difiñv ha tammoù fiñvus an dorn da azasaat ouzh redioù ar vuhez
pemdez dre stummañ gwaregoù askornek tri zoare dezho : gwaregoù a-veskell,
gwaregoù diahed ha gwaregoù diadreuz. Dre studiañ gwaregoù an dorn ez eus bet
merzet mestroniezh ar biz-meud war ar bizied arall.

Peder anezho zo, etre ar biz-meud ha pep biz arall. Ar wareg stummet gant ar
biz-yod eo an hini bouezusañ evit resisted ar c'hemer ; kevret gant ar wareg
etre ar biz-meud hag ar biz kreiz ez aoz un dribizegezh a ro tro da gemer traoù
hep ober gant nerzh kreñv. N'eo ket ar biz-gwalenn hag ar biz bihan ken fiñvus
hag ar bizied arall, met pouezus int pa vez ret reiñ nerzh d'ar stardañ ;
pouezus dreist-holl eo ar wareg etre ar biz-meud hag ar biz bihan evit
kement-se.

Gweñvoc'h eget hini an arzorn eo, a-drugarez da fiñvusted an eskern a zo etre an
arzorn hag ar biz-meud diouzh an eil tu, etre an arzorn hag ar biz bihan diouzh
an tu arall. Pa strisha ar wareg etre an daou askorn-se e kleuz ar palv da
stummañ un doare traoñienn, ar strad anezhi o vout askorn ar biz kreiz er
c'hreizdorn. Dizalc'h diouzh eskern ar c'hreizdorn eo ar biz-meud, pa 'z eo stag
ouzh an drapezenn.

Dre an nervenn a-werzhid e c'haller nesaat ha plegañ ar biz-meud, hag astenn ar
bizied arall. A-drugarez d'an nervenn greiz e c'haller plegañ an arzorn hag ar
bizied, nesaat ha keharpañ ar biz-meud. Gant an nervenn a-helmo e c'haller
lakaat ar c'higennoù all da labourat.

Gant an nervenn a-werzhid ez eo nervaouet kil an dorn, eus ar biz-meud betek ar
biz-gwalenn ; kil ar biz-yod, ar biz kreiz hag oeñs hogozek ar biz-gwalenn zo
nervaouet ganti ivez. Gant an nervenn greiz ez eo nervaouet tu-palv ar biz-meud,
ar biz-yod, ar biz kreiz hag an hanter eus ar biz-gwalenn. Gant an nervenn
a-helmo ez eo nervaouet ar biz bihan hag an hanterenn arall eus ar biz-gwalenn ;
un drederenn eus palv ha kil an dorn, diouzh tu an arzorn, zo nervaouet ganti
ivez.

Tev ha divlev eo kroc'hen ar palv ; moanoc'h eo a-hed linennoù plegoù an dorn,
el lec'h m'emañ stag ouzh ar gwiadoù diabarzh hag an eskern. Sklaeroc'h eget
hini peurrest ar c'horf eo kroc'hen ar palv, evel kroc'hen seul an troad. Ne
c'hall ket rouzañ en heol, abalamour da c'henennoù a harz ouzh ar c'henderc'hañ
melanin el lodennoù-se eus korf mab-den. Goloet a vegennoù derm eo ar palv hag
ar bizied ("bizlouc'hadoù" a reer anezho) a-benn aesaat ar rimiañ.

Tanav, blevek ha flour eo kroc'hen kil an dorn. Gweñv eo, evit ma c'hallfe en em
zastum pa vez astennet ar bizied : war-dro 3 cm eo an diforc'h a hirder e
kroc'hen kil an dorn etre ar bizied astennet hag ar bizied dastumet en ur
meilh-dorn.

En darn niverusañ eus an dud ez eus un dorn a zo mibinoc'h eget egile, an doarn
dehou peurliesañ ; 8 % hepken eus an dud zo kleizidi, paotred aliesoc'h eget
merc'hed, gant muioc'h pe nebeutoc'h a gleizidi hervez ar pobladoù.. E-pad pell,
hag e meur a sevenadur, ez eo bet rediet ar gleizidi da ober gant o dorn dehou.
Lod tud zo ken ampart gant o dorn kleiz ha gant o dorn dehou, daouzehouiat int –
ar pezh a dalvez o deus daou zorn dehou, un doare all c'hoazh da lakaat un dorn
dreist egile.

Un emdroadur eus daouarn fiñvus ar spesad Scandentia a veve 100 milion a vleadoù
zo eo daouarn an dud, ha daouarn ha treid ar primated. E-kerzh an emdroadur-se e
c'hoarvezas kemmoù bras en empenn, hag an daoulagad en em gavas e kreiz an
dremm, kement-se a-benn kaout ur gweled stereoskopek (i.e. e bos) evit aesaat ar
c'hemer. Dre ar biz-meud o treiñ da geharpus e voe resisoc'h ar c'hemer ivez.
War-dro 3,6 milion a vleadoù zo e savas ar spesad Hominidæ da gerzhet war e
zaoudroad hepken, ar pezh a roas tro d'e zaouarn da vout fiñvusoc'h ha
resisoc'h. Diwezhatoc'h ez emdroas an daouarn c'hoazh, a-benn azasaat ouzh
implij ar binvioù kentañ.

Petra bennak ma 'z eo daouarn ar primated uhelañ, evel ar gorilhed hag ar
chimpanzeed, damheñvel ouzh re an dud a-fed korfadurezh, n'int ket ker mibin :
reizhiad nervel an dud eo pennabeg kement-se, p'he deus emdroet betek ma vije an
dorn un benveg eus emskiant mab-den ; dorn mab-den eo ar benveg pennañ evit
etrewezhiañ gant e endro, ha dre e resisted er jestroù ez eus anezhañ un eztaol
eus personelezh an den.

Stardañ an dorn a vez graet da saludiñ an dud. Doareoù nevez zo da saludiñ
mignoned e-touez ar yaouankizoù, diwar skouer morianed SUA, dre stekiñ dornioù
serret. Stekiñ dornioù digor a vez graet ivez da donkañ marc'hadoù. Pokat d'an
dorn a vez graet ivez gant tud zo, e degouezhioù zo.

Gant an dud a zo bouzar, ha gant re all ivez, e vez implijet da gomz pe da
zisplegañ traoù ha ne vezont ket displeget dre ar gomz.

Ur mirdi skiantel zo anvet Musée de la main er Centre hospitalier universitaire
vaudois (CHUV) e Lausanne, en Suis. Eno ez eus bet dastumet binvioù implijet
gant an daouarn.



