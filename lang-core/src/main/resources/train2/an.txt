https://an.wikipedia.org/wiki/Mexico

Mexico (en idioma castellán: México), oficialment, os Estatos Unitos Mexicanos
(en castellán: Estados Unidos Mexicanos), ye una republica federal
constitucional d'America d'o Norte. Muga a o norte con os Estatos Unitos
d'America, a o sud y a l'ueste con l'ocián Pacifico, a o sudeste con Guatemala,
Belize y a mar Caribe, y a l'este con o Golfo de Mexico. Os Estatos Unitos
Mexicanos son una federación de trenta y un estatos y un districto federal, a
ciudat de Mexico, que ye una d'as arias metropolitanas mas poblatas d'o mundo.

Con una superficie d'alto u baixo 2 millons de kilometros quadratos, Mexico ye o
cinqueno país mas gran d'America y o catorceno mas gran d'o mundo. Con una
población de 103 millons d'habitants, ye l'onceno país mas poblato d'o mundo, y
o país castellanoparlant mas poblato d'o mundo.

Organizato politicament como una Republica federal democratica, o suyo sistema
ye presidencialista, estando l'actual President Enrique Peña Nieto. A suya
capital se troba en Ciudat de Mexico, y o país fa parte d'o Tractato de Libre
Comercio d'America d'o Norte, d'a ONU, d'a OEA, d'a OCDE, de l'APEC y d'o G.3.

O territorio mexicano ha estato habitato dende fa mas de 21.000 anyos. As arias
fértils d'o centro y sud estioron o puesto d'orichen de grans civilizacions,
como a olmeca, a tolteca, a maya y l'azteca. Ista zaguera construyó un gran
imperio que remató con a plegata d'os espanyols que lo conquerioron y bi
establioron o virreinato d'a Nueva Espanya. En 1821 a Nueva Espanya
s'independizó, naixendo asinas Mexico, y en 1824 se constituyó como republica
federal. Os primers anyos d'a vida independient de Mexico fuoron marcatos por os
conflictos entre os conservadors y liberals, dos intervencions foranas y a
perduga de mas d'a metat d'o suyo territorio a mans d'os estatounitenses. A
Revolución Mexicana, conflicto belico de 1910 a 1917, produció una nueva
constitución social encara vichent. A economia mexicana experimentó una bonanza
dica a cayita abrupta d'os pres d'o petrolio mientres a decada de 1980. Mexico
acubilló a un numero important de refuchiatos d'a Guerra Civil Espanyola y d'as
dictaduras de Latinoamerica. O Partito Revolucionario Institucional dominó a
vida politica d'o país dica finals d'o sieglo XX. En 1993 Mexico ratificó o
Tractato de Libre Comercio d'America d'o Norte con Canadá y os Estatos Unitos.

Encara que bi ha prous contrastes de riqueza y pobreza, Mexico ye una potencia
rechional d'America Latina. En 1994 se convertió en o primer miembro
latinoamericán d'a Organización ta a Cooperación y o Desembolique Economico
(ODCE). Seguntes a clasificación d'o Banco Mundial, Mexico ye un país de renda
meyana-alta, con o tretzeno Producto interior bruto mas gran d'o mundo, dimpués
d'Espanya. En 2008 teneba a Renda Nacional Bruta por capita mas alta d'America
Latina en termins nominals y en paridat de poder adquisitivo, y un d'os endices
de desembolique humán mas altos d'a rechión. A suya economía ye muit ligata con
a economía d'os suyos socios de l'Aria de Libre Comercio d'America d'o Norte.

Fa alto u baixo 30.000 anyadas que o territorio de l'actual Mexico fue ocupato
por grupos humans de cazataires-recolectors, habendo-se feito troballas datatas
en 21000 aC en os chacimientos arqueolochicos d'o país. Se i desembolicó
l'agricultura fa 9.000 anyadas, estando o panizo o suyo prencipal alimento
cultivato (encara que o suyo cultivo apareixió fa nomás que 5.000 anyadas).
Antiparte, as primeras troballas de repuis d'alfarería son de fa 2.500 anyadas.
Iste desembolique estió nomás en a parte central mas fértil d'o país, y en o
norte continoron os grupos humans vivindo d'a cazata y a recolección, en no
tener as posibilidatz de i desembolicar una sociedat agraria. Por ixo a primera
civilización apareixió en o centro-sud d'o país, y ye a cultura olmeca.

Arredol de 100 dC, a ciudat de Teotihuacan esdevenió o prencipal centro urbán
d'o centro-sud de Mexico, tenendo baixo a suya influencia o territorio que
s'estendilla dende l'actual Nuevo Mexico, en Estatos Unitos, dica Costa Rica, en
Centroamerica. A ciudat teneba en a suya epoca de mayor esplendor una superficie
de 20 km² y una población de 125.000-200.000 habitants. Sindembargo, a ciudat
fue cremata y o suyo territorio espullato en 750 por grupos de nomadas
chichimecas que proveniban d'os disiertos d'o norte d'o país, esboldregando-se o
suyo poderío.

Succedindo a Teotihuacan, a ciudat de Tula estió o centro d'una nueva
civilización que exerceba o suyo dominio sobre o centro de Mexico mientres os
sieglos X y XI, y que prene o nombre d'os toltecas, que dan o suyo eponimo a la
ciudat. En ixas envueltas amanixioron os primers grupos organizatos de guerrers
que s'organizaban en chermandatz recibindo o nombre d'un animal, estando tamién
practicants de sacrificios humans. Tula establió vinclos con atros territorios,
encluyendo-ie a peninsula de Yucatán, a on se trobaba a ciudat maya de Chichén
Itzá. Os mayas tamién heban desembolicato una civilización, a civilización maya,
dende l'anyo 100 y que plegaría a o suyo momento de maximo esplendor arredol de
600-900. Os suyos centros urbans se caracterizaban por os suyos centros
ceremonials en edificios singulars, posibles en haber-se-ie desembolicato una
important producción agricola.

O zaguer grupo d'os nahua en plegar a o centro de Mexico estioron os aztecas,
que establioron a ciudat de Mexico-Tenochtitlán (l'actual ciudat de Mexico) en
1325 en rematar un pelegrinache conducito seguntes a leyenda por o suyo dios
Huitzilopochtli. Se diz que fundoron a suya capital en o puesto a on heban
trobato una aliga en minchando sobre un cactus, elemento mitolochico que se
troba hue representato en a bandera de Mexico. Os aztecas creyoron una alianza
con atras dos ciudatz d'a redolada, Texcoco y Tacuba, alianza que se conoix con
o nombre de Triple Alianza y prencipioron un proceso d'expansión basato en as
suyas conquiestas melitars, controlando un territorio que s'estendillaba dende
l'Ocián Pacifico a l'ueste dica o Golfo de Mexico a l'este. Nomás que os
purépechas y os tlaxcaltecas, amás de bellos atros chicotz pueblos, mantenioron
a suya independencia respective d'o imperio azteca. A capital azteca,
Mexico-Tenochtitlán, con una poblción d'alto u baixo 200.000 habitants,
esdevenió una d'as prencipals ciudatz d'o mundo en ixas envueltas.

Sindembargo, a cayita d'o imperio azteca se fació a escape quan plegoron a o
territorio os conqueridors espanyols mandatos por Hernán Cortés, qui plegó a la
peninsula d'o Yucatán en 1519. Ista conquiesta producirba una radical
transformación d'as sociedat mesoamericanas.

Os espanyols plegoron a las costas mexicanas dende as suyas colonias recients en
as islas de Cuba y Domingo, y en plegar-ie recibioron noticias que charraban
d'uns territorios a l'interior d'o país con una gran abundancia d'oro y atras
riquezas, asinas que prencipioron a conquiesta d'o territorio, en una situación
en a quala teneban amás a suerte de que os nativos, en interpretación d'antigas
leyendas, los considerasen dioses u a lo menos como representants d'o dios
Quetzalcóatl que tornaba ta recuperar o suyo reino. En qualsiquier caso,
prencipioron una serie d'escaiciomientos que provocoron l'esboldregamiento d'o
Imperio azteca en morir Moctezuma Xocoyotzin, tenendo en a luita l'aduya d'os
tlaxcaltecas y d'atros pueblos y sinyors enfrentatos con os aztecas. En o
proceso, a ciudat de Mexico-Tenochtitlán quedó destruita quasi de raso.

Os Estatos Unitos Mexicanos son una federación de trenta y un estatos libres y
sobirans en quanto a o suyo rechimen interior y independients os un d'os atros.
O gubierno de cada estato ha de tener un sistema congresual de gubierno
presidito por un gubernador electo cada seis anyos sin posibilitat de
reelección. O poder lechislativo d'os estatos recaye sobre un Congreso d'os
Deputatos unicameral, o numero d'escanyos d'o qualo pende de cada estato. A
chudicatura recaye sobre un Trebunal Superior de Chusticia. Cada estato tién a
suya propia constitución y codigo civil y penal. Cada estato a la vegata se
divide en municipios que pueden comprender un u mas lugars u ciudatz. Os
municipios son tamién autonomos en lur rechimen interno y tienen un poder
limitato de recaptación fiscal. Os municipios son os entes autonomos de ran
administrativo mas chicot d'o país.

A ciudat de Mexico ye o Districto Federal, seu d'o poders de gubierno d'a Unión,
y capital d'os Estatos Unitos Mexicanos. Como districto u territoriu federal,
tradicionalment ha estato administrato dreitament por o gubierno d'a federación
(o president y o Congreso d'a Unión); pero dende a decada de 1990, ha recibito
un mayor grau d'autonomía y os residents en l'actualidat trigan o chefe de
gubierno y os deputatos d'un congreso unicameral dito l'"Asambleya
Lechislativa". O Districto Federal no tien constitución propia, sino un Estatuto
de Gubierno. Ye dividito en deciseis delegacions as qualas no son autonomas de
tot, encara que a sobén se comparan a os municipios d'os estatos.

Os estatos d'a federación mexicana y o Districto Federal se conoixen de manera
conchunta como "entidatz federativas" (entidades federativas, en castellán). As
entidatz federativas de Mexico son:

Mexico ye situato en o subcontinent d'America d'o Norte. Cheolochicament a muga
entre America d'o Norte y America Central ye l'istmo de Tehuantepec, lo que fa
que un 12% d'o territorio mexicano —incluyindo-ie a peninsula de Yucatán— se
trobe en ista zaguera rechión; fisiograficament l'Eixe Vulcanico Transversal (u
a Sierra Nevada) divide as dos rechions. Cheopoliticament, manimenos, a muga
entre America d'o Norte y America Central ye a muga con Belize y Guatemala, y
Mexico se considera un país norteamericán.

A superficie total de Mexico ye de 1.972.550 km², que incluye alto u baixo
6.000 km² d'islas situatas en l'ocián Pacifico (como as islas Guadalupe y
Revillagigedo), en a mar Caribe y en o Golfo de California. Mexico comparte una
muga a o norte con os Estatos Unitos de 3.141 km; a o sud con Guatemala de
871 km y con Belize de 251 km.

A topografia mexicana ye muit accidentata. O territorio mexicano ye situato en
una d'as arias tectonicas mas dinamicas d'o mundo; fa parti de l'"Aniello de
Fuego d'o Pacifico", una rechión d'actividatz vulcanica y sismica. Mexico se
troba en a rechión occidental d'a placa Norteamericana y a suya intersección con
a Placa de Cocos y a Placa d'o Caribe. Fisiograficament o país puet
subdividir-se en nueu rechions prencipals:

Debito a la suya topografía, en Mexico bi ha pocos ríos muit grans u lacos
naturals. Os ríos mas importants son o río Lerma, que naixe en a cuenca de
Toluca, forma o laco de Chapala, o mas gran de Mexico, y desemboca en l'ocián
Pacifico. O río Pánuco naixe en l'Altiplán, trescruza a Sierra Madre Oriental y
desemboca en o Golfo de Mexico. O río Balsas drena a Depresión d'o Balsas y
atras rechions d'o sud de l'Altiplán Mexicano, trescruza a Sierra Madre del Sud
y desemboca en l'ocián Pacifico, en o sud. O Grijalva y l'Usumacinta, forman un
sistema que drena as Sierras de Chiapas y, como o río Papaloapan, desembocan en
o Golfo de Mexico. Atros lacos, como o Pátzcuaro y o Cuitzeo son os remanents
d'os grans lacos y turberas que cubriban a mayor parti d'o sud de l'Altiplán
antis d'a plegata d'os europeus.

O norte, d'atra man, ye muito mas arido, especialment en a rechión
noroccidental. O río mas important d'o norte de Mexico, ye o que forma a muga
con os Estatos Unitos, o Río Bravo (conoixito como Río Grande en os Estatos
Unitos). O río Colorado, que naixe en os Estatos Unitos, trescruza una chicota
parti d'o territorio de Mexico en l'occident ta desembocar en o Golfo de
California.

Debito a la variación topografica d'o territorio, bi ha una gran variedat de
climas, dende tropicals y subtropicals, os aridos y deserticos, dica os climas
fredos de montanya templatos. O norte ye mas arido, pero d'o centro enta o sud,
as plevias son mas abundants; as plevias son estacionals, de mayo dica
setiembre, templando o clima de montanya de l'Altiplán Mexicano, que mientres o
verano, no blinca d'os 28-30 °C. As temperaturas meyanas oscilan entre os
16-20 °C. A mayor parti d'a población vive en ista rechión. A elevacions mas
baixas, inferiors a os 1.000 m, as temperaturas meyas son mas altas y blincan
d'os 20 °C. En as tierras baixas, y en a peninsula de Yucatán, os veranos son
muit calidos, y as temperaturas hibernals no baixan d'os 15 °C. En as sierras,
mas que mas en Sierra Nevada, as temperaturas son muit baixas y as chelatas son
comuns asinas como a precipitación en forma de nieu.

Mexico ye un d'os 17 países megadiversos d'o mundo. Con mas de 200.000 especies
diferents, en Mexico vive un 10-12% d'a diversidat d'o mundo. Mexico ye o primer
país d'o mundo en biodiversitat en reptils con 707 especies conoixitas, segundo
en mamifers con 438 especies, quatreno en anfibios con 290 especies, y quatreno
en flora con 26.000 especies diferents. Mexico tamién ye considerato o segundo
país d'o mundo en numero d'ecosistemas y quatreno en numero total d'especies.
Alto u baixo 2.500 especies son protechitas por leis mexicanas. O gubierno
mexicano ha creyato o Sistema Nacional d'Información sobre Biodiversitat, ta
estudear y promover l'uso sostenible d'os ecosistemas d'o territorio.

En Mexico, 17 millons d'hectarias son consideratas "Arias Naturals Protechitas"
y bi incluyen 34 reservas d'a biosfera (ecosistemas inalteratos) 62 parques
nacionals, 4 monumentos naturals (protechitos por a suya valura estetica,
scientifica u historica a perpetuidat), 26 arias de flora y fauna protechitas, 4
arias de protección d'os recursos naturals (conservación d'a tierra, as cuencas
naturals y as selvas) y 17 santuarios (zonas de riqueza abundant en especies).

Mexico tien una economía de libre mercato orientata a las exportacions. Ye un
país de renda meyana-alta, con a renda per capita mas alta de Latinoamerica en
termins nominals. Mexico ye a 13ena economía mas gran d'o mundo d'alcuerdo con o
suyo Producto interior bruto en paridat de poder adquisitivo y a segunda mas
gran de Latinoamerica, dimpués de Brasil. Dimpués d'a crisi de 1994, Mexico se
recuperó a escape con a construcción d'una economía moderna y diversificata. As
administracions recients han amillorato a infraestructura y han permitito a
competencia privata en os puertos maritimos, aeropuertos, ferrocarrils, as
empresas de telecomunicacions, a cheneración d'electrecidat (de manera limitata)
y a distribución de gas natural.

Seguntes o documento de 2007/2008 d'as Nacions Unitas sobre o Desembolique
Humán, l'11,6% d'a población vive en a pobreza, y o 3% en pobreza extrema.
Manimenos, a desigualdat d'a renda encara ye un problema grieu, y existen
divisions entre ricos y pobres, o norte y o sud, y as arias rurals y urbanas. Os
contrastes en o desembolique humán (IDH) amostran una gran disparidat entre
municipios ricos, como San Pedro Garza García, en Nuevo León con un ran de
desembolique economico, educativo y de sanidat parellán a o d'Alemanya, y o
municipio de Metlatonoc, en Guerrero, con un ran d'IDH parellán a Siria.

Muitos d'os efectos positivos en a reducción d'a pobreza y o incremento d'o
poder adquisitivo d'a clase meyana han estato atribuito a la estabilidat
macroeconomica conseguita en as zagueras dos administracions presidencials. O
creiximiento d'o PIB anyal meyano de 1995 a 2002 estió d'o 5,1%. A
desaceleración economica d'os Estatos Unitos produció un efecto parellán, pero
mas grieu, en Mexico, d'o que se recuperó a escape y creixió un 4,1% en 2004, un
3% en 2005 y un 4,8% en 2006. A inflación s'ha reducito a minimos historics de
3,3% en 2005, y as taxas d'intrés tamién se troban a minimos historicos, lo que
ha estimulato o consumo a credito d'a clase meya. L'administración d'o president
Fox conseguió a estabilidat monetaria: o déficit d'o presupuesto se redució, y a
deuda externa representa actualment nomás o 20% d'o PIB. Mexico comparte con
Chile, o grau mas alto d'inversión basata en o credito largo plazo d'a deuda,
d'a rechión latinoamericana. A reducción en a pobreza tamién ha estato reducita
gracias a las remesas d'os mexicans residents en os Estatos Unitos, que fan una
zifra de 20 mil millons de dólars por anyo, y s'han convertito en a segunda
fuent mas gran de capital forano.

Mexico ye un d'os países mas ubiertos d'o mundo, ya que alto u baixo un 90% d'o
comercio se troba baixo as estipulacions de diversos tractatos de libre comercio
con mas de 40 países, d'os que, o NAFTA, con os suyos vecins norteamericans, ye
o mas influyent: quasi un 90% d'as exportacions de Mexico se dirichen a os
Estatos Unitos u Canadá y quasi un 55% d'as importacions en provienen. Atros
tractatos importants que Mexico ha sinyato son os tractatos con a Unión Europea,
con Chapón, con Israel y atros países de Latinoamerica. Como tal, Mexico s'ha
convertito en una potencia comercial internacional; Mexico ye o quinceno
exportador mas gran d'o mundo —deceno si a Unió Europea se considera una sola
entidat. De feito, Mexico exporta mas que a suma d'as exportacions de totz os
países d'o Mercosur y Venezuela.

Mexico ye o país castellanoparlant mas poblato d'o mundo, con mas d'o doble de
población que Espanya, Colombia u Archentina. De feito, un tercio de totz os
castellanoparlants d'o mundo viven en Mexico. O 98,8% d'a población mexicana
parla o castellán; l'1,5% parla o náhuatl y o 0,8% parla o maya. Seguntes datos
d'o zaguer censo lingüistico (2000) o 7,1% d'a población mexicana —ye decir alto
u baixo a metat d'o total d'a población indichena— parla bella luenga amerindia,
y l'1,2% no parla o castellán.

Encara que a constitución de Mexico no estableixe denguna luenga oficial, o
castellán ye a luenga oficial de facto, y a luenga nacional d'o Estato.
Manimenos, tamién son luengas nacionals, as 62 luengas indichenas minoritarias,
seguntes a Lei Cheneral d'os Dreitos Lingüisticos d'os Pueblos Indichenas,
publicata en 2001. Seguntes ista lei, as luengas amerindias tienen a mesma
valideza que o castellán en os territorios a on se parlan y os indichenas tienen
o dreito de solicitar bells documentos oficials en lurs luengas. A lei otorga o
estatus de luenga nacional a todas as luengas amerindias que se parlan en o
territorio mexicano sin importar-ne o numero de parlants —belunas d'ellas nian
plegan a os 100 parlants— y sin importar-ne l'orichen. Alavez, se reconoixen as
luengas d'os indichenas desplazatos d'os Estatos Unitos —como os kickapoo— y
d'os pueblos indichenas refuchiatos de Guatemala.

L'anglès se fa servir amplament en os negocios, y por a mayoría d'os immigrants
estatounitenses que residen en Mexico (l'1% d'a población total), mas que mas en
os estatos d'a Baixa California, Baixa California Sud, Nuevo León, Guanajuato y
o Districto Federal. Amás de l'anglés, destacan o venecián, parlato por a
comunidat de Chipilo en o estato de Puebla o plautdietsch en as diversas
comunidatz mennonitas d'os estatos de Chihuahua y Durango, y en menor proporción
o francés, alemán, chinés, hebreu y arabe, tamién catalán, vasco y galleco d'os
refuchiatos d'a Guerra Civil Espanyola. Encara que belunas d'istas luengas se i
han parlato dende mas d'un sieglo y que o numero de parlants de bellas luengas
foranas blinca d'o numero de parlants de bellas luengas indichenas, denguna
d'ellas no ye reconoixita oficialment.

O esporte mes popular ye o fútbol y en a mitat norte tamién ye muito popular o
béisbol. Entre os esportes individuals destaca o boxeyo y l'atletismo, mas que
mas en a preba de marcha atletica conoixita en Mexico como La caminata.

Mexico ha organizato os Chuegos Olimpicos de 1968, celebratos en a Ciudat de
Mexico, y dos Campionatos Mundials de Fútbol en 1970 y 1986. Tamién ha
organizato os Chuegos Panamericans en as edicions de 1955 y 1975 y organizará a
edicion de 2011. Atros eventos organizatos son os Chuegos Centroamericans y d'o
Caribe de 1926, 1954 y 1990, a Universiada de 1979, o Campeonato Mundial de Polo
de 2008 , a Copa Mundial de Fútbol chuvenil de 1983, a y Copa d'Oro de la
CONCACAF de 1993 y 2003, y a Copa Confederaciones de 1999.



https://an.wikipedia.org/wiki/Idioma_aragon%C3%A9s

L'aragonés (idioma aragonés u luenga aragonesa) ye un idioma romance, luenga
propia d'Aragón, parlato por bellas 55.000 personas sobretot en as comarcas
pirinencas y prepirinencas d'o norte d'Aragón. En as atras comarcas aragonesas a
on que se charró l'idioma, hue o substrato y influencia de l'aragonés ye encara
perceptible en o castellano que se i fabla, más que más en os aragonesismos
lexicos.

A denominación formal mes común d'a luenga ye aragonés, nombre con que ye
conoixita localment, historicament y internacional.

A tradición filolochica fa uso igualment d'o compuesto navarro-aragonés u
navarroaragonés ta referir-se, más que más, a lo estadio medieval d'o idioma, a
consonant con l'uso d'atros compuestos lingüistico-cheograficos ta atros
romances peninsulars como lo galaico-portugués u l'astur-leyonés.

Popularment, a falta historica de claros referents lingüisticos y una diglosia
multisecular con o castellano accentuoron as diferiencias dialectals de
l'idioma, afavorindo una baixa conscienciación unitaria entre os parladors d'a
luenga, y fendo que aquells que millor mantenioron o dialecto propio lo
denominasen con un nombre local (ansotano, cheso, belsetán, chistabín, etc.)

Fabla ye una altra denominación informal, considerata alternativa per beluns,
popularizata en a segunda metat d'o sieglo XX. En realidat ye un alcurzamiento
d'a expresión fabla aragonesa, inspirata en a de fabla chesa, usata en cheso.

L'aragonés ye encara parlato como luenga materna en o suyo nuclio orichinal, as
montanyas aragonesas d'os Pirineus, en as comarcas d'o Viello Aragón (Chacetania
y Alto Galligo), Semontano, Sobrarbe y Ribagorza.

As ciudatz y villas prencipals an encara puede trobar-se fabladors patrimonials
de l'aragonés son: Uesca, Graus, Monzón, Balbastro, Fonz, Echo, Estadilla,
Benás, Samianigo, Pandicosa, Chaca, Plan, Ansó, Ayerbe, Broto, Lo Grau.

Altros aragoneses tamién aprenden aragonés como una segunda luenga en puestos
como Uesca, Zaragoza, Exeya, y Teruel. Seguntes os datos d'o Censo de 1981, a on
se incluyoron preguntas relativas a l'uso d'as luengas propias, a suma de
fabladors no blincaba d'os 30.000, fendo que l'aragonés siga una d'as luengas
europeas con más gran periglo d'extinción.

Dende o Censo de 1981, o estudio demolingüistico mas important ye lo Estudio
sociolingüistico feito en una gran aria de l'Alto Aragón por l'equipo de
l'Euskobarometro, dirichiu por Francisco Llera, a zaguers d'os anyos 90.
Seguntes a elaboración d'o sociologo Natxo Sorolla sobre os datos d'ixe informe,
l'aragonés yera parlau por bellas 25.000 personas, d'as qualas, 13.000 lo
tendrían como luenga inicial. Ixos datos tamién dan a zifra de 59.000 personas
que lo entienden, 11.000 que lo saben leyer y 6.000 que lo saben escribir.

Os municipios que figuraban como aragonesofonos en l'abant-prochecto d'a Lei de
Luengas que o Gubierno d'Aragón publicó en l'anyo 2001 (pero que no plegó a
presentar en as Cortz d'Aragón) son: Abiego, Abizanda, Adauesca, Agüero,
L'Aínsa-Sobrarbe, Aísa, Albero Alto, Albero Baixo, Alberuela de Tubo, Alcalá d'o
Bispe, Alerre, Almudébar, L'Almunia de Sant Chuan, Alquezra, Angüés, Ansó,
Antillón, Aragüés de lo Puerto, Ardisa, Argavieso, Arguis, Ascellas-Ponzano,
Ayerbe, Azara, Azlor, Bagüés, Bailo, Val d'Echo, Val de Bardaixí, Val de Lierp,
Balbastro, Banastars, Barbués, Barbunyals, Barcabo, Benás, Berbegal,
Biel-Fuencalderas, Biarche, Biescas, Vilanova, Villanuga, Bisagorri, Biscarrués,
Vicién, Blecua y Torres, Boltanya, Borau, Broto, A Buerda, Campo, Candarenas, A
Canal de Berdún, Canfranc, Capella, Casbas de Uesca, Castillón de Sos, Castillón
d'o Puent, Castiello de Chaca, Castillazuelo, Chaca, Chasa, Chistén, Colungo,
Chía, Chimillas, A Espunya, Estada, Estadilla, Fago, Fanlo, Fiscal, Fonz, La
Foradada d'el Toscar, O Frago, A Fueva, Lo Grau, Graus, Oz de Tena, Oz y
Costeán, Huerto, Ibieca, Igriés, Ilche, A Sotonera, Longars, A Luenga, A
Perdiguera, Lobarre, Lo Porzano, Oscorrals, Lupinyén-Ortiella, Mianos,
Monflorit-Ascasas, Monzón, Morillo de Galligo, Naval, Novals, Nueno, Olvena,
Palo, Pandicosa, As Penyas de Riglos, Peraltiella, Perarrúa, Pertusa, Piracés,
Plan, Pozán d'o Vero, A Puebla de Castro, Puent d'a Reina de Chaca, Puertolas, O
Pueyo d'Araguás, Quicena, Robres, Samianigo, Saúnc, Salas Altas, Salas Baixas,
Saliellas, Sallén de Galligo, Sant Chuan de Plan, Sangarrén, Santa Cruz d'as
Serors, Santa Cilia de Chaca, Santolaria de Galligo, Santa Liestra y Sant
Quílez, Santa María de Dulcis, Secastiella, Seira, Senés d'Alcubierre, Sesa,
Sesué, Sietamo, Tardienta, Tella-Sin, Tierz, Torla, Torralba d'Aragón, Torres
d'Alcanadre, Torres de Barbués, Uesca, Yebra de Basa, Yesero y Zaragoza.

L'aragonés ye clasificato, per lo suyo contexto cheografico y historico, como un
idioma romanico occidental, encara que una d'as caracteristicas tradicionals que
definen as luengas romances occidentals –a sonorización d'as oclusivas xordas
intervocalicas– no gosa cumplir-se en aragonés (más que más en l'aragonés
central; en occitano gascón local d'a val d'Aspa tamién se troba lo mesmo
fenomeno):

Encara que muitos lingüistas lo enclavan en o grupo de luengas iberorromances,
l'aragonés presienta unas diverchencias que lo deseparan d'os romances de
l'ueste peninsular (castellano, asturiano-leyonés y gallego-portugués),
amanando-lo més t'o catalán y ta l'occitano (más que más l'occitano gascón), y
t'o resto d'a Romania en cheneral, per eixemplo en a conservación d'as
particulas pronominalo-adverbials ibi/bi/i y en/ne. En o suyo lexico elemental,
l'aragonés tamién conta con un percentache licherament superior de vocables més
amanatos t'o catalán (más que más l'occidental) y t'o gascón, que no pas t'o
castellano, encara que ixo pende tamién en a variedat. Asinas, l'aragonés
occidental no comparte ya tanto lexico con os vecins orientals como lo fan
l'aragonés sobrarbenco y ribagorzano. Os antigos navarro y riochano yeran
variedatz navarroaragonesas més amanatas t'o castellano u que, aparentment, se
castellanizoron luego.

L'aragonés muderno ye, en conseqüencia, un idioma romance posicionato entre o
conchunto iberorromance y o conchunto formato per lo catalán y l'occitano, fendo
de puent entre o castellano y o catalán, pero tamién en muitos casos entre o
castellano (u catalán) y o gascón. O feito de compartir con o gascón y o catalán
noroccidental (y en ocasions, con o vasco) una ripa de vocables exclusivos en a
Romania, mete tamién a l'aragonés en un sozgrupo dito en ocasions pirinenco. De
vez, o suyo arcaísmo en bellas solucions lo achirmana con l'asturiano (u tamién
o gallego y o catalán) frent a lo castellano.

L'aragonés tamién pareix haber coincidito en muitas cosas con o mozarabe, que
influyó prou como substrato prencipal en espardir-se l'aragonés enta o sud per
as tierras de Zaragoza y Teruel. O sistema de clasificación d'o SIL en o
Ethnologue, no acceptato cheneralment per os especialistas d'a romanistica,
considera l'aragonés y o mozarabe en un grupo que clama pirinenco-mozarabe.

Os fonemas son entre barras obliquas / /, os alofonos d'un fonema son entre
parentesis quadratas [ ], a notación ortografica ye en carácters italicos y se
conforma a l'ortografía de l'Academia de l'Aragonés.

Un accento grafico (á, é, í, ó, ú) indica una posición irregular de l'accento
tonico.

Bellas caracteristicas propias d'a fonetica aragonesa en a suya evolución dende
o latín son:

L'aragonés, como muitas d'as luengas romances (pero a diferiencia d'as
iberorromances), conserva las formas latinas ENDE y IBI en as particlas
pronominalo-adverbials: en/ne y bi/i/ie.

A forma més comuna en aragonés de combinación d'os pronombres personals de
tercera persona de complemento directo y indirecto només distingue o numero de
l'indirecto (li/le; lis/les) pero totz dos cheners y numers s'enciertan en una
sola forma (en).

Cal parar cuenta que existen formas en qualques variedatz aragonesas que sí
deixan claro lo chenero y numero d'o complemento directo. Asinas pasa en as
formas ribagorzanas lo i, la i, los i, las i; u en as formas belsetanas le'l/le
lo, le la, le's/le los, le las, acomparables con as formas d'o catalán antigo
li'l, li la, etc., vivas en buena part de Valencia.

L'aragonés naixió alredol d'o sieglo VIII como uno d'os muitos dialectos d'o
latín desembolicatos en os Pireneus centrals y norte, y este d'a val de l'Ebro
en os actuals Riocha, sud y este de Navarra y Alto Aragón. Se considera que
entre os substratos, o vasco yera muito important. A conquista y repoblación d'o
centro d'a val de l'Ebro y zonas d'a Celtiberia por parte de cristianos navarros
y aragoneses, fació que s'extendiese a suya luenga, cosa favoreixita por
charrar-se-ie un romance mozarabe u romanico-andalusí pareixito, (que emplegaban
os cristianos y musulmans nativos), y que con poquetz cambeos no yera dificil
d'aragonesizar. Sindembargo, a expansión de l'aragonés fa que empecipie a
influencia d'altros idiomas por contacto con fabladors d'altras luengas latinas,
amás d'o mozarabe d'a val de l'Ebro, como l'occitano, o castellano y, más tarde
o catalán. O romance navarroaragonés que se charraba en a Riocha u Soria
empecipiaba a desapareixer ya por esta epoca.

En o sieglo XII a unión d'o Reino d'Aragón con Catalunya baixo lo mesmo rei
significó a unión de territorios lingüisticament heterochenios, con o catalán
fablato en a rechión oriental y l'aragonés en a occidental. Por istas envueltas
apareixen os primers textos con formas romances mayoritarias, (denantes
s'escribiba nomás que en latín arromanzato). En a conquista que se fació dimpués
d'a unión dinastica, l'aragonés s'extendió menos que o catalán, nomás en zonas
d'o Sistema Iberico ta o sud d'o sector central d'a val de l'Ebro, plegando ta o
sud de forma compacta ta las actuals comarcas churras. As muelas de Caroch, en
as marguins d'o río Xúcar estioron o cabo sud d'a distribución de l'aragonés en
o Reino de Valencia. Podió haber-ie una presencia de zonas aragonesofablants mas
ta o sud como enclaus que no duroron guaire entre meyo de zonas
catalanofablants, arabofablants y castellanofablants, en especial en o reino de
Murcia.

A cheneralización d'o castellano, tamién conoixito como espanyol, como a luenga
común d'a peninsula, significó a recesión de l'aragonés (proceso de
castellanización). Uno d'os intes claus en a historia de l'aragonés estió quan
un rei de orichen castellano fue coronato en o sieglo XV: Ferrando I d'Aragón,
(tamién conoixito como Ferrando d'Antequera). Con a dinastía Trastamara,
idenficata con o castellano, empecipia un periodo de diglosia que dura dica os
nuestros días.

L'unión d'Aragón y Castiella y a progresiva suspensión de toda capacidat
d'autogubierno dende o sieglo XVIII significó a reducción de l'aragonés, que
encara se charraba amplament, a un emplego rural y coloquial, entre que a
nobleza esleyó o espanyol como simbolo de poder. A supresión de l'aragonés plegó
t'a suya fuga mientres o rechimen d'o dictador Francisco Franco en o sieglo XX.
Os mayestros pegaban a os escolanos por emplegar l'aragonés en as escuelas, y a
lechislación vedó l'amostranza de qualsiquier luenga que no fuese a espanyola.

A democracia constitucional votata por o pueblo en 1978 significó un incremento
en o numero de treballos literarios y estudeos en y sobre a luenga aragonesa.
Manimenos, ista renaixedura puede estar masiau tardana ta ista luenga.

Fa poco s'ha lechislato sobre a mesma en a "Lei 10/2009, de 22 d'aviento, d'uso,
protección y promoción d'as luengas propias d'Aragón", publicata en o Boletín
Oficial de Aragón de 30 d'aviento de 2009.

Bi ha qualques dialectos de l'aragonés en as vals d'o Pireneu axial, una
variedat con rasgos más cheneral en o Semontano, tamién más castellanizata, y
formas de transición entre as primeras y a zaguera.

As parlas más orientals d'o dialecto Ribagorzano, en chunto con as más
occidentals d'o catalán ribagorzano, pueden considerar-se una variant romance de
transición, que comparten caracteristicas con o catalán y con l'aragonés.

Dende os anyadas 70 d'o sieglo XX, se publica más que no nunca literatura en
aragonés, con bella cinquantena d'autors.

Campos Bandrés, I. O., Martínez, J. P., & Paricio Martín, S. J. (2016). The
Aragonese language in education in Spain. Ljouwert/Leeuwarden: Mercator.



https://an.wikipedia.org/wiki/Drogadicci%C3%B3n

A drogadicción ye una condición patolochica que se produce debito a l'uso
freqüent de drogas. O desorden de l'adicción incluye una gran necesidat d'usar
drogas, desarrollando asinas un comportamiento ta mirar ditas drogas,
vulnerabilidat a recayer, y una disminución u capacidat lenta ta responder
correctament a estimulos externos. A quatrena edición d'o Manual diagnostico y
estatistico de transtornos mentals (DSM-IV) categoriza l'adicción en tres
etapas: preocupación/anticipación, melopera/intoxicacion, y rendición/afecto
negativo. Istas etapas se caracterizan, respectivament, por as ansias en tot
momento por obtener a substancia; emplegando más substancia d'a necesaria ta
experimentar os efectos d'a intoxicación; y experimentando tolerancia, sintomas
de rendición y manca de motivación ta las actividatz cutianas. Ta l'American
Society of Addiction Medicine a definición de drogadicción ye diferent de
drogodependencia y tolerancia a las drogas.

Asinas, tanto scientificos como atros autors, emplegan muit a sobén o concepto
de drogadicción ta incluir a presonas que no son usuarios d'as drogas seguntes a
definición de l'American Society of Addiction Medicine.



https://an.wikipedia.org/wiki/Estatos_Unitos

Os Estatos Unitos d'America (en anglés: United States of America, abreviato USA)
ye un país formato por una federación de 50 estatos situatos en a parte norte
d'America, independient dende o 4 de chulio de 1776 en a Guerra d'a
Independencia d'os Estatos Unidos contra o Reino Unito, quan as primitivas 13
colonias d'a costa este facioron a suya declaración d'independencia.

A suya capital ye a ciudat de Washington, DC, establita en a honor de George
Washington entre os estatos de Maryland y Virchinia, en un districto federal
dito Districto de Columbia. A suya forma de gubierno ye a Republica federal, en
un sistema de democracia representativa de tipo presidencialista, estando
l'actual president Donald Trump. A Constitución d'os Estatos Unitos fue adoptata
o 17 de setiembre de 1787, estando ratificata en 1788, fendo asinas d'as
premitivas 13 colonias un unico país independient.

A suya población ye de 317.238.626 habitants (2013) en una superficie de
9.826.675 km², con una densidat de población de 33 hab/km². Estatos Unitos ye
asinas o tercer país d'o mundo por a suya superficie y tamién por a suya
población.

Estatos Unitos muga a lo norte con Canadá, a lo sud con Mexico, a l'este con
l'Ocián Atlantico y a l'ueste con l'Ocián Pacifico, encara que o estato d'Alaska
ye a o norte de Canadá, o estato de Hawaii ye en l'Ocián Pacifico y os Estatos
Unitos son titulars de bellatros territorios en a mar Caribe u l'Ocián Pacifico.
O estato d'Alaska muga a lo sud con Canadá y a l'ueste, en trescruzando
l'estreito de Bering, ye Rusia. Asinas, nomás 49 d'os 50 estatos se troban en
America, fendo parte o estato de Hawaii d'Oceanía.

A economía d'Estatos Unitos ye actualment a primera economía mundial, con un
Producto Interior Bruto de más de 13 billons de dólars estatounitenses, ye
decir, alto u baixo lo 19% d'a producción mundial.

Estatos Unitos ye miembro fundador d'a Organización d'as Nacions Unitas,
organización que tien una d'as suyas seus en a ciudat estatounitense de Nueva
York, y o país ye miembro permanent d'o Consello de Seguridat d'as Nacions
Unitas. O país tamién ye miembro de quantas atras organizacions internacionals,
como a OTAN, a OEA, l'APEC, a OCDE u a OSCE.

Encara que a luenga más charrata d'o país ye a luenga anglesa en as suyas
variants conoixidas como American English, no tien garra luenga oficial, a tamas
de que l'anglés ye a luenga oficial de facto. Sindembargo, se i charran encara
quantas luengas d'os indios americans, y a mayor parte d'os inmigrants charran a
suya luenga orichinaria, destacando l'italián, l'alemán u o chinés, encara que
se i charran quasi todas as luengas. Antiparte, o castellán ye a luenga charrata
d'antis de dentrar en os Estatos Unitos de parte d'os estatos d'o sudueste d'o
país, amás d'estar a luenga d'un numero muit important d'inmigrants en o sieglo
XX. Ista inmigración, muit variata en os suyos orichens, fa que os Estatos
Unitos sigan uno d'o países con mayor diversidat etnica d'o mundo.

En 1507, o cartografo alemán Martin Waldseemüller fació un mapa d'o mundo a on
que nombraba as tierras d'o hemisferio occidental como America, en honor a
l'explorador y cartografo italián Amerigo Vespucci. As antigas colonias
britanicas emplegoron por primera vegata o nombre moderno dimpués d'a
declaración d'independencia, "a declaración unanime d'independencia d'os Estatos
unitos d'America" (a parola "unitos" apareixeba en minusclas en a declaración) o
4 de chulio de 1776. L'actual nombre se fació oficial o 15 de noviembre de 1777,
quan o Segundo Congreso Continental adoptó los Articlos d'a Confederación, que
deciban, "O nombre d'ista Confederación será 'Os Estatos Unitos d'America'". O
nombre curto "Estatos Unitos" ye tamién estándar. Atras formas comuns son en
anglés U.S. y USA y en aragonés EUA u EEUU. Coloquialment en anglés tamién gosa
decir-se the U.S. of A. u the States (en aragonés "os Estatos"). Columbia, que
gosó estar un nombre popular ta os Estatos Unitos, se deriva de Cristofo
Colombo. Tamién apareixe en o nombre d'o Districto de Columbia.

Una forma estandar ta referir-se a los ciudadans d'os Estatos Unitos ye
"americán", "nordamericán" u tamién "estatounitense". En anglés nomás se fa
servir a primera d'istas formas, y por ixo no ye guaire común emplegar
l'adchetivo "americán" ta referir-se a presonas que no tiengan a nacionalidat
d'Estatos Unitos.

Os Estatos Unitos son situatos quasi en a suya totalidat en o hemisferio
occidental: os quaranta y ueito estatos continentals u contiguos se troban en o
centro d'o subcontinent nordamericán y s'estendillan dende l'Ocián Atlantico
dica l'Ocián Pacifico. Mugan a lo norte con Canadá, y a lo sud con Mexico y con
o Golfo de Mexico. Alaska, o estato más gran en superficie y deseparato d'a
resta d'os estatos continentals por Canadá, muga con l'Ocián Pacifico a lo sud y
con l'Ocián Arctico a lo norte. Hawaii ye un archipielago d'o Pacifico central a
l'ueste d'America d'o Norte. Estatos Unitos ye o tercer u quatreno país más gran
d'o mundo, pendendo de como se consideren as disputas territorials entre China y
a India. Os Estatos Unitos tamién administran diversos territorios insulars d'a
mar Caribe y de l'Ocián Pacifico.

A plana costera de l'Atlantico da lugar a selvas caducifolias y a la sierra de
Piemont. A cadena montanyosa d'os Apalaches desepara o litoral d'os Grans Lacos
y as tascas d'o Meyo Ueste. O sistema fluvial d'o Mississipí-Missouri, o
quatreno río más gran d'o mundo en amplaria, fluye de norte enta sud d'o centro
d'o país. As planas fértils, conoixitas como as Grans Planas s'estendillan dica
l'ueste. As Montanyas Rocosas s'estendillan de norte ta sud a l'ueste d'as Grans
Planas, deseparando o centro d'o país de l'Ocián Pacifico. L'aria que se troba a
l'ueste d'ista cadena montanyosa ye desertica (se bi troban o Disierto de Mojave
y a Gran Cuenca). A Sierra Nevada s'estendilla de manera paralela a las Rocosas,
amán d'a costa d'o Pacifico. Con os suyos 6.194 metros d'altaria, o Monte
McKinley ye o pico más alto d'o país. Bi ha vulcans activos en l'archipielago
Alexander y as islas Aleutianas; tot o estato de Hawaii se troba sobre islas
vulcanicas tropicals.

Os Estatos Unitos, debito a la suya grandaria y variedat cheografica, incluyen
quasi totz os tipos de climas. Dende l'este enta o meridiano 100, o clima ye
dende continental humedo en o norte dica subtropical humedo en o sud. A parte
sud d'a peninsula de Florida, asinas como l'archipielago de Hawaii tienen un
clima tropical. As Grans Planas a l'ueste d'o meridiano 100 son semi-aridas.
Muitas d'as montanyas occidentals tienen un clima alpín. En a Gran Cuenca o
clima ye arido, desertico en o sudueste, mediterranio en a costa de California,
y oceanico en as costas d'Oregón, Washington y sud d'Alaska. A mayoría d'Alaska
tien un clima subarctico u polar. As condicions climaticas extremas no son
guaire raras en os estatos que se troban chunto a lo Golfo de Mexico, a on que
gosa haber tormentas tropicals. A mayor parte d'os tornados en o mundo ocurren
en iste país, prencipalment en l'aria conoixita como Tornado Alley.

Os Estatos Unitos estan consideratos como un país de megadiversidat ecolochica:
arredol de 17.000 especies de plantas vasculars se pueden trobar en os estatos
continentals y Alaska, y más de 1.800 especies de flors se troban en Hawaii,
estando bien poquetas d'istas las que se troban amás en o continent. Bi ha en os
Estatos Unitos más de 400 especies de mamifers, 750 d'aus, y 500 de reptils y
anfibios. Bellas 91.000 especies d'insectos han estato rechistratas. O
Endangered Species Act de 1973 ye una lei que proteche as especies menazatas u
en periglo d'extinción y os suyos habitats, que estan cusiratos por o Servicio
de Pescata y Vida Salvache. Bi ha cinquanta y ueito parques nacionals y cientos
d'atros parques administratos federalment, selvas y arias naturals. En conchunto
lo gubierno poseye un 28,8% d'a superficie d'o país. A mayoría d'istas arias
baixo control d'o Gubierno federal son logatas a interpresas que expleitan os
recursos de gas natural u petrolio, a minería, a industria fustera u a
ganadería. Un 2,4% s'emplega ta usos melitars.

Encara que os Estatos Unitos naixioron como un país independient con a Guerra
d'Independencia contra o Reino Unito dende 1773, a Historia d'Estatos Unitos no
prencipia con ista guerra, sino que ye muit anterior, remontando-se dica os
primers pobladors d'o continent.

O continent americán recibió os suyos primers pobladors arredol d'o 40.000 aC,
encara que nomás bi ha restas arqueolochicas comprevatas dende o sieglo XXI aC
en Alaska, provenients de Siberia a traviés d'o estreito de Bering que desepara
Alaska d'Asia, encara que seguntes bellas teorías o continent recibió tamién
población dende Oceanía a traviés de l'Ocián Pacifico en a rechión de
Sudamerica.

Colons d'orichen europeu s'establioron en a costa occidental estatounitense, a
lo canto de l'Ocián Atlantico, dende o sieglo XVI: espanyols en Florida y a
costas d'o golfo de Mexico, angleses, escoceses, neerlandeses, daneses y suecos,
amás de franceses en as costas de l'Ocián Atlantico, encara que os espanyols
forachitoron muitas vegatas istos primers colonizadors foranos. Sindembargo,
dende o sieglo XVI os angleses heban consolidato as suyas posicions en a costa
atlantica, establindo asinas un territorio colonial, as ditas Tretze colonias,
que proclamoron a suya independencia en 1776, prencipiando asinas a Guerra
d'Independencia d'os Estatos Unidos, con l'aduya melitar, financiera y politica
franco-espanyola dica rematar con o reconoiximiento d'a suya independencia
efectiva por l'antiga metropoli.

O nuevo país, luego d'a suya independencia, prencipió una expansión enta
l'ueste, enta o dito Far West, anexionando muitos territorios, incluyindo-ie
antigas colonias espanyolas en guerras con o suyo vecín Mexico, como Texas,
Nuevo Mexico, Arizona, Nevada u California, amás de Florida, creyando una gran
potencia economica, que recibirba una important inmigración europea. A Guerra
Civil Estatounitense, a meyatos d'o sieglo XIX, remató lo rechimen esclavista,
proclamando a emancipación d'os esclavos de raza negra, ubrindo amás as puertas
a la introducción en o país d'a Revolución industrial. Antiparte, mientres a
suya expansión enta l'ueste, os estatounitenses luitoron contra os pueblos
amerindios en as ditas Guerras Indias, ta fer-los reblar y albandonar os suyos
territorios.

En 1914, en prencipiar a Primera Guerra Mundial, Estatos Unitos yera una d'as
prencipals potencias economicas d'o mundo, y a suya dentrata en a guerra con os
Aliatos, en 1917, estió decisiva ta rematar ixe conflicto en prechudicio d'as
Potencias Centrals. Manimenos, o país se replegó en o suyo interior, sin
participar en os intentos de paz dimpués d'o Tractato de Versailles, dica la
suya intervención en a Segunda Guerra Mundial dende 1941 tamién con os Aliatos,
quan o país prenió consciencia d'estar una gran potencia no nomás economica sino
tamién politica y melitar. Asinas o suyo papel estió fundamental en a
construcción d'as Nacions Unitas, como alazet d'o sistema politico internacional
d'a post-guerra, y en o establimiento d'a OTAN como palanca melitar ta la Guerra
Frida contra la Unión Sovietica en os anyos 1960-1990, que ramató con a
disolución d'a Unión Sovietica en 1991 y con a presencia d'Estatos Unitos como a
gran potencia melitar de prencipios d'o sieglo XXI.

Actualment, seguntes as hipotesis d'os historiadors, se creye que os primers
habitants d'o continent americán bi plegoron dende Asia, a traviés d'o estreito
de Bering, trescruzando asinas o punto a on que se comunican l'Ocián Glacial
Arctico con l'Ocián Pacifico, en epocas de glaciacions, quan o nivel d'a mar
yera más baixo y, antiparte, bi heba un puent de chelo entre os dos continents,
dende Siberia enta Alaska. Pareixe que ista dentrada de pobladors estió feita en
diversas calendatas, entre o 40.000 aC y o 10.000 aC, estando totz os pueblos
amerindios descendients d'ixos grupos d'inmigrants d'orichen asiatico. Asinas,
ye atestiguata la presencia humana en Alaska arredol d'o sieglo XXI aC u en a
costa atlantica arredol d'o sieglo XVII aC, seguntes as troballas
arqueolochicas, encara que as hipotesis dicen que a presencia humana estió
anterior.

Istos pobladors establioron bellas culturas d'a Prehistoria en l'actual
territorio estatounitense, u mesmo nuclios de población importants en os
territorios d'o sud, a man de l'actual muga con Mexico, con millors condicions
climatolochicas ta l'agricultura que premiteba o desembolique d'a civilización.
Asinas, a Cultura humana más antiga conoixita en o territorio estatounitense ye
a clamata Cultura Clovis, d'arredol d'o sieglo XIV aC, situata en o territorio
de l'actual estato de Nuevo Mexico. Dimpués d'a Cultura Clovis se succedioron en
a cuenca d'o río Misisipi os anasazis, os Mound Builders u constructors de
tumulos, y a dita Civilización d'o Misisipi. Sindembargo, istas civilizacions y
mesmo a suya remeranza desapareixioron antis d'a plegata a America d'os
europeus, que nomás troboron en l'actual territorio estatounitense que grupos
sin una cultura abanzata a o ran europeu, en comparanza con as civilizacions
sudamericanas.

En o sieglo XV, quan Cristofo Colombo plegó a America (1492) en o territorio
estatounitense nomás i viviban bellas tribus de cazataires-recolectors, que no
heban establito denguna civilización abanzata ni dengún nuclio habitato
permanent, y que practicaban asobén o nomadismo como medio de vida, sin conoixer
l'agricultura u fendo d'ixa tecnica de cultivo de vechetals una ferramienta
marguinal reservata a las mullers d'a tribu devant d'o papel d'o varón como
cazataire.

Ye fácil que os primers europeus en plegar a America esen os vikingos
provenients d'Escandinavia (prencipalment de Noruega) a traviés d'Islandia y de
Gronlandia, y se diz que Leif Ericson i plegó a finals d'o sieglo X u primerías
d'o sieglo XI, en establindo-ie una colonia que clamó Vinland u tierra d'as
vinyas, por motivos de propaganda, mesmo como s'heba clamato a Gronlandia tierra
verde. Sindembargo, ye un tema controvertito ta os historiadors, en no tener
denguna confirmación arqueolochica platera u mesmo documental sobre ixos feitos.

Antiparte, se diz que pescataires d'orichen vasco u bretón bi podioron plegar en
o sieglo XV dezaga d'a pesca d'as ballenas u de l'abadeixo, por as pesquerías de
Terranova, encara que no bi ha tampoco pruebas documentals d'ixe feito. Mesmo,
seguntes bellas teorías, ye iste feito o que bi ha dezaga d'o primer viache de
Cristofo Colombo, que teneba conoiximiento d'a presencia de tierra en a redolada
por os relatos d'os pescataires vascos y bretons.

Sí ye documentato que Cristofo Colombo estió lo descubridor oficial d'America o
12 d'octubre de 1492, en plegar a la rechión d'o Caribe, encara que en realidat
pensaba que heba plegato a China u Chapón. Os espanyols colonizoron os
territorios de Cuba y Puerto Rico en as Antillas y dentroron en Mexico y Panamá,
encara que tamién establioron bellas colonias en l'actual estato de Florida,
forachitando a os franceses de relichión protestant que se i heban instalato en
os anyos 1580 mientres as Guerras de Relichión de Francia.

Antiparte, colons tamién de relichión protestant, asobén angleses, encara que
tamién d'os Países Baixos, escoceses, suecos u daneses s'establioron en a costa
atlantica estatounitense dende a segunda metat d'o sieglo XVI, y franceses y
angleses ocuporon as costas de Canadá y d'o río Sant Lorient, dentrando dica os
Grans Lacos d'America d'o Norte. Istos colons plegoron a la rechión en relación
con as exploracions d'os países europeus que quereban trobar un paso por o norte
dende l'Ocián Atlantico enta l'Ocián Pacifico, ta poder acceder a lo comercio
con China, India y Chapón evitando lo control d'as atras vías maritimas por
Espanya (Cabo de Hornos en America d'o Sud), Portugal (rota d'a India por o cabo
de Buena Esperanza) u o Imperio Otomán (mar Roya). Ye decir, yeran viaches ta
buscar o dito paso d'o norueste.

Os más antigos lugars habitatos por europeus en l'actual territorio d'os Estatos
Unitos son: Saint Agustine en Florida (1565 por os espanyols), Jamestown en
Virchinia (1607 por os angleses) y Plymouth en Massachusetts, establita en 1620
por os pais pelegrins (Pilgrim Fathers) puritans fuyitos d'a intolerancia
relichiosa en Anglaterra.

Encara que en os anyos 1540 y 1550 bi habió exploracions espanyolas en a parte
sud d'o territorio estatounitene, encara que en no trobar-ie oro os espanyols
albandonoron a conquiesta d'os territorios a lo norte, y estioron asinas os
angleses qui rematoron por unificar totz istos territorios d'a costa atlantica
baixo lo suyo control, en establindo-ie un sistema de colonias
administrativament independients dica creyar as clamatas Tretze colonias. Os
espanyols dentroron sindembargo en l'actual territorio estatounitense dende o
sud, a partir d'as suyas conquiestas en Mexico, y tamién en puyando enta o norte
por a costa de l'Ocián Pacifico con ciudatz como San Francisco, y mesmo os rusos
facioron a suya aparición dende Siberia, trescruzando o estreito de Bering dica
Alaska u mesmo dica Oregón u a parte norte de California. Antiparte, os colons
franceses, dende as suyas bases en Nueva Orleans, en o golfo de Mexico, puyoron
por a val d'o río Mississippi, establindo-ie a Loisiana en a suya desembocadura.

Mientres o sieglo XVII Anglaterra establió as suyas primeras colonias importants
en territorio estatounitense, asobén por iniciativa privata y vinclata a
problemas de tipo relichioso en a metropoli, estando amás conoixita a que fació
plegar a 1.000 colons, alto u baixo, en 1630 a l'actual Massachusetts, que yeran
de confesión puritana y que establioron bellas ciudatz en a redolada, como
Boston en a costa, encara que dentroron ta establir chicotas localidatz dica
30-40 km en l'interior d'o territorio.

En o sieglo XVIII, os angleses prencipiaron una muit ampla expansión d'os suyos
territorios, doblando a superficie de territorio colonizato y multiplicando por
8 a suya población, con un augmento d'a población muito més gran que a meya
europea d'ixas envueltas. En primer lugar, dende as planas costeras enta l'ueste
d'o continent, en luitas contra as tribus d'os amerindios que i viviban. En
segundo lugar, contra as colonias francesas de Loisiana, que yeran un competidor
comercial respective d'o lucrativo comercio de pellizos d'animals salvaches ta
pelletería. Y en tercero, contra os espanyols que teneban as suyas posicions en
Florida. Amás, tamién prencipioron una explotación extensiva de l'agricultura en
as colonias d'o sud, primero con mano d'obra d'orichen blanco en rechimen de
semi-esclavitut (asobén, colons d'orichen irlandés u escocés), y luego con una
masiva importación d'esclavos negros, quan l'agricultura esdevenió en bellos
lugars un lucrativo negocio, como con o cotón u o tabaco. A población que i
plegó en o sieglo XVIII ya no yera nomás d'orichen anglés u escocés y de
relichión protestant, porque en os suyos territorios d'orichen prencipió a
estendillar-se a teoría de que a población d'un territorio yera una d'as suyas
fuents de riqueza, que no se podeba ninviar a fuera d'o territorio, y
s'aproboron bellas mesuras ta dificultar a emigración d'angleses enta America.
Plegoron asinas irlandeses catolicos, encara que tamién os hugonotz franceses
fuyitos de Francia quan Loís XIV derogó o Edicto de Nantes, u chents que
plegaban dende Alemanya y dende os cantons de Suiza de luenga alemana, fuyindo
d'as guerras de relichión en Europa (istos alemans s'establioron asobén en
Pennsilvania, a on encara hue se charra l'idioma alemán de Pennsilvania); tamién
bi plegoron os escoceses de l'Ulster que albandonaban a suya tierra por as malas
condicions economicas, y que yeran presbiterians. Sindembargo, ista nueva
población no se mezcló con as anteriors poblacions u entre sí, sino que en ista
primera etapa formaba chicotz nuclios etnicos, como en un mosaico.

Os colons europeus que bi plegoron no plegoron sindembargo como población libre,
porque plegoron con contratos de semi-esclavitut, ta pagar o suyo viache u en
plegar-ie como parte d'una condena chudicial, encara que ista servitut teneba
una durada limitata en o tiempo. Sindembargo, tamién plegaba a población esclava
stricto sensu, que yera d'orichen africán y que asobén plegaban a las colonias
d'o sud, ta treballar en as grans plantacions. En 1670 nomás yeran 2.000
presonas en Virchinia, pero o suyo numero continó o suyo crecimiento, y
s'aproboron bellas normas que feban que a suya situación d'esclavitut ese ta
cutío, como en Virchinia u Maryland, transmitindo ixa situación a los suyos
fillos. O 80% d'os esclavos africans (arredol de 350.000 presonas en 1763)
viviban en os estatos d'o sud; en 1756 en Virchinia os africans yeran más d'o
40% d'a población, y en 1751 en Carolina d'o Sud más d'o 60%.

Ista situación premitió una important millora d'as infraestructuras en o
territorio d'as Tretze colonias, que en 1775 teneban una población de más de 2
milions d'habitants. En ixas envueltas, a Cultura d'os Estatos Unitos teneba
muita relación con a Cultura d'Europa, en estar as unicas radices culturals d'os
colons o continent europeu.

En os anyos 1760-1770, a situación politica d'as Tretze colonias evolucionó. En
primer lugar, a población d'orichen europeu heba desarrollato en ixos
territorios una sociedat culturalment a lo mesmo nivel que a suya metropoli, con
vías de comunicación internas parellanas a las anglesas, pero teneba bloqueyato
o suyo abance por a presencia politica d'Anglaterra. Asinas, uno d'os
obchectivos d'as colonias yera la suya expansión enta l'ueste, dezaga d'os monts
Apalaches, enta os territorios que nominalment feban parte dica ixe inte d'o
dominio colonial francés y que os angleses heban conquiesto mientres a Guerra
d'os Siet Anyos, encara que o Gubierno britanico lis negaba ixa posibilidat,
temendo lo fortaleiximiento d'a posición d'as colonias debant d'a metropoli quan
o Reino Unito teneba que absorber a 80.000 colons d'orichen francés que yeran en
Canadá, amás d'organizar as nuevas colonias conquiestas. D'atra man, as guerras
con Francia y con Espanya facioron que o Parlamento britanico, instigato por o
primer menistro George Grenville, puyase os impuestos a totz os suyos
territorios ta recullir diners (a deuda publica anglesa s'heba duplicato
mientres a guerra), incluyindo-ie as colonias americanas, sin parar cuenta en as
protestas d'os colons que deciban que ixos impuestos s'heban creyato sin o suyo
consentimiento, en no estar representatos en o Parlamento britanico, a on que
nomás teneban representación os territorios metropolitans.

A tensión puyó de ran en 1765, quan o Parlamento britanico aprebó un nuevo
impuesto en a dita Lei d'o Timbre. Ista lei se referiba a totz os territorios
colonials angleses en America, y asinas por tot o territorio apareixioron
organizacions politicas secretas, ditas Fillos d'a Libertat, ta luitar contra
l'impuesto y lograr-ne a suya supresión; en octubre de 1765 se reunioron en a
ciudat de Nueva York representants de 9 d'as 13 colonias en un Congreso sobre a
Lei d'o Timbre, esdevenindo asinas a primera reunión de representants politicos
intercolonial, y se i fació un Memorial de Dreitos. Prencipió un boicot a os
produtos d'orichen britanico y en 1766 se derogó a Lei d'o Timbre, que esdevenió
asinas a primera victoria politica conchunta d'os colons. Sindembargo, en a
derogación d'a lei se deciba que o Parlamento britanico teneba plena autoridat
ta fer leis que obligasen a las colonias y a o pueblo americán.

En 1767, como continaban os problemas fiscals en o Reino Unito, o menistro
britanico Charles Townshend establió un impuesto sobre as exportacions d'as
Colonias en quantos articlos, amás d'establir una Chunta con seu en Boston ta o
suyo control. Tamién desichiba que as Colonias fesen que os ciudadans recibiesen
en a suya vivienda a las tropas d'o Exercito britanico ta vivir-ie, como gosaba
ser normal en ixas envueltas a on os quartels no existiban, y Nueva York se
negó.

En aumentar a tensión en o territorio, o Gubierno britanico ninvió tropas
regulars d'o Exercito britanico, lo que encara fació aumentar más o clima
prerrevolucionario en as colonias, especialment en Nueva Anglaterra,
Philadelphia y Virchinia. O 5 de marzo 1770, tropas britanicas disparoron contra
os manifestants en Boston (Massachusetts), en a dita mortalera de Boston, con 5
victimas.

En 1773 s'aprebó una mesura en o Reino Unito ta permetir a la Companyía
Britanica d'as Indias Orientals vender o suyo té dreitament en as colonias
britanicas, y ixo amenazaba a los comerciants d'o territorio estatounitense y
tamién a os contrabandistas que introduciban ixe producto ilegalment. Asinas, o
16 d'aviento de 1773 os colons destruyoron en Boston un cargamento de té en
protesta por os impuestos que pagaban sobre iste producto, en a dita Boston Tea
Party, fendo asinas imposible qualsiquier intento conciliatorio, esclatando a
Guerra d'Independencia d'os Estatos Unidos en 1775.

Os sublevatos ninvioron representants esleitos a un dito Congreso continental
reunito en Philadelphia dende o 5 de setiembre de 1774 a petición de Virchinia,
y un Segundo Congreso continental reunito tamién en Philadelphia dende o 10 de
mayo de 1775, a on s'aprebó a declaración d'independencia d'os Estatos Unitos, o
4 de chulio de 1776, seguntes un borrador preparato por Thomas Jefferson, a on
que se proclamaban os prencipios de libertat, igualdat y o dreito a la propia
felicidat. A guerra contra o Reino Unito estió amás una autentica guerra civil,
en estar en contra d'a independencia muitos loyalist u leyalistas, que en
rematar a guerra albandonoron os Estatos Unitos ta vivir en o territorio vecín
de Canadá, que yera una colonia britanica y que no participó en a sublevación.
En una luega campanya melitar, en a quala os colonos americans recibioron
l'aduya d'o Exercito espanyol y d'o Exercito francés, o nuevo exercito regular
establito por George Washington, l'Exercito estatounitense, redotó a l'Exercito
britanico en batallas como a batalla de Saratoga (17 d'octubre de 1777) u a
batalla de Yorktown (1781), ubrindo asinas camín a lo Tractato de París d'o 3 de
setiembre de 1783 por o qualo o Reino Unito acceptaba y reconoixeba la
independencia d'os Estatos Unitos.

Antiparte, o Segundo Congreso continental, que heba ratificato os Articlos d'a
Confederación en 1781, tamién redactó a Constitución d'os Estatos Unitos ta la
Convención de Philadelphia de 1787. Iste texto, a lo qualo se i adhibioron 10
enmiendas (Declaración de Dreitos) en 1791, ye l'alazet d'o sistema de
democracia en os Estatos Unitos. Ta rematar o proceso de consolidación
institucional d'o nuevo país, George Washington fue esleito en 1789 o primer
President d'os Estatos Unitos, y en 1800 a seu d'as institucions gubernamentals
s'establió en a nueva ciudat de Washington, DC, que esdevenió asinas a capital
d'o país y centro d'un districto federal (o districto de Columbia), ta marcar a
suya no dependencia de dengún d'os estatos. Ta dignificar o cargo, Washington
prebó d'imitar a dignitat d'as monarquías europeas, plegando a viachar en una
carroza con o suyo escudo d'armas. Sindembargo, o Congresó d'os Estatos Unitos
limitó ixo, y atorgó a lo cargo o nombre sencillo de President d'os Estatos
Unitos.

Estió o primer president, George Washington, qui establió en linias chenerals
l'alazet de l'actual sistema de gubierno estatounitense, creyando os cargos de
Secretario d'Estato, Secretario d'Hicienda u Secretario de Guerra, amás d'o
Fiscal Cheneral y o Director Cheneral de Correus: Alexander Hamilton esdevenió
Secretario de Hicienda y Thomas Jefferson Secretario d'Estato.

En rematar a suya Guerra d'independencia, os Estatos Unitos facioron frent a lo
primero d'os suyos deseyos: a expansión enta l'ueste u Far West, en a clamata
Conquiesta de l'Ueste, travesando los monts Apalaches mirando d'establir como
muga occidental d'o país o río Mississippi, que deseparaba os dominios colonials
angleses y franceses en America d'o Norte. Asinas, encara que a población d'a
rechión de dezaga d'os Apalaches yera quasi nula en 1775, en 1790 ixe territorio
ya teneba una población de 120.000 presonas. Ista expansión se faxió con a
oposición d'o Reino Unito y d'Espanya, estando iste zaguer país o propietario
nominal d'a parte sud d'o territorio ocupato por os colons, y tamién con a
oposición d'os amerindios que i viviban.

O territorio estatounitense s'enampló, en aplicando a nueva Doctrina d'o destín
manifiesto (Manifest Destiny en anglés), a doctrina politica d'o Partito
Republicán-Democrata d'os Estatos Unitos, dominant en o primer quatreno d'o
sieglo XIX, seguntes a quala a nación estatounitense (americana, deciban,
identificando o suyo país con tot o continent) teneba la misión divina de
portiar a civilización y a democracia enta l'ueste. Ista doctrina se completaba
con o Mito d'a muga, quan se clamaba muga a lo punto limite d'implantación d'as
poblacions d'orichen racial blanco dimpués d'expulsar u estricallar a la
población amerindia, con mortaleras continas dica rematar en amás conoixita, a
mortalera de Wounded Knee en 1890.

Encara que ista expansión enta l'ueste se fació a vegatas por medio de compras
(asinas, a compra de Loisiana o 30 d'abril de 1803 a la Francia de Napolión
Bonaparte por 15 milions de dólars estatounitenses u a compra d'Alaska en 1867 a
l'Imperio Ruso), a mayor parte d'a expansión estatounitense se fació con guerras
y mortaleras d'as poblacions nativas. Asinas, as Guerras Indias contra la
población nativa amerindia que bi heban en os territorios conquiestos, que
permetió a expoliación d'as suyas tierras; a Guerra Mexicano-Estatounitense de
1846-1848 y o Tractato de Guadalupe Hidalgo premitioron a ocupación de Texas y
California, amás d'os actuals Utah, Nevada, Nuevo Mexico y Arizona. Antiparte, o
Tractato d'Oregón de 1846 trazó a muga definitiva entre os Estatos Unitos y
Canadá a l'ueste d'as montanyas Rocosas.

Ista afluencia de colons enta l'ueste aumentó espectacularment quan se trobó oro
en ixos territorios, prencipiando a clamata fiebre de l'oro en California,
favoreixita amás por a construcción d'o dito Primer ferrocarril transcontinental
que feba posible a millora d'as comunicacions y a integración d'os territorios
occidentals en a resta d'o país.

O proceso d'a Conquiesta de l'Ueste tenió a suya enamplata enta l'Ocián Pacifico
a finals d'o sieglo XIX u mesmo a prencipios d'o sieglo XX (Alaska a lo norte y
Hawaii a l'ueste, amás d'a Guerra Hispano-estatounitense que permitió anexionar
Filipinas y bellas islas en o Pacifico), y se puet considerar que no remató dica
1912, quan Arizona esdevenió un estato d'os Estatos Unitos de pleno dreito, u
mesmo dica 1959, quan o fació l'estato d'Alaska.

O segundo gran problema d'os Estatos Unitos mientres o sieglo XIX estió o
problema d'a esclavitut. A nivel federal, a tracta d'esclavos fue prohibita en
1808, y en os estatos d'o norte d'o país a esclavitut fue declarata ilegal entre
1777 (en Vermont) y 1808, encara que os plantadors de cotón d'os estatos d'o sud
d'o país emplegaban muita mano d'obra esclaba ta las suyas plantacions y feban
una activa propaganda politica en os estatos sudenyos. Ixa fratura entre o norte
y o sud fació esclatar a tensión politica, rematando en 1860 quan fue esleito
President d'os Estatos Unitos l'advocato Abraham Lincoln, un candidato
antiesclavista que ganó as eleccions con un programa t'abolir a esclavitut en
tot o país. Siet estatos esclavistas d'o sud facioron publico o suyo albandono
d'os Estatos Unitos, anunciando a creyación d'un nuevo país, os Estatos
Confederatos d'America. Dimpués d'un tenso compás d'espera, a batalla de Fort
Sumter, d'abril de 1861, estió lo prencipio d'a Guerra Civil Estatounitense.

Luego de quatre largas anyadas, a guerra remató con a victoria d'o Norte, encara
que en a guerra morioron bellas 970.000 presonas (o 3% d'a población
estatounitense en ixas envueltas), d'os quals 620.000 yeran soldatos d'uniforme.
En rematar a guerra, s'aproboron bellas enmiendas a la Constitución d'os Estatos
Unitos t'abolir a esclavitut, liberar a los quatre millons d'esclavos que
viviban en o sud y dar-lis os dreitos de ciudadanía como a qualsiquier atro
ciudadán estatounitense. Sindembargo, as clamatas leis Jim Crown facioron legal
en os estatos d'o sud a segregación racial, una situación que no remató dica os
anyos 1950-1960 luego d'una intensa luita social y politica. Antiparte, a
victoria federal en a Guerra Civil comportó lo reforzamiento d'o estato central
en o país.

O proceso d'industrialización d'os Estatos Unitos, parte d'a clamata Revolución
Industrial, prencipió en os anyos 1850 en o norte d'o país, y a suya
conseqüencia estió una serie de cambeyos de muita importancia, a nivel
demografico, economico y social. Apareixioron muitas ciudatz nuevas en tot o
país, y antiparte, as ciudatz que ya existiban se consolidoron y creixioron.
Istos procesos se complementoron con l'aumento d'a immigración a lo país, que
premitió l'aparición d'un proletariato y o desembolique d'o capitalismo,
vinclato a lo sector de l'Industria. Dende finals d'o sieglo XIX y primerías d'o
sieglo XX fació aparición a sociedat de consumo, estando uno d'os suyos factors
l'automobil. En as ciudatz de Nueva York y Chicago se devantoron os primers
gratacielos.

A industrialización fomentó un imperialismo parellán a lo imperialismo que por
ixas envueltas se puet trobar en os prencipals países d'Europa, desembolicando y
fendo l'adaptación d'a clamata Doctrina Monroe, seguntes a quala America habría
d'estar ta os americans. Istas teorías son l'alazet d'a creixent importancia en
ixe periodo d'os Estatos Unitos en a scena politica internacional, con as suyas
primeras guerras contra potencias europeas, como a Guerra Hispano-Estatounitense
en 1898, que premitió anexionar Filipinas y encorporar a la esfera d'influencias
estatounitenses as antigas colonias d'Espanya de Cuba y Puerto Rico (ista
zaguera contina hue fendo parte d'o territorio estatounitense con a categoría
d'Estato Libre Asociato).

Encara que os Estatos Unitos ya jeban compareixito en a scena politica
internacional, o suyo gran momento estió a Primera Guerra Mundial, que precipió
en Europa en 1914 entre as Potencias Centrals y os Aliatos. En prencipiar a
guerra, Estatos Unitos se declaró neutral, y no estió dica o 2 d'abril de 1917
que dentró en a guerra en aduya d'os Aliatos, mientres o mandato d'o president
Woodrow Wilson. Manimenos, en os Estatos Unitos teneban muita fuerza as ideyas
aislacionistas, que consideraban que os asuntos d'Europa yeran muit luent d'o
suyo país y que teneban que desligar-se-ne d'o imperialismo europeu y d'as suyas
luitas de poder.

Asinas, en rematar a guerra, o Senato d'os Estatos Unitos refusó ratificar o
Tractato de Versailles que heba rematato a guerra, y tamién refusó de dentrar en
a Sociedat de Nacions, encara que a ideya d'ista asociacion yera d'o mesmo
president estatounitense, Woodrow Wilson. Prencipió asinas un periodo
d'aislacionismo en o qualo o país se replegó sobre si mesmo en o periodo
d'entreguerras, fendo en un primer momento creixer a prosperidat economica,
politica y social en o país: dreito de voto primero ta las mullers, y luego ta
os amerindios, etc. Estió tamién un periodo de convulsions por a lei xuta, que
ubrió a puerta a la expansión d'o gangsterismo en o país y estió l'alazet d'a
posterior influencia d'a Mafia en a sociedat estatounitense.

Sindembargo, en 1929 o dito crack de 1929 prevocó una situación de crisi
economica, a clamata Gran Depresión, que fació aumentar a tasa de paro en o país
dica nivels no conoixitos dica allora. Antiparte, en os anyos 1930 tamién habió
lo Dust Bowl, unas tormentas de polvo en tot o centro agricola d'o pais que
levoron a la ruina a muitos agricultors. En 1932 fue esleito president d'os
Estatos Unitos Franklin Delano Roosevelt (d'o Partito Democrata), que fació a
propuesta d'o New Deal ta combatir a crisi, metendo asinas os alazetz d'o Estato
d'o bienestar, que premitió a recuperación d'a situación economica d'o país.

Quan prencipió a Segunda Guerra Mundial en setiembre de 1939 con l'ataque d'o
Tercer Reich contra Polonia, os Estatos Unitos, como en 1914, mantenioron a suya
neutralidat, encara que a lo president Franklin Delano Roosevelt li cuacaba la
politica d'os Aliatos. Asinas, os Estatos Unitos, encara que neutrals,
favoreixeban de feito a luita d'o Reino Unito contra l'Alemanya nazi y os suyos
aliatos d'o Pacto de l'Eixe, con mesuras como a Lei d'Ampre y Arriendo, que
meteba biens a disposición d'o esfuerzo belico britanico (y luego tamién d'a
Unión Sovietica y d'a resta d'os Aliatos) sin necesidat d'o suyo pago
anticipato. A producción d'a industria belica estatounitense, entre atras
mesuras, favoreció a desaparición u reducción d'a tasa de paro, antis mesmo de
dentrar en a guerra.

O 7 d'aviento de 1941, o Chapón atacó por sospresa la base naval estatounitense
de Pearl Harbor, en Hawaii (ataque a Pearl Harbor), fendo asinas que os Estatos
Unitos dentrasen en guerra con Chapón, y dimpués o Tercer Reich li declaró a
guerra. Estatos Unitos prencipió un intensivo programa de producción industrial
ta fabricar armas y equipamiento ta la guerra, amás d'enamplar as suyas Fuerzas
Armatas, participando decisivament en a guerra en o Frent Occidental y o Frent
d'a Mediterrania y o norte d'Africa contra os alemans, y en o Teatro
d'operacions d'o Pacifico contra os chaponeses. En rematar a guerra con a
victoria d'os Aliatos en 1945, Estatos Unitos yera la prencipal potencia
economica d'o mundo, y tamién a prencipal potencia melitar, en tener amás a
bomba atomica, estando por decisión d'o president Harry Truman o primer país en
fer un uso melitar d'ixa nueva arma en agosto de 1945 contra as ciudatz
chaponesas de Hiroshima y Nagasaki en os bombardeyos atomicos sobre Hiroshima y
Nagasaki.

En rematar a guerra, ta evitar a repetición de l'aislacionismo dimpués d'a
Primera Guerra Mundial, Estatos Unitos prenió un papel decisivo tamién a libel
d'a diplomacia, estando uno d'os impulsors d'a Carta d'as Nacions Unitas que
estió lo chermen d'a Organización d'as Nacions Unitas, establita o 24 d'octubre
de 1945 en a ciudat de San Francisco, en California. Una d'as seu d'a
organización se troba situata en a ciudat de Nueva York, y os Estatos Unitos son
uno d'os miembros permanents d'o Consello de Seguridat d'as Nacions Unitas.

Sindembargo, a victoria en a guerra dixó a los Estatos Unitos debant de l'atra
potencia melitar emerchent d'a guerra, l'Unión Sovietica, prencipiando una luita
politica entre as dos nacions y lurs aliatos, respectivament a OTAN y o Pacto de
Varsovia. Ista guerra no estió una guerra dreita entre as dos superpotencias,
sino que estió una luita indreita, dita Guerra Frida, con episodios como a
Guerra de Coreya u a Guerra de Vietnam, a on s'enfrontinaban os suyos aliatos
con aduya d'as respectivas superpotencias. A Guerra de Coreya, con muita
implicación estatounitense, remató en empate, fendo asinas que hue en Coreya bi
haiga dos países: Coreya d'o Norte y Coreya d'o Sud. En Vietnam, sindembargo,
encara que os Estatos Unitos estioron o prencipal combatient, fuoron redotatos,
y Vietnam d'o Norte s'anexionó a Vietnam d'o Sud, l'aliato estatounitense.

En rematar a Guerra Frida en 1991 con a disolución d'a Unión Sovietica, Estatos
Unitos esdevenió a prencipal potencia melitar d'o mundo y continó luitas contra
Iraq y Afganistán, amás d'estar obchectivo d'atentatos terroristas, como os
atentatos de l'11 de setiembre de 2001, esdevenindo a preocupación por o
terrorismo a prencipal preocupación d'os estatounitenses en as zaguras anyadas
d'a controvertita presidencia de George Walker Bush, que en 2009 fue sustituito
por Barack Obama.

O 6 de noviembre de 2012 Barack Obama redotó en as eleccions presidencials a o
canditato d'o Partito Republicano Mitt Romney, estando asinas esleíto ta un
nuevo periodo presidencial de quatre anyadas a contar dende chinero de 2013.

Os Estatos Unitos son actualment a federación más antiga que existe. Ye una
republica constitucional y una democracia representativa. O gubierno ye regulato
por un sistema de deseparación de poders definito en a Constitución, que ye o
documento legal supremo d'o país. En o sistema federal americán, os ciudadans
son subchectos asobén a tres rans de gubierno: federal, estatal y local; as
tasas locals gosan dividir-se entre os gubiernos d'o condato y o municipio. En a
mayoría d'os casos, os liders executivos y lechislativos son esleitos a traviés
d'escrutinio uninominal mayoritario por os ciudadans d'un districto. No bi ha
escrutinio proporcional plurinominal a ran federal, y ye prou raro a rans
inferiors.

A Cambra de Representants tien 435 miembros, cadagún representando a un
districto d'o congreso mientres un periodo de dos anyos. Os escanyos se dividen
cada diez anyos por estatos seguntes a suya población. Seguntes o censo
estatounitense de l'anyo 2000, siet estatos tienen o minimo de un representant,
mientres que California, o estato con mayor población, tien cinquanta y tres. O
Senato tien 100 miembros, tenendo cada estato dos senadors, que s'eslichen cada
seis anyos seguntes un sistema que fa que a lo menos cada dos anyos se renoven
un tercio d'os senadors. O president sirve mientres un periodo de quatre anyos y
nomás puet estar re-esleito una vegata. O president no ye esleito a traviés d'o
voto dreito, sino a traviés d'un sistema indreito de colechios electorals en que
cada estato tien un numero de votos proporcional a la suya población. A Cort
Suprema, liderata por o Chuez President d'os Estatos Unitos, tien nueu miembros.
A estructura d'os gubiernos estatals ye prou pareixita a la federal; nomás
Nebraska tien un poder lechislativo unicameral. O gubernador (chefe executivo)
de cada estato ye esleito dreitament. Bells chueces estatals y miembros d'os
gabinetz son esleitos por o gubernador, mientres que d'atros son esleitos por
votación popular.

Totas as leis y procedimientos gubernamentals son subchectos a una revisión
chudicial, y no se premite denguna lei que sia inconstitucional. O texto
orichinal d'a Constitucion establixe a estructura y responsabilidatz d'o
gubierno federal y as suyas relacions con os estatos. L'Articlo Un proteche o
dreito a l'Habeas corpus y l'Articlo Tres guarancia o dreito a un chuicio
qualsiquiera que sía o delito comeso. Ta fer cambeyos en a Constitución ye
menester tener o refirme de tres quatrenos d'os estatos, en total a Constitución
s'ha cambeyato ventidos vegatas dica hue.

En a mayor parti d'a historia d'os Estatos Unitos ha existido lo bipartidismo.
Dende as eleccions presidenxials de 1856, os partitos politicos más importants
han estato lo Partito Democrata, establito en 1824 y o Partito Republicán,
establito en 1912. Dende a Guerra Civil, nomás un candidato presidencial d'un
tercer partito, o president Theodore Roosevelt por o Partito Progresista,
consiguió un 20% d'o voto popular, en as eleccions de 1912.

O ganador d'as eleccions presidencials de 2008, Barack Obama ye o 44eno
president, estando lo primer president afroamericán, ya que totz os anteriors
estioron d'orichen europeu. En 2010, o Senato se compone de 58 senadors
democratas, dos independients y 40 republicans y a Cambra de Representants ye
formata por 258 democratas y 177 republicans. Respective a los gubernadors
estatals, en 2010 bi'n ha 28 democratas y 22 republicans.

Os Estatos Unitos exercen una influencia economica, politica y melitar en tot o
mundo. O país ye miembro permanent d'o Consello de Seguridat d'as Nacions Unitas
y amás a seu d'as Nacions Unitas se troba en a ciudat de Nueva York. Quasi totz
os países tienen embaixatas en Washington D.C., y muitos tienen consulatos por
tot o país. D'a mesma traza quasi totz os países tienen misions diplomaticas
d'os Estatos Unitos. Manimenos Cuba, Irán, Coreya d'o Norte, Bután, Sudán y a
Republica de China no tienen garra relación diplomatica con Estatos Unitos.

Os Estatos Unitos tienen muit buenas relacions con o Reino Unito, Canadá,
Australia, Nueva Zelanda, Chapón, Coreya d'o Sud, Israel, y os estatos miembros
d'a OTAN. Tamién treballa a ixena con os suyos vecins miembros d'a Organización
d'os Estatos Americans y tien alcuerdos de libre comercio con Canadá y Mexico,
seguntes o Tratato de Libre Comercio d'America d'o Norte. En 2008, os Estatos
Unitos gastoron 25.400 millons de dólars netos en aduya oficial a lo
desembolique arredol d'o mundo. Manimenos si parlamos de porcentaches
respectives a la suya renta nacional bruta, os Estatos Unitos con un 0,18%
estioron o zaguer d'os ventidos estatos donants. D'atra man, as aduyas privatas
estatounitenses con o estranchero son relativament chenerosas.

O president tien o tetulo de comandant en chefe d'as fuerzas armatas nacionals y
puet esleyir os suyos liders, o secretario d'Esfensa y a Chunta de Chefes
d'Estato Mayor. O Departamento d'Esfensa d'os Estatos Unitos administra las
fuerzas armatas, incluyindo-ie o Exercito, l'Armata, o Cuerpo de Marines y a
Fuerza Aeria. A Guardia Costera ye responsabilidat d'o Departamento de Seguridat
Nacional en tiempos de paz y d'o Departamento de l'Armata en tiempos de guerra.
En l'anyo 2008, as fuerzas armatas teneban un personal en activo d'1,4 millons.
As reservas y Guardia Nacional fan que o numero total de tropas sía de 2,3
millons. Amás o Departamento d'Esfensa tien bells 700.000 treballadors civils O
servicio melitar ye voluntario, encara que en tiempos de guerra se puet reclutar
ciudadans a traviés d'o Selective Service System. As fuerzas armatas
estatounitenses pueden esplegar-se a escape debito a la gran flota d'avions de
transporte que poseyen, os once porta-avions activos que tien l'Armata y as
flotas y unidatz que poseyen en os ocians Atlantico y Pacifico. Difuera d'os
Estatos Unitos son 865 as bases y instalacions melitars que poseye o exercito.
con personal esplegato en más de 150 países. A presencia global d'o Exercito
d'os Estatos Unitos ha levato a bells estudiosos a definir-lo como lo
mantenimiento d'os "alazetz d'o imperio".

O gasto total d'os Estatos Unitos en esfensa en 2008 estió de más de 600.000
millons de dólars, lo que ye más d'un 41% d'o gasto melitar mundial y más que os
catorce mayors gastos melitars chuntos. A renta per capita emplegata estió de
1.967$, alto u baixo nueu vegatas a meya mundial; con una tasa d'un 4% d'o PIB
estió a segunda mayor entre os quince mayors gastos melitars, dimpués d'Arabia
Saudí. A propuesta de presupuesto d'o Departamento d'Esfensa ta l'anyo 2010 ye
de 533.800 millons de dólars, un 4% mayor que en 2009 y un 80% mayor que en
2001; amás bi ha una propuesta de 130.000 millons de dólars más ta las campanyas
en Iraq y Afganistán. En setiembre de 2009 bi heba alto u baixo 130.000 soldatos
esplegatos en Iraq y bells 62.000 en Afganistán. Dica o 9 d'octubre de 2009 o
exercito d'Estatos Unitos ha tenito 4.349 baixas melitars en a Guerra d'Iraq, y
869 en a Guerra d'Afganistán

Estatos Unitos ye actualment formato por 50 estatos y un districto federal,
encorporatos dende 1776 a los 13 estatos alazetals. Antiparte, Puerto Rico tien
dende a Guerra Hispano-Estatounitense un status especial como Estato Libre
Asociato. Cada estato se divide en condatos (encara que en o estato de Loisiana
se claman parroquias, por tener herencio d'o sistema administrativo francés
anterior a la Revolución francesa).

Amás important ye o estato libre asociato de Puerto Rico, situato en a mar
Caribe.

As siguients islas tamién son administratas por os Estatos Unitos: Samoa
Americana, Isla Baker, Guam, Islas Howland, Isla Jarvis, Atol Johnston, Arrecife
Kingman, Atol Midway, Isla Navassa, Islas Marianas d'o Norte, Atol Palmyra,
Islas Virchens Americanas y as Islas Wake. Se troban todas en l'Ocián Pacifico.

Os Estatos Unitos tienen una economía mixta capitalista, alimentata por
l'abundancia d'os suyos recursos naturals, unas infraestructuras prou bien
desembolicatas y una alta productividat. D'alcuerdo con o Fundo Monetario
Internacional, o PIB d'os Estatos Unitos ye de 14.400 billons de dólars, lo que
fa un 23% d'o total mundial a tasas de cambeyo de mercato y quasi un 21% d'o
producto bruto mundial respective a la paridat de poder adquisitivo (PPP). Ye o
PIB más gran d'o mundo, estando alto u baixo un 5% menos que o conchunto d'o PIB
d'os países d'a Unión Europea en termins de PPP en l'anyo 2008. O país se sitúa
en o puesto diecisieteno mundial por PIB nominal per capita y seiseno por PIB
(PPA) per cápita.

Os Estatos Unitos son o primer importador de biens y o tercer mayor exportador,
a tamas de que as exportacions per capita son relativament pocas. Canadá, China,
Mexico, Chapón y Alemanya son os suyos prencipals socios comercials. En l'anyo
2007 os vehiclos yeran a prencipal mercancía tanto importata como exportata
China ye o prencipal tenedor extranchero d'a deuda publica estatounitense.
Dimpués d'una expansión que ha durato más de seis anyos, a economía
estatounitense ha estato en rexesión dende aviento de 2007. Os Estatos Unitos se
clasifican en segundo lugar seguntes o Endice de Competitividat Global.

En l'anyo 2009, s'estima que o sector privato constituye un 55,3% d'a suya
economía, estando l'actividat economica d'o gubierno federal d'un 24,1% y
l'actividat economica d'os gubiernos locals (incluyindo-ie as transferencias
federals) un 20,6%. A economía ye postindustrial, con o sector servicios
constituindo un 67,8% d'o PIB, encara que os Estatos Unitos continan estando una
potencia industrial. O negocio líder por ingresos brutos ye o comercio a lo por
mayor y por menor; por ingresos netos ye a fabricación. Os productos quimicos
son o sector líder en fabricación. Os Estatos Unitos son o tercer mayor
productor de petrolio d'o mundo, asinas como lo primer importador. Ye o primer
productor mundial d'enerchía electrica nucleyar, asinas como de gas natural
liquido, fosfatos y sal. Encara que l'agricultura ye nomás un 1% d'o PIB,
Estatos Unitos ye o primer productor mundial de panizo y soya. A Bolsa de Nueva
York ye o prencipal mercato mundial por volumen de dólars. Coca-Cola y
McDonald's son dos d'as marcas más conoixitas a ran mundial.

En o tercer quatrimestre de 2009, o numero de treballadors estatounitenses yera
de 154,4 millons de presonas. D'istos treballadors, un 81% teneban treballos en
o sector servicios. Con 22,4 millons de traballadors o Gubierno ye a primera
fuent d'empleyo. Arredol d'un 12% d'os treballados son afiliatos a bell
sendicato, estando un 30% a tasa en Europa Occidental. O Banco Mundial sitúa a
los Estatos Unitos como lo país en que ye más fácil contratar y despedir
treballadors. Entre 1973 y 2003, l'anyo laboral meyano d'un treballador en
Estatos Unitos ha creixito en 199 horas. En parte como resultato d'isto, Estatos
Unitos tiene a mayor tasa de productividat d'o mundo. En 2008, tamién lideraba
la tasa de productividat por hora, pero actualment Noruega, Francia, Belchica y
Luxemburgo son por debant. En comparanza con Europa, os impuestos por propiedat
y sobre a renta son por un regular mayors, mientres que os impuestos sobre
productos gosan estar menors.

D'alcuerdo con a Oficina de Censo d'os Estatos Unitos, os ingresos brutos
medianos por familia en 2007 fuoron de 50.233$. A mediana varía dende os 68.080$
en Maryland dica os 36.338$ en Mississippi. Emplegando as tasas de paritat de
poder adquisitivo, a mediana total ye parellana a la d'atras nacions
desembolicatas. Dimpués d'una important cayita mientres meyatos d'o sieglo XX,
as tasas de pobreza s'han estabilizato dende primerías d'os anyos 1970, con
entre un 11 y un 15% d'os ciudadans vivindo anyalment baixo lo umbral d'a
pobreza y un 58,5% vivindo a lo menos un anyo en situación de pobreza entre os
25 y os 75 anyos. En 2007, 37,3 millon d'americans viviban en a pobreza.

O estato d'o bienestar d'os Estatos Unitos ye actualment un d'os más austers
entre os países d'o mundo desembolicato, reducindo poco a pobreza relativa y a
pobreza absoluta respecto a la meya d'os países más ricos. Mientres que o estato
d'o bienestar americán ha mirato de reducir a pobreza entre as personas de mayor
edat, os chovens reciben bien poqueta asistencia. En 2007 UNICEF estudeó a
calidat de vida d'os ninos en ventidós países industrializatos, estando Estatos
Unitos o zaguero d'els en a clasificavión.

A tamas d'os grans incrementos en a productividat, a baixa tasa d'ature y a
baixa inflación, l'aumento d'os ingresos dende 1980 ha estato menor que en as
anteriors decadas, menos amplament repartitos y amás acompanyatos d'un aumento
en a inseguridat economica. Entre 1947 y 1979, os ingresos netos han puyato más
d'un 80% en totas as clases socials, estando amás mayor o creiximiento entre os
pobres que entre os ricos. Os ingresos familiars medianos tamién han puyato en
totas as clases dende 1980, debito en gran parte a que muitas familias tiene dos
sueldos, a la igualación de salarios entre os dos cheners y a l'aumento d'horas
de treballo. Estatos Unitos ye o país desembolicato con mayor desigualdat
d'ingresos entre a suya población d'o mundo. Un 1% d'a población pecha un 27,6%
de totz os impuestos federals y un 10% d'a población o 54,7%. A riqueza, igual
que os ingresos, ye muit concentrata: un 10% d'a población adulta d'o país
poseye un 69,8% d'a riqueza, a segunda mayor tasa entre as nacions
desembolicatas. Un 1% d'a población poseye o 33,4% d'a riqueza neta.

Os Estatos Unitos han estato líders en rechira scientifica y innovación
tecnolochica dende o sieglo XIX. En 1876, Alexander Graham Bell recibió a
primera patent estatounitense por o telefón. O laboratorio de Thomas Edison
desembolicó lo fonografo, a primera bombiella electrica y a primera camara de
vidio. Nikola Tesla estió un d'os pioners d'a corrient alterna, o motor de
corrient alterna y a radio. En primerías d'o sieglo XX, as companyías
d'automobils de Ransom E. Olds y Henry Ford creyoron a linia de montache. Os
Chirmans Wright facioron o primer vuelo en l'anyo 1903.

L'apocheu d'o Nazismo en os anyos 1930 fació que muitos scientificos europeus,
incluyindo-ie Albert Einstein y Enrico Fermi, emigraran enta os Estatos Unitos.
Mientres a Segunda Guerra Mundial o prochecto Manhattan desembolicó armas
nucleyars, dentrando asinas en a era atomica. A cursa espacial produció un gran
empentón en os campos de l'astronautica, a sciencia de materials y os
ordinadors. En os Estatos Unitos se desembolicó tamién l'ARPANET y o suyo
succesor, Internet. Hue os prencipals ingresos ta la investigación, un 64%,
s'obtienen d'o sector privato. Os Estatos Unitos son líders mundials en
publicacions scientificas y factor d'impacto. Os ciudadans americans poseyen
muitos productos tecnolochicos en as suyas casas y quasi totz tienen conexión a
Internet de banda ampla. O país ye o prencipal productor de comida modificata
cheneticament; más d'a metat d'a superficie d'os suyos cautivos son
biotecnolochicos.

En a vida cutiana o transporte más emplegato en Estatos Unitos ye o coche. En
2003, yeran 759 os automobils por cada 1.000 americans en comparanza con os 472
por cada 1.000 habitants d'a Unión Europea. Alto u baixo un 40% d'os vehiclos
personals son furgonetas, toterrenos u cambionetas. L'adulto meyo americán
(contando tanto conductors como no conductors) pasa bells 55 menutos conducindo
cada día, viachando 29 km.

A industria de l'aviación civil ye de tot privatizata, mientres que a mayor
parte d'os aeropuertos son de propiedat publica. As quatre mayor aerolinias en o
mundo por trafico de pasachers son estatounitenses; Southwest Airlines ye a
numero uno. D'os trenta aeropuertos de pasachers con mayor trafico d'o mundo,
dieciseis se troban en os Estatos Unitos, incluyindo-ie lo mayor d'o mundo.
Mientres que o transporte de mercancías por ferrocarril ye prou estendillato, ye
muit poqueta la chent que emplega o tren ta viachar, aintro u entre ciudatz.
Nomás un 9% d'os desplazamientos a lo puesto de treballo se fan a traviés d'o
transporte publico, mientres que en Europa se fa un 38,8%. L'uso d'a bicicleta
ye muit chicot, por debaixo d'os endices europeus.

O mercato enerchetico d'Estatos Unitos ye de 29.000 terawatt-hora anyals. O
consumo d'enerchía per capita ye equivalent a 7,7 toneladas de petrolio a
l'anyo, en comparanza en Alemanya ye de 4,2 y en Canadá de 8,3 toneladas. En
2005, un 40% d'a suya enerchía s'obtenió d'o petrolio, un 23% d'o carbón y un
22% d'o gas natural. A resta estio subministrata por as fuents d'enerchía
renovables Os Estatos Unitos son o primer consumidor mundial de petrolio.
Mientres muitas decadas, a enerchía nucleyar ha tenito un papel limitato en
relación con atros muitos países desembolicatos, en parte por l'accident de
Three Mile Island en 1979. En 2007 s'han feito requestas ta la construcción de
nuevas plantas nucleyars.

A población total d'Estatos Unitos estimata por a Ofizina de Censo d'os Estatos
Unitos ye de 308.049.000 presonas, incluyindo-ie bells 11,2 millons d'inmigrants
ilegals que s'estima i viven. Asinas, os Estatos Unitos son o tercer país más
poblato d'o mundo dimpués de China y a India. A tasa de creiximiento d'a suya
población ye de 0,98%, comparata con o 0,11% d'a Unión Europea. A tasa de
naixencias ye de 13,82 por 1.000, un 30% por debaixo d'a meya mundial, encara
que ye mayor que qualsiquier país europeu fueras de Albania y Irlanda. En l'anyo
fiscal 2008, 1,1 millons d'inmigrants obtenioron a residencia legal. Mexico ha
estato mientres más de dos decadas o país d'orichen d'a mayor parte d'os
inmigrants; dende 1998, China, India y Filipinas se troban tamién entre os
quatre países prencipals d'orichen. Estatos Unitos ye a unica nación
industrializata d'o mundo a on que os grans aumentos de población se prochectan.

Os Estatos Unitos tienen una población muit diversa, 31 grupos etnicos tienen
más d'un millón de miembros. Os americans blancos son o grupo racial más
numeroso; os descendients d'alemans, irlandeses y angleses son tres d'os quatre
mayors grupos etnicos d'o país. Os afroamericans son a minoría racial más
numerosa y tercer grupo con mayor numero de descendients. Os asiatico-americans
son a segunda minoría racial más gran; os dos mayors grupos etnicos son os
chineses y os filipinos. En 2008, a población d'Estatos Unitos s'estima que
incluyiba bells 4,9 millons de presonas con bell debampasato nativo americán u
nativo d'Alaska (3,1 millons nomás con istos debampasatos) y 1,1 millons con
bell debampasato hawaiián u oceanico (0,6 millons nomás con istos debampasatos)

O creiximiento d'a población hispana u latina (os dos termins son oficials) ye o
mayor de totz os grupos etnicos. Bi ha 46,9 millons d'americans descendients
d'hispanos que son identificatos como una etnia propia por a oficina censal; o
64% d'istos son descendients de mexicans. Entre 2000 y 2008, a población hispana
ha puyato un 32%, mientres que a población no-hispana lo ha feito nomás un 4,3%
A mayoría d'o creiximiento ye por inmigración; asinas, en 2007 un 12,6% d'a
población estatounitense yera naixita difuera d'o país, estando d'istos un 54%
naixitos d'America Latina. A fertilidat ye tamién atro factor important; una
muller hispana tien de meya tres fillos. Tanimientres a tasa de fertilidat d'as
mullers negras no-hispanas ye de 2,2 fillos y en as mullers blancas no-hispanas
d'1,8. As minorías (como son definitos por a Oficina d'o Censo totz os
no-hispanos y no blancos multirracials) constituyen un 34% d'a población; y
s'estima que serán a mayoría d'a población en l'anyo 2042.

Alto u baixo un 82% d'os americans vien en arias urbanas (seguntes a Oficina d'o
Censo, incluyindo-ie tamién os suburbios);, a metat d'istos vive en ciudatz con
poblacions de más de 50.000 habitants. En 2008, 273 localidatz teneban una
población superior a los 100.000 habitants, nueu ciudatz blincaban d'o millón de
residents, y quatre ciudatz global teneban más de 2 millons (Nueva York, Los
Angeles, Chicago y Houston). Bi ha cinquanta y dos arias metropolitanas con una
población de más d'1 millón d'habitants. D'entre as cinquanta arias
metropolitanas con mayor creiximiento, quaranta y siet se troban en l'ueste y o
sud. As arias metropolitanas de Dallas, Houston, Atlanta, y Phoenix han creixito
en más d'un millón d'habitants entre 2000 y 2008.

L'anglés american ye a luenga nacional de facto. Encara que no bi ha una luenga
oficial a ran federal, bellas leis como a lei de requestas de naturalización
estandarizan l'anglés. En 2006, bells 224 millons d'estatounitenses, un 80% d'a
poblacion mayor de 5 anyadas, charraba nomás l'anglés en casa. O espanyol,
charrato por un 12% d'a población en casa, ye a segunda luenga más común y más
amplament amostrata. Bells americans refirman a ideya de fer l'anglés luenga
oficial, ya que en ye actualment en a lo menos ventidos estatos. Tanto lo
hawaiián como l'anglés son idiomas oficials por lei en o estato de Hawaii.
Encara que no tienen degún idioma oficial, Nuevo Mexico tien leis que
promocionan l'uso de l'anglés y o castellán y Loisiana de l'anglés y o francés.
En atros estatos, como California, ye obligatoria la publicación de versions en
espanyol de bells documentos gubernamentals, incluyindo-ie los formularios d'os
trebunals. Bells territorios insulars guarencían o reconoiximiento oficial d'as
suyas luengas nativas chunto con l'anglés: o samoano y o chamorro son
reconoixitos en Samoa Americana y Guam, respectivament; o carolinio y o chamorro
son reconoixitos en as Islas Marianas d'o Norte; y o espanyol ye luenga oficial
en Puerto Rico.

Os Estatos Unitos son oficialment un estato secular; a primera enmienda a la
Constitución d'os Estatos Unitos guarencía o libre exercicio d'a relichión y
prohibe a creyación d'un gubierno relichioso. En un estudeyo de l'anyo 2002, o
59% d'os americans dicioron que a relichión chuga un "papel muit important en as
suyas vidas", una zifra muito mayor que en denguna atra nación rica. D'alcuerdo
con una enqüesta de 2007, o 78,4% d'os adultos s'identifican como cristians,
estando un 86,4% en 1990. Os protestants suposan un 51,3% d'os cristians,
mientres que os catolicos son un 23,9%. O estudeyo categoriza como evanchelicos
de raza blanca a un 26,3% d'a población, estando o grupo relichioso más gran d'o
país; atro estudeyo estima que os evanchelicos de totas as razas son entre un
30% y un 35%. O porcentache de ciudadans de relichions no-cristianas yera en
2007 d'un 4,7%, estando d'o 3,3% en 1990. As prencipals fes no cristianas son o
chudaísmo (1,7%), budismo (0,7%), islam (0,6%), hinduismo (0,4%) y unitarismo
universalista (0,3%). Un 16,1% d'a población se describiba en l'anyo 2007 como
agnostico, ateo u sin de relichión, quan iste porcentache yera en 1990 de 8,2%.

A educación publica americana ye dirichita dende os gubiernos estatals y locals,
regulata por o Departamento d'Educación d'os Estatos Unitos a traviés de
restriccions a las subvencions federals. Os ninos en a mayoría d'estatos han de
prencipiar a escuela a la edat de seis u siet anyadas (por un regular en
educación infantil u educación primaria) y rematan con dieciueito anyadas
(obtenendo lo dotzeno grau en rematar a escuela segundaria u high school); bells
estatos premiten a los estudiants dixar a escuela con dieciseis u diecisiet
anyadas. Alto u baixo lo 12% d'os ninos van a escuelas relichiosas privatas.
Nomás un 2% d'os ninos son educatos en a suya propia casa. En os Estatos Unitos
existen muitas importants institucions d'educación superior tanto privatas como
publicas, asinas como community colleges con politicas de libre admisión.
D'entre os nordamericans mayors de venticinco anyadas, un 84,6% tienen o
graduato escolar, un 52,6% son estudiants universitaires, un 27,2% tienen o
tetulo de bachiller y un 9,6% un grado universitario. A tasa d'alfabetización ye
alto u baixo d'un 99%. As Nacions Unitas clasifican a los Estatos Unitos, con un
endice d'educación de 0,97, en o dotzeno puesto mundial.

Os Estatos Unitos tienen una asperanza de vida de 77,8 anyos, un anyo menos que
a meya d'Europa Occidental y entre tres y quatre anyos menor que Noruega, Suiza
y Canadá. En as dos zagueras decadas a posición d'o país en a clasificación
mundial de países por asperanza de vida ha cayito dende o puesto 11eno dica o
42eno. A mortalidat infantil ye d'un 6,37 por mil, lo que mete a los Estatos
Unitos en o puesto 42eno d'un total de 221 países, por dezaga de totz os países
d'Europa Occidental. As tasas de supervivencia a lo cáncer en Estatos Unitos son
as mayors de tot o mundo. Alto u baixo un tercio d'a población adulta ye obesa y
unatro tercio tien sobrepeso; a tasa d'obesidat, amás alta en o mundo
industrializato, s'ha duplicato en o zaguer quatreno de sieglo. A diabetis tipo
2, relacionata con a obesidat, ye considerata como epidemica por os profesionals
d'a salut. A tasa d'emprenyaturas entre as adolescents ye de 79,8 por mil
mullers, lo que ye quasi quatre begatas mayor que en Francia y cinco mayor que
en Alemanya. L'alborto, legal por requesta, ye un tema con muita contraversia.
Muitos estatos prohiben a subvención publica de l'alborto y miran de
restrinchir-los, requerindo lo premiso paterno, y obligando a un periodo
d'aspera. Mientres que a tasa d'albortos ye baixando, o ratio de 241 albortos
por 1.000 naiximientos y 15 albortos por 1.000 mullers entre 15 y 44 anyos ye
mayor que qualsiquier atra nación occidental.

O sistema de salut d'os Estatos Unitos tien muito mayor presupuesto que no en
denguna atra nación, tanto en gasto per capita como en porcentache d'o PIB. A
Organización Mundial d'a Salut clasifica o sistema de salut estatounitense como
lo primero en capacidat de respuesta, pero lo 37eno en rendimiento total. Os
Estatos Untiso son líders en innovación medica. En 2004, o sector no industrial
gastó en rechira biomedica tres vegatas más per capita que Europa.

De traza diferent a lo que se fa en atros países, en Estatos Unitos o sistema de
salut no ye guaranciato por o gubierno ta totz os ciudadans. En 2004, as
companyias d'aseguranzas pagaban un 36% d'os gastos personals de salut, un 15%
yera pagato por presonas privatas, y os gubiernos federal, estatals y locals
pagaban un 44%. En l'anyo 2005, 46,6 millons d'americans, un 15,9% d'a
población, no teneban aseguranza medica, 5,4 millons más que en 2001. A
prencipal causa ye l'aumento d'o numero de ciudadans que no tienen treballos que
encluyan aseguranza medica. O tema d'os ciudadans sin d'aseguranza ye una
qüestión politica de primer orden. Un estudeyo de 2009 estima que a manca
d'aseguranza ye asociata con quasi 45.000 muertes anyals. En 2006, Massachusetts
se convirtió en o primer estato en incluyir aseguranza medica ta totz os
ciudadans. Antiparte, o 22 de marzo de 2010 o president Barck Obama logró
l'aprobación d'una reforma d'o sistema sanitario estatounitense ta guarancir a
totz os ciudadans una asistencia sanitaria.

L'aplicación d'a lei en Estatos Unitos ye a primera responsabilidat d'os cuerpos
de policía local y sheriff, con a policía estatal fendo servicios adicionals más
amplos. As achencias federals como lo Federal Bureau of Investigation (FBI) y o
Cuerpo de Aguacils d'Estatos Unitos tienen funcions especials. A ran federal y
en a mayoría d'estatos, a churisprudencia actua baixo un sistema de lei común
(dreito anglosaxón, en anglés common law). Os trebunals estatals fan a mayoría
de chuicios; encara que os trebunals federals de bells delitos asignatos amás
d'as apelacions a los trebunals estatals.

Entre as nacions desembolicatas, os Estatos Unitos se troban por dencima d'a
meya en numero de crimens violentos y más que más de violencia relacionata con
armas de fuego y homicidios. En 2007 bi habió 5,6 homicidios por cada 100.000
habitants, tres vegatas más que en a vecina Canadá. A tasa d'homicidios en os
Estatos Unitos, que baixó en un 42% entre 1991 y 1999, s'ha mantenito constant
dende allora. Os dreitos de posesión d'armas son un polemico tema de debate
politico.

Os Estatos Unitos tienen a mayor tasa de población presa d'o mundo, asinas como
a mayor población total presa. En primerías de l'anyo 2008, más de 2,3 millons
de presonas yeran presas, más d'un de cada 100 adultos. A tasa actual ye alto u
baixo siet vegatas mayor que as zifras de l'anyo 1980. Os hombres afroamericans
son engarcholatos alto u baixo seis vegatas más que os hombres blancos y tres
más que os hombres hispanos. En 2006, o ratio de dentratas de chent en a
garchola yera tres vegatas mayor que en Polonia, o siguient país con mayor ratio
seguntes a Organización ta la Cooperación y o Desembolique Economico (OECD). Ye
o país a on que más presonas s'engarcholan debito a temas de drogas. Encara que
ye abolita en a mayoría d'os países occidentals, a pena de muerte encara existe
en os Estatos Unitos por bells crimens federals y melitars y en trenta y seis
estatos. Dende l'anyo 1976, quan a Cort Suprema d'Estatos Unitos reinstauró a
pena capital dimpués d'una moratoria de quatre anyadas, ha habito más de 1.000
execucions. En 2006, estió lo seiseno país con mayor numero d'execucions d'o
mundo por dezaga nomás de China, Irán, Pakistán, Iraq y Sudán. En 2007, Nueva
Jersey se convirtió en o primer estato en abolir de traza lechislativa la pena
de muerte dende 1976, seguito de Nuevo Mexico en 2009.

Estatos Unitos ye una nación culturalment diversa, debito a la gran variedat de
grupos etnicos, de tradicions y de valors.

A cultura "americana" u "occidental" se deriva prencipalment d'os inmigrants
d'Europa occidental, prencipiando con os asentamientos angleses y neerlandeses
d'os primers colonizadors. As culturas alemana, irlandesa y escocesa tamién han
influito significativament en a cultura estatounitense, asinas como bellas
tradicions d'os amerindios nordamericans y d'os esclavos africans. A expansión
enta l'ueste metió a cultura estatounitense en contacto con a cultura mexicana,
encorporando-la en muitas expresions d'ocio y cocina d'o sud d'os Estatos
Unitos, más que más en os estatos orichinalment mexicanos, como Texas, Nuevo
Mexico y California. A inmigración masiva d'europeus d'o sud y de l'este d'o
continent trayó nuevos elementos.

En o sieglo XX y lo que levamos d'o XXI, Estatos Unitos ha estato una gran
potencia cultural mundial, pero, a tamas de grans personas como William
Faulkner, Frank Lloyd Wright u Jackson Pollock, as suyas grans aportacions a o
patrimonio mundial no han de buscar-se en as artes tradicionals, sino en a
Sciencia, a tecnolochía y en tres d'as ditas artes populars, consideratas
chenuinament estatounitenses: o cine, o cómic y a musica popular.

A primera cinta comercial d'o mundo s'exhibió en a ciudat de Nueva York en 1894,
emplegando o quinetoscopio de Thomas Edison. L'anyo siguient podió veyer-se a
primera prochección d'una cinta, tamién en Nueva York, estando Estatos Unitos o
país líder en o desembolique d'o cine sonoro mientres as decadas venideras.
Dende primerías d'o sieglo XX, a industria d'o cine estatounitense ha tenito
como base prencipal y referent o districto de Hollywood en a ciudat de Los
Angeles (California). O director D. W. Griffith estió clau ta o desembolique d'a
gramatica cinematografica y a cinta Citizen Kane (en aragonés Ciudadán Kane) de
l'anyo 1941 gosa considerar-se a millor cinta de totz os tiempos. Actors
estatounitenses como John Wayne, Humphrey Bogart u Marilyn Monroe s'han
convertito en iconos, mientres que o productor Walt Disney estió líder tanto en
as cintas d'animación como en o campo d'o merchandising. Os prencipals estudios
cinematograficos de Hollywood han producito as cintas de mayor exito comercial
en a historia como Star Wars (1977) u Titanic (1997), y os productors de
Hollywood dominan actualment en a industria cinematografica mundial.

Estatos Unitos tien o mayor numero de telespectadors en o mundo, y o tiempo meyo
que pasa un estatounitense debant d'a televisión contina puyando, estando ya de
cinco horas diarias en 2006. As quatre mayors cadenas de televisión son
interpresas privatas. O tiempo meyo que un estatounitense pasa ascuitando a
radio ye una miqueta mayor de dos horas diarias. En Internet as pachinas más
populars son Facebook, YouTube, MySpace, Wikipedia, Craigslist y eBay.

Os estilos musicals ritmicos y liricos d'os afroamericans han influenciato muito
a musica estatounitense, fendo-la prou diferent d'a tradición europea. Bells
elementos d'expresión d'a musica folk como lo blues s'han adoptato y
transformato en os diferents cheners de musica popular. O jazz se desembolicó en
os primers anyos d'o sieglo XX gracias a feguras como Louis Armstrong y Duke
Ellington. A musica country se desembolicó en os anyos 1920, y o rhythm and
blues en a decada de 1940. Elvis Presley y Chuck Berry estioron pioners d'o rock
and roll a meyatos d'a decada de 1950. En os anyos 1960, Bob Dylan apareixió en
o renaiximiento d'a musica folk ta convertir-se en un d'os millors cantautors y
James Brown lideró lo desembolique d'o funk. Os estilos más modernos d'a musica
estatounitense incluyen o hip hop y a musica house. Estrelas d'o pop
estatounitenses como Presley, Michael Jackson, y Madonna s'han feito muit
famosos a ran mundial.

En o sieglo XVIII y primerías d'o sieglo XIX, l'arte y a literatura
estatounitenses prenioron a mayoría d'os suyos rasgos d'Europa. Escritors como
Nathaniel Hawthorne, Edgar Allan Poe u Henry David Thoreau creyoron a meyatos
d'o sieglo XIX una nueva escuela literaria estatounitense. Mark Twain y o poeta
Walt Whitman estioron importants figuras d'a segunda metat d'ixe mesmo sieglo;
Emily Dickinson, quasi esconoixita mientres a suya vida, ye hue considerata como
una poetisa esencial en a literatura estatounitense. Bellas obras que han puesto
replegar o sentimiento y caracter nacional como Moby-Dick (1851) de Herman
Melville, The Adventures of Huckleberry Finn (1885) de Twain u The Great Gatsby
de F. Scott Fitzgerald, se dicen a vegatas a "Gran Novela Americana".

Once ciudadans d'Estatos Unitos han ganato lo Premio Nobel de Literatura, o más
recient Toni Morrison en 1993. Ernest Hemingway, o ganador de l'anyo 1954, ye
conoixito por estar un d'os escritors de mayor influencia en o sieglo XX. Bells
cheners literarios populars como lo Western y o Hard boiled s'han desembolicato
en os Estatos Unitos. Os escritors d'a cheneración Beat ubrioron nuevos enfoques
literarios, como por eixemplo escritors postmodernistas como John Barth, Thomas
Pynchon y Don DeLillo.

Os trascendentalistas, lideratos por Thoreau y Ralph Waldo Emerson establioron o
primer gran movimiento filosofico americán. En rematar d'a Guerra Civil
estatounitense, Charles Sanders Peirce y dimpués William James y John Dewey
estioron liders en o desembolique d'o pragmatismo. En o sieglo XX, a obra de W.
V. O. Quine y Richard Rorty facio surtir a filosofía analitica entre os
academicos estatounitenses. John Rawls y Robert Nozick lideroron o renaiximiento
d'a filosofía politica.

En o campo d'as artes visuals, a Escuela d'o río Hudson estió un important
movimiento de meyatos d'o sieglo XIX aintro d'a tradición d'o naturalismo
europeu. En 1913 a Esposición Internacional d'Arte Moderno en a ciudat de Nueva
York, una exposición d'arte modernista europeu, impresionó a lo publico y
transformó a scena artistica estatounitense. Georgia O'Keeffe, Marsden Hartley y
atros artistas esperimentoron con nuevos estilos, amostrando una gran senbilidat
individualista. Os prenipals movimientos artisticos como lo expresionismo
abstracto de Jackson Pollock u Willem de Kooning y l'arte pop d'Andy Warhol y
Roy Lichtenstein tenioron muita importancia en Estatos Unitos. O modernismo y
dimpués o postmodernismo facioron famosos a arquitectos estatounitenses como
Frank Lloyd Wright, Philip Johnson u Frank Gehry.

Un d'os primers promotors d'o teatro estatounitense estió lo interpresario P. T.
Barnum, qui prencipió a dirichir un complexo d'ocio en Manhattan en l'anyo 1841.
A companyía de Harrigan and Hart produció una serie de comedias musicals en
Nueva York dende os anyos 1870. Ya en o sieglo XX, o musical moderno emerchió en
Broadway; os compositors más famosos de cantas ta musicals estioron Irving
Berlin, Cole Porter u Stephen Sondheim. O escritor d'obras de teatro Eugene
O'Neill ganó lo Premio Nobel de Literatura en 1936; atros importants dramaturgos
estatounitenses incluyen a quantos ganadors d'o Premio Pulitzer como Tennessee
Williams, Edward Albee y August Wilson.

A obra de Charles Ives en os anyos 1910, li fació estar o primer compositor
clasico important en os Estatos Unitos; atros importants compositors estioron
Henry Cowell y John Cage. Aaron Copland y George Gershwin desembolicoron una
sintesi unica entre as musicas popular y clasica. As coreografas Isadora Duncan
y Martha Graham aduyoron a creyar a danza moderna, mientres que George
Balanchine y Jerome Robbins fuoron dos importants figuras d'o ballet mientres o
sieglo XX. Unatro medio d'expresión artistico muit important ta os
estatounitenses ye a fotografía, tenendo grans fotografos como Alfred Stieglitz,
Edward Steichen y Ansel Adams. As tiras comicas y os comics son inventos
estatounitenses. Superman, un d'os prencipals comics de superheroes, s'ha
convertito en tot un icono estounitense.

A gastronomía en os Estatos Unitos ye parellana a la que se puet trobar en
muitos atros paises occidentals. O trigo ye o prencipal cerial. Tradicionalment
a cocina estatounitense emplega ingredients como lo pavo, ciervo, trunfas,
moniatos, chayote y sirope d'acirón, que ya se feban servir en as cocinas
indichenas y d'os primers pobladors europeus. Bells d'os platos más
caracteristicos son a barbacoa ta carnes de tocín y vaca, o crabcake, as trunfas
fritas y as galletas con pepitas de chicolate.

A soul food, tipica d'os esclavos africans, ye popular en o sud d'os Estatos
Unitos y más que más entre os afroamericans en tot o país. As cocinas
sincretistas como a cocina criolla de Loisiana, a cocina cajún u a Tex-Mex son
importants localment. Platos caracteristicos como a tarta de mazana, o pollo
frito, a pizza, as hamburguesas y os hot dogs han tenito influencias de
diferents grupos etnicos inmigrants. Tamién se consumen muito as trunfas fritas,
asinas como los platos mexicans como por eixemplo os burritos y tacos y os
platos italians como a pasta. Os americans por un regular prefieren o café en
cuentas d'o té. As industrias de marketing d'as interpresas estatounitenses son
responsables de que s'haigan cheneralizato o suco de narancha y a leit como
bebitas ta o desayuno. Mientres as decadas de 1980 y 1990 a dieta calorica d'os
americans ha puyato en un 24%; asobén as cadenas de comida rapeda s'han asociato
con lo que se diz a "epidemia d'obesidat" americana. Os refrescos gaseosos s'han
feito tamién muit populars; iste tipo de bebitas representan o 9% d'a inchesta
calorica meyana d'os americans.

Dende zaguerías d'o sieglo XIX, o béisbol ha estato considerato lo deporte
nacional d'os Estatos Unitos; o fútbol americán, o baloncesto y hockey chelo son
os atros tres esportes profesionals por equipes más importants. O fútbol
americán y o baloncesto universitarios atrayen grans audiencias, estando lo
fútbol americán o esporte más popular entre os espectadors. D'antis más os
esportes individuals con mayor numero de seguidors yeran o boxeyo y as cursas de
caballos, pero actualment tienen más importancia o golf y as cursas d'autos, más
que más a NASCAR. O fútbol se chuga prou a rans amateurs y chovenils. Tamién son
populars atros esportes como lo tenis y l'atletismo.

A tamas de que a mayoría d'os esportes estatounitenses s'han desembolicato
partindo d'esportes europeus, o baloncesto, o voleibol, o skateboarding, o
snowboarding y o cheerleading son inventos estatounitenses. O lacrosse y o surf
tienen orichens nativoamericans y hawaians. Dica hue, s'han feito ueito Chuegos
Olimpicos en Estatos Unitos. En total en a suya historia, os Estatos Unitos han
ganato 2.301 medallas en os Chuegos Olimpicos de Verano, más que dengún atro
país, y 216 en os Chuegos Olimpicos d'Hibierno, o segundo país con mayor numero.



https://an.wikipedia.org/wiki/Idioma_angl%C3%A9s

L'idioma anglés (en anglés English /ˈɪŋɡlɪʃ/ ▶ (i)) ye un idioma chermanico
occidental orichinario d'o norte d'Europa que se desembolicó en os reinos
anglo-saxons d'Anglaterra (a dita Anglaterra anglo-saxona) y s'espardió dende o
suyo orichen por totas as islas Britanicas. Debito a la influencia economica,
melitar, scientifica, cultural y colonial de Gran Bretanya y d'o Reino Unito
dende o sieglo XVIII, a traviés d'o Imperio Britanico, y d'os Estatos Unitos
dende a segunda metat d'o sieglo XX, l'anglés s'ha espardito por tot o mundo,
convertindo-se en a luenga de referencia a ran internacional, gosando
emplegar-se como lingua franca en muitas rechions. En muitos puestos s'amostra
como segunda luenga y mesmo se fa servir como luenga oficial d'a Unión Europea y
de muitos países d'a Mancomunidat Britanica de Nacions, asinas como muitas
organizacions internacionals. Ye a tercera luenga con mayor numero de fablants
nativos d'o mundo, dimpués d'o chinés mandarín y d'o castellán.

Historicament, l'anglés s'orichinó d'a fusión de varias luengas y dialectos que
hue se conoixen colectivament como anglés antigo u anglo-saxón, y que los
trayioron a la costa este d'Anglaterra os antigos colonizadors d'orichen
chermanico (anglo-saxons) arredol d'o sieglo V – derivando a parola anglés d'o
nombre d'os anglos, que con os saxons formaban os anglo-saxons. Un important
numero de parolas de l'anglés derivan d'o latín, ya que ista yera de bella forma
a lingua franca d'a cristiandat y d'a vida intelectual europea por ixas
envueltas. A luenga tenió amás grans influencias de l'antigo idioma nordico u
norrén debito a las invasions vikingas d'os sieglos VIII y IX, y tamién recibió
influencias d'o francés (y d'o latín a traviés d'o francés) en estar un dialecto
francés a luenga d'os conquiridors que esdevenioron a clase dirichent
d'Anglaterra dimpués d'a batalla de Hastings (1066) y a conquiesta d'o país por
Guillén O Conquiridor.

Debito a la important asimilación de varios idiomas europeus a o largo d'a
historia, l'anglés moderno contiene un vocabulario prou amplo. O diccionario
Oxford English Dictionary incluye mas de 250.000 parolas diferents, sin contar
muitos termins tecnicos y coloquials, u termins que perteneixen a multiples
clases de parolas.

L'anglés moderno, descrito asobén como a primera lingua franca global, ye
actualment a luenga dominant u mesmo a vegatas dita luenga internacional en o
campo d'as comunicacions, sciencias, información, tecnolochía, negocios,
aviación, ocio, radio y diplomacia. A suya expansión dende as Islas Britanicas
prencipió con o creiximiento d'o Imperio Britanico, gosando trobar-se ya por tot
o mundo en zaguerías d'o sieglo XIX. Dimpués d'a colonización britanica
d'America d'o Norte, se convirtió en a luenga dominant en os Estatos Unitos y en
Canadá. O creiximiento economico y a influencia cultural d'os Estatos Unitos y o
suyo estatus como superpotencia global dende a Segunda Guerra Mundial tenió un
significativo efecto d'aceleración en a espardidura d'a luenga anglesa por tota
a planeta. L'anglés reemplazó a l'alemán como idioma dominant entre os premiatos
con o Premio Nobel en os diferents campos d'a sciencia mientres a segunda metat
d'o sieglo XX.

Actualment en muitos treballos y profesions de diferents campos, como por
eixemplo a Medecina u a informatica, se requiere cada vegata mas un alto ran de
conoiximiento de l'anglés; como conseqüencia d'isto bi ha mas de mil millons de
personas que parlan l'anglés con, a o menos, un ran basico. Ye una d'as seis
luengas oficials d'as Nacions Unitas.

Un impacto d'o creiximiento de l'anglés ha estato a reducción d'a diversidat
lingüistica en muitas partis d'o mundo, y a suya influencia contina chugando un
rol important en a erosión lingüistica. D'atra man a gran variedat interna de
l'anglés chunto con o gran numero de luengas criollas y pidgins derivatas d'ista
luenga fan que existan un alto potencial de creyación de nuevas luengas a partir
de l'anglés.

L'anglés ye una luenga chermanica occidental que se orichinó a partir d'os
dialectos de l'anglo-frisón y o saxón antigo que trayioron ta Gran Bretanya os
pobladors chermanicos de diferents puestos d'o que hue ye o norueste d'Alemanya,
Dinamarca y os Países Baixos. Dica alavez, en a Britania romana se suposa que a
población nativa parlaba luengas celticas britonicas con una gran influencia d'o
latín, en os 400 anyos d'ocupación romana.

Unas d'istas tribus chermanicas que i plegoron estioron os anglos, que Sant Beda
creyeba que s'heban estendillato por toda Britania. Os nombre 'Anglaterra' (de
l'anglés England < Engla land "Land of the Angles", literalment Tierra d'os
anglos) y anglés (en anglés English y en anglés antigo Englisc) derivan d'o
nombre d'ista tribu, pero saxons, chutos y un amplo rango de pueblos chermanicos
d'as costas de Frisia, Baixa Saxonia, Chutlandia y o sud de Suecia tamién
emigroron ta Britania por ixas envueltas.

En primerías, l'anglés antigo yera un grupo de diferents dialectos, reflectando
a variedat d'orichens d'os reinos anglo-saxons de Gran Bretanya pero un d'istos
dialectos, o saxón occidental tardano, eventualment prencipió a dominar, estando
ista por eixemplo a luenga en que s'escribe o poema Beowulf.

L'anglés antigo se transformó mas tardi debito a dos succesivas invasions. A
primera de parlants de luengas nord-chermanicas quan Halfdan Ragnarsson y Ivar
the Boneless prencipioron a conquerir y colonizar as partis septentrionals d'as
islas britanicas entre os sieglos VIII y IX (se veiga Danelaw). A segunda estió
una invasión de parlants d'o normando antigo, una luenga romance, en o sieglo
XI, con a conquiesta normanda d'Anglaterra dimpués d'a batalla de Hastings. O
normando desembolicó en l'anglo-normando, y dimpués anglo-francés - metendo en a
luenga una buena ripa de parolas nuevas, mas que mas a travies d'as leis y d'o
gubierno. Mientres o lexico d'a luenga s'enamplaba con vocabulario d'orichen
escandinavo y normando tamién se simplificaba a gramatica, transformando a
l'anglés en una "luenga d'amprens", mas ubierta que atras luengas a acceptar
parolas nuevas d'atros idiomas.

Istos cambeos lingüisticos en l'anglés seguidos d'a invasión normanda
producioron lo que hue conoixemos como anglés meyo, estando a obra The
Canterbury Tales de Geoffrey Chaucer a millor referencia literaria d'ista epoca.

Mientres tot iste periodo de tiempo o latín yera a lingua franca d'os
intelectuals europeus, en primeras o latín medieval en ilesia cristiana, pero
dimpues tamién o latín renaixentista d'os humanistas, asinas totz os escritors
que gosaban copiar textos en latín creyaban por un regular nuevos termins a
partir d'o latín ta referir-se a cosas u conceptos que no teneban una parola en
anglés ta definir-los.

L'anglés moderno, que incluye as obras de William Shakespeare y a Biblia d'o Rei
Chaime, se gosa considerar por un cheneral que data d'arredol de 1550, que ye
quan o Reino Unito se convierte en una potencia colonial y l'anglés se fa servir
como lingua franca d'as colonias d'o Imperio Britanico. En o periodo
post-colonial, beluns d'os nuevos países que tienen quantas luengas indichenas
optan por continar emplegando l'anglés como lingua franca ta evitar dificultatz
politicas en promocionar unas luengas indichenas sobre atras. Como resultato d'o
creiximiento d'o Imperio Britanico, l'anglés s'adopta en Norteamerica, India,
Africa, Australia y muitas atras rechions, enamplando-se encara mas con o
creiximiento d'a importancia d'os Estatos Unitos como superpotencia a meyatos
d'o sieglo XX.

L'anglés perteneixe a o subgrupo d'as luengas anglo-frisonas aintro d'as luengas
chermanicas occidentals, una branca d'a familia chermanica, miembro d'as luengas
indo-europeas. L'anglés moderno desciende dreitament de l'anglés meyo, que a la
vegata desciende de l'anglés antigo, un descendient d'o proto-chermanico. Como
ye tipico en a mayoría d'as luengas chermanicas, l'anglés se caracteriza por
l'uso de verbos modals, a división d'os verbos en fuertes y febles, y una
transformación de sonitos respective a o proto-indo-europeu conoixita como a lei
de Grimm. As luengas vivas que se troban mas amanatas a l'anglés son l'anglico
escocés (que se charra mas que mas en Escocia y partis d'Irlanda) y o frisón
(charrato en o sud d'a Mar d'o Norte en Dinamarca, os Países Baixos, y
Alemanya).

Amás de l'anglico escocés y o frisón bi ha atras luengas chermanicas que tienen
una relación mas distant: as luengas chermanicas occidentals no-anglo-frisonas
(neerlandés, afrikaans, baixo alemán, alto alemán), y as luengas chermanicas d'o
norte (sueco, danés, noruego, islandés, y feroés). Fueras de l'anglico escocés,
denguna atra luenga ye mutuament intelichible con l'anglés, debito en parti a
las diverchencias en lexico, sintaxi, semantica, y fonolochía, y a que l'anglés
ha estato una luenga isolata en as Islas Britanicas, encara que belunas, como o
neerlandés, amostran grans afinidatz con l'anglés, mas que mas con as primeras
etapas d'a luenga. L'aislamiento ha permitito a l'anglés y l'anglico escocés
(asinas como a o islandés y a feroés) desarrollar-sen independientment d'as
luengas chermanicas continentals y as suyas influencias a o largo d'o tiempo.

Amás de l'aislamiento, as diferencias lexicas entre l'anglés y atras luengas
chermanicas existen debito a la gran cantidat d'amprens que tien l'anglés
procedents d'o latín (anglés) y d'o francés (galicismos). Por eixemplo, en
anglés se diz "exit" ("salir", amprén d'o latín), y en neerlandés uitgang,
literalment "salir difuera" (en anglés "out-going", manimenos existe tamién a
parola anglesa outgang que nomas se fa servir muit localment en bells poquetz
dialectos) y "change" ("cambeo", amprén d'o francés) debant de l'alemán Änderung
(literalment "alteración"); "movement" ("movimiento", amprén francés) frent a
l'alemán Bewegung (en anglés "be-way-ing", literalment "movendo-se a o largo d'o
camín"); etc. A preferencia d'un sinonimo sobre atro tamién causa diferenciación
en o lexico, mesmo quan as dos parolas son chermanicas, asinas veyemos l'anglés
care y l'alemán Sorge ("cudiau, preocupación"). As dos parolas derivan d'o
proto-chermanico *karō y *surgō respectivament, pero *karō s'ha convertito en a
parola dominant en anglés mientres que en alemán, neerlandés, y as luengas
escandinavas, ha dominau a radiz *surgō. *Surgō encara s'alza, manimenos, en
anglés como sorrow (con o significato de "preocupación, pena").

En anglés, todas as particlas gramaticals basicas que s'adhiben a os
substantivos, verbos, adchectivos y adverbios son chermanicas. En os
substantivos, istas incluyen a marca normal de plural -s/-es, y as marcas de
posesión -'s y -s' . En os verbos, s'incluye a rematanza en a tercera persona
d'o singular -s/-es (por eixemplo he stands/he reaches ), a rematanza d'o
participio en present -ing, a rematanza d'o pasato simple y particio pasato -ed,
y a formación d'o infinitivo anglés emplegando to (por eixemplo "to drive"; en
anglés antigo tō drīfenne). Os adverbios por un regular adhiben o sufixo -ly, y
os adchectivos y adverbios forman o comparativo y o superlativo incluyindo a
rematanza -er y -est (eix. fast/faster/fastest), u a traviés d'a combinación con
more y most. Istas particlas se pueden meter librement a todas as parolas
anglesas sin importar o suyo orichen (tsunamis; communicates; to buccaneer;
during; bizarrely) y todas derivan de l'anglés antigo. Mesmo a manca u ausencia
d'afixos, conoixita como morfema zero (-Ø), deriva de rematanzas que previament
existiban en l'anglés antigo (por un regular -e, -a, -u, -o, -an, etc.), que
dimpués se fación mas febles convirtindo-se-ne en -e, y que a la fin se deixoron
de prenunciar (por eixemplo, en anglés moderno "I sing" = I sing-Ø < I singe <
anglés antigo ic singe; "we thought" = we thought-Ø < we thoughte(n) < anglés
antigo wē þōhton).

Encara que a sintanxis de l'anglés ye una mica diferent a la d'as atras luengas
chermanicas occidentals en referencia a la posición d'o verbo en a oración (por
eixemplo, en anglés "I have never seen anything in the square" = alemán Ich habe
nie etwas auf dem Platz gesehen, y neerlandés Ik heb nooit iets op het plein
gezien, a on que o participio se mete siempre a la fin), a sintaxis anglesa
contina estando prou parellana a la d'as luengas chermanicas d'o norte, que se
creye que influyoron a l'anglés en o periodo de l'anglés meyo (eix., en danés
Jeg har aldrig set noget på torvet; islandés Ég hef aldrei séð neitt á torginu).
Como en a mayoría d'as luengas chermanicas, os adchectivos en anglés se meten
por un regular chusto debant d'o nombre que modifican, mesmo quan l'adchectivo
ye d'orichen latín (eix. medical emergency, national treasure). D'atra man,
l'anglés contina fendo un gran uso d'a composición (eix. streetcar, classroom),
y o emplego de substantivos como modificadors (eix. lamp post, life insurance
company), un rasgo que ye herencio de l'anglés antigo.

Fendo una comparanza con atras luengas chermanicas podemos trobar tamién una
gran cantidat de cognatos (eix. neerlandés zenden, alemán senden, anglés send;
neerlandés goud, alemán Gold, anglés gold, etc.). Lo que tamién leva a tener una
gran cantidat de falsos amigos, se veiga por eixemplo l'anglés time ("tiempo") y
o noruego time ("hora", en anglés "hour"), y a-saber-las diferencias en
fonolochía que pueden amagar parolas que en realidat son relacionatas (anglés
tooth y alemán Zahn, "dient"; comparar tamién con o danés tand).

Muitas parolas d'as luengas chermanicas nordicas dentroron en anglés a traviés
d'os asentamientos que se creyoron con as invasions vikingas y danesas que
prencipioron arredol d'o sieglo IX. Muitas d'istas son parolas prou comuns, lo
que amostra a estreita relación que bi habió entre os angleses y os invasors
escandinavos. O neerlandés y o baixo alemán tamién han tenito una considerable
influencia en o vocabulario anglés, contribuindo en termins cutianos, asinas
como muitas parolas d'o mundo d'a navegación y o comercio.

D'atra man, l'anglés ha formato en os zaguers 1.500 anyos parolas por
composición y adhibindo-ne afixos d'una traza diferent a las atras luengas
chermanicas. Por eixemplo, os substantivos abstractos en anglés se pueden formar
partindo d'atras parolas con os sufixos "‑hood", "-ship", "-dom" y "-ness". Totz
ells tienen sufixos equivalents en as atras luengas chermanicas, pero os suyos
patrons d'utilización diverchen, por eixemplo l'alemán "Freiheit" y l'anglés
"freedom" (os dos con o significato de "libertat", o sufixo alemán "-heit" sería
equivalent en anglés a "-hood", mientres que "-dom" tendría o suyo equivalent
alemán en "-tum"). Os idiomas islandés y feroes tamién fan como l'anglés en iste
aspecto, ya que, igual que l'anglés, s'han desembolicato independientment d'a
influencia d'as atras luengas chermanicas.

Muitas parolas francesas son tamién intelichibles ta un parlant d'anglés, mas
que mas en a luenga escrita (ya que a prenunciación ye por un regular prou
diferent), porque l'anglés absorvió una gran cantidat de vocabulario d'o
normando y d'o francés, a traviés d'os anglo-normandos dimpués d'a conquiesta
normanda, y dreitament d'o francés a o largo d'os sieglos. Como resultato, una
gran parti d'o vocabulario anglés deriva d'o francés, con bellas chicotas
diferencias de ortografía (rematanzas, manca de diacriticos, etc.), asinas como
diverchencias ocasionals en o significato, creyando falsos amigos: por eixemplo,
comparar l'anglés "library" con o francés librairie; en anglés significa
"biblioteca" mientres que en francés como en aragonés ye librería (en anglés
"bookstore"), fendo servir o francés ta l'atro significato a parola
"bibliothèque". A pronunciació d'a mayoría d'amprens franceses en anglés (fueras
de bells poquetz amprens modernos como mirage, genre, café; u frases como coup
d’état, rendez-vous, etc.) s'ha adaptato de tot a las normas foneticas anglesas
y sigue o mesmo patrón d'accentuación que qualsiquier atra parola (por eixemplo
l'anglés "nature" vs. o francés nature, "button" vs. bouton, "table" vs. table,
"hour" vs. heure, "reside" vs. résider, etc.).

Alto u baixo 375 millons de personas parlan anglés como a suya primera luenga.
L'anglés ye hue probablement a tercera luenga con mayor numero de parlants
nativos, dimpués d'o chinés mandarín y o castellán. Manimenos, si sumamos a os
fablants nativos os no-nativos ye posible que sía a luenga mas parlata en o
mundo, u a segunda si se combinan en un conchunto totas as luengas chinesas
(pendendo de si istas zagueras se clasifican como "luengas" diferents u
"dialectos" d'una mesma luenga).

As estimacions que incluyen a os parlants d'anglés como segunda luenga pueden
variar a-saber-lo, dende os 470 millons dica os 1.000 millons pendendo d'o ran
de conoiximiento d'a luenga que han de tener os parlants. O profesor de
lingüistica David Crystal calcula que os parlants no-nativos pueden superar a os
nativos con un ratio de 3 a 1.

Os países con una mayor población de parlants nativos d'anglés son, por orden de
mayor a menor: Estatos Unitos (215 millons), Reino Unito (61 millons), Canadá
(18.2 millons), Australia (15.5 millons), Nicheria (4 millons), Irlanda (3.8
millons), Sudafrica (3.7 millons), y Nueva Zelanda (3.6 millons).

Países como as Filipinas, Chamaica y Nicheria tamién tienen millons de parlants
nativos de diferents dialectos, que van dende luengas criollas basatas en
l'anglés dica versions mas estandars d'anglés. D'entre os países a on que
l'anglés se parla como segunda luenga, a India ye o que tien mas parlants.
Crystal afirma que, sumando os parlants nativos y no-nativos, a India ye
actualment o país d'o mundo a on bi ha mas personas que pueden parlar u entender
anglés.

L'anglés ye a luenga mas parlata en Anguila, Antigua y Barbuda, Australia, as
Bahamas, Barbados, Belize, Bermudas, o Territorio Britanico de l'Ocián Indico,
as Islas Virchens Britanicas, Canadá, as Islas Caimán, Dominica, as Islas
Malvinas, Chibraltar, Grenada, Guam, Guernési, Guyana, Irlanda, a Isla de Man,
Chamaica, Jèrri, Montserrat, Nauru, Nueva Zelanda, as Islas Pitcairn, Santa
Helena, Sant Cristofo y Nieus, Sant Vicent y as Granadinas, Singapur, as Islas
Cheorchias d'o Sud y Sandwich d'o Sud, Trinidad y Tobago, as Islas Turcas y
Caicos, o Reino Unito y os Estatos Unitos.

En belatros países l'anglés no ye a luenga mas charrata, manimenos ye una d'as
luengas oficials; istos países incluyen Botswana, Camerún, os Estatos Federatos
de Micronesia, Fichi, Gambia, Ghana, India, Kenia, Kiribati, Lesoto, Liberia,
Madagascar, Malta, as Islas Marshall, Mauricio, Namibia, Nicheria, Pakistán,
Palau, Papua Nueva Guinea, as Filipinas, Ruanda, Santa Lucía, Samoa, Seychelles,
Sierra Leone, as Islas Salomón, Sri Lanka, Sudán, Suazilandia, Tanzania, Uganda,
Zambia, y Zimbabwe.

Ye amás una d'as 11 luengas oficials que tienen iste estatus en Sudafrica.
L'anglés ye tamién luenga oficial d'os territorios dependients d'Australia (Isla
Norfolk, Isla Christmas y Isla d'o Coco) y d'os Estatos Unitos (Samoa Americana,
Guam, Islas Marianas d'o Norte, Puerto Rico, y as Islas Virchens d'os Estatos
Unitos), y de l'antiga colonia britanica de Hong Kong.

L'anglés no ye luenga oficial ni en os Estatos Unitos ni en o Reino Unito.
Encara que o gubierno federal d'os Estatos Unitos no tien garra luenga oficial,
l'anglés tien estatus oficial en 30 d'os 50 gubiernos estatals. A tamas de no
estar oficial, l'anglés ye tamién una luenga important en belunas d'as antigas
colonias y protectoratos d'o Reino Unito, como Bahrein, Bangladesh, Brunei,
Chipre, Malaisia, y os Emiratos Arabes Unitos. L'anglés no ye luenga oficial en
Israel, pero s'amostra como segunda luenga en totas as escuelas y ye una luenga
prou parlata.

Ya que l'anglés se troba tan estendillato, se diz a sobén que ye una "luenga
global", a lingua franca d'a era moderna, y encara que en muitos países no ye
oficial, ye actualment a luenga que mas s'amostra como luenga forana. Bells
lingüistas pensan que ya no ye propiedat cultural exclusiva d'os "parlants
nativos d'anglés", sino que ye una luenga que absorve aspectos de culturas de
tot o mundo mientres contina creixiendo. L'anglés ye, gracias a un tractato
internacional, a luenga oficial ta as comunicacions aerias y maritimas. Amás ye
luenga oficial d'as Nacions Unitas y de muitos atros organismos internacionals,
incluyindo-ie o Comité Olimpico Internacional.

L'anglés ye a luenga que mas s'estudea hue como luenga forana en a Unión
Europea, con un 89% d'os escolars aprendendo-la, por debant d'o francés que tien
un porcentache de 32% d'estudiants escolars. A percepción d'a utilidat d'a
luenga entre os europeus ye d'un 68% en favor de l'anglés, debant d'un 25% que
afirman que ye mas útil o francés. En bells d'os estatos d'a UE a on que
l'anglés no ye oficial bi ha un gran porcentache d'a población adulta que puet
parlar en anglés — particularment: 85% en Suecia, 83% en Dinamarca, 79% en os
Países Baixos, 66% en Luxemburgo y mas d'un 50% en Finlandia, Eslovenia,
Austria, Belchica y Alemanya.

Os libros, revistas y periodicos escritos en anglés se venden en muitos países
arredol d'o mundo, y l'anglés ye a luenga que mas se gosa emplegar en a sciencia
con un endice Science Citation Index en 1997 de 95% d'os articlos escritos en
anglés, incluso quan a metat d'os autors provienen de países a on que no se
parla l'anglés.

O creixient uso de l'anglés globalment ye tenendo un gran impacto en otras
luengas, levando a la sustitución lingüistica y incluso a la muerte de luengas,
en lo que a vegatas se conoixe como imperialismo lingüistico. D'atra man
l'anglés mesmo tamién se veye subchecto a una sustitución lingüistica debito a o
gran numero de variedatz rechionals que retroalimentan a la luenga en o suyo
conchunto. Por ista razón, se diz que l'"anglés ye siempre evolucionando"

A expansión d'o Imperio Britanico y —dende a Segunda Guerra Mundial— a
influencia d'os Estatos Unitos, han feito que l'anglés s'estendille por tot o
mundo. Debito a ista expansión global, s'han ha desarrollato una serie de
dialectos y luengas criollas y pidgins basatos en l'anglés.

Quantas variedatz dialectals nativas de l'anglés tienen una ampla acceptación
como estándars en gran parti d'o mundo, destacando prencipalment o dialecto
britanico septentrional y dialecto d'o meyo-ueste americán. O primero se gosa
conoixer como anglés d'a BBC (u anglés d'a reina), y a suya caracteristica
prencipal ye a preferencia por a pronunciación conoixita como "Received
Pronunciation". O segundo, en que se basa l'anglés americán cheneral, ye o
dialecto que mas se parla en os Estatos Unitos y Canadá y ye o modelo que se fa
servir en tot o continent american y en arias que han tenito una relación mas
estreita con os Estatos Unitos (como Filipinas) u se quieren identificar con
iste país. En Oceanía, o mayor dialecto nativo, l'anglés australián ye a luenga
nativa d'o 92% d'os habitants d'o continent. L'anglés d'a vecina Nueva Zelanda
asinas como l'anglés sudafricán son atras dos variedatz nativas d'a luenga con
muito menos grau d'influencia que as anteriors.

Amás d'istas variedatz prencipals, bi ha muitas atras variedatz de l'anglés,
entre as que se troban, en muitos casos, subvariedatz, somo por eixemplo o
cockney, o scouse u o geordie en l'anglés britanico; l'anglés de Newfoundland
aintro de l'anglés canadiense; y l'anglés afro-americán vernaclo ("ebonics") u
l'anglés sud-estatounitense entre as variedatz de l'anglés americán. L'anglés ye
una luenga pluricentrica, sin una autoridat central d'a luenga como por eixemplo
o l'Academia francesa en o caso d'o francés; por ixo no existe una variedat que
sía considerata "correcta" u "incorrecta", fueras de quan somos parlando d'una
audiencia particular a la que ye dirichita.

L'anglico escocés tien os suyos orichens en o temprano anglés meyo d'o norte,
desembolicando-se y cambeando en a suya historia debito a la influencia d'atras
fuents, encara que dimpués d'as Actas Unión de 1707 prencipió un proceso de
perda d'a luenga, que ha feito que as succesivas chenerations haigan adoptato
poquet a poquet caracteristicas de l'anglés estándar, causando asinas una
dialectalización. Sía actualment una luenga deseparata u un dialecto de l'anglés
(anglés escocés), en qualsiquier caso o gubierno d'o Reino Unito reconoixe a
l'anglico escocés como luenga rechional y tamién tien reconoixencia en a Carta
Europea d'as Luengas Rechionals u Minoritarias. Existen quantas variedatz
dialectals de l'anglico escocés que difieren en a suya pronunciación, gramatica
y lexico, a vegatas substancialment, d'atras variedatz de l'anglés.

Os parlants d'anglés tienen una gran variedat d'accentos, que a sobén permite
distinguir o dialecto u luenga nativa d'o parlant. En Anglaterra, as variacions
se centran mas actualment en a pronunciación que en a gramatica u o vocabulario.
D'antis mas a gramatica y o vocabulario tamién gosaban cambear en os diferents
puestos d'o país, pero debito a una perda de lexico a mayor parti d'istas
diferencias ya no existen hue.

Igual que l'anglés ha recibito amprens de parola d'atras muitas luengas a o
largo d'a suya historia, actualment apareixen tamién anglicismos en muitas
luengas de tot o mundo, deixando veyer a influencia tecnolochica y cultural en
os suyos parlants. Quantos pidgins y luengas criollas s'han formato partindo de
l'anglés, como o patois chamaicano, o pidgin nicheriano u o tok pisin.

A gramatica anglesa tien un grau de flexión minimo comparato con a mayoría d'as
luengas indoeuropeas, que son luengas flexivas u provienen de luengas flexivas.
Por eixemplo, l'anglés moderno, a diferencia de l'aleman u o neerlandés modernos
y d'as luengas romances, no tien un chenero gramatical ni tampoco no
concordancia d'os adchectivos. A marca d'o caso quasi ye desapareixita en a
luenga y nomás se puet trobar en os pronombres y en o chenitivo saxón. A
diferencia entre verbos fuertes u irregulars (por eixemplo speak/spoke/spoken) y
verbos febles u regulars ye herencio d'os suyos orichens chermanicos y un rasgo
de gran importancia en l'anglés moderno, ya que ye un repui d'a flexión propia
d'as luengas chermanicas que en atros casos (como a marca d'o plural) ye de tot
desapareixita.

Alavez, a luenga s'ha tornato mas analitica, desembolicando diferents
caracteristicas como os verbos modals y l'orden d'as parolas como recurso ta
transmitir diferents significatos. Atro rasgo que se pueden sinyalar son as
construccions con verbos auxiliars como as preguntas, as negacions, a voz pasiva
y l'aspecto progresivo.

O vocabulario de l'anglés ye indudablement granizo, pero especificar un numero
concreto de parolas sería mas una defición que un calculo exacto. A o contrario
que atras luengas como o francés (con l'Académie française), l'alemán (Rat für
deutsche Rechtschreibung), o castellán (Real Academia Española) u o italián
(Accademia della Crusca), no existe garra academia que pueda definir oficialment
que parolas y variants de parolas son oficialment acceptatas en a luenga. Nuevos
neolochismos apareixen regularment en campos como a medecina, sciencias y
tecnolochía entre atros, y a luenga ye en constant desembolique. Belunas d'istas
nuevas parolas tienen un uso prou amplo, atras s'emplegan nomás en cerclos prou
chicotz. As parolas foranas que se fan servir entre as comunidatz d'inmigrants
tamién podría considerar-se que dentran a fer parti d'una luenga anglesa, en
constant evolución. Os arcaismos y parolas d'uso dialectal y rechional pueden o
no considerar-se como parti de l'anglés.

A segunda edición de l'Oxford English Dictionary, (OED2) incluye mas de 600.000
definicions, seguindo una politica concreta d'inclusión:

Os editors d'o Webster's Dictionary (475.000 termins prencipals) estiman en a
suya introducción que o numero puet estar muito mayor. S'estima que alto u baixo
25.000 parolas s'adhiben a o diccionario cada anyo.

O Global Language Monitor anunció que l'anglés heba blincato o 10 de chunio de
2009 d'1.000.000 de parolas. Tanto lingüistas como lexicografos prenioron
l'anuncio con un gran scepticismo, encara que bells analistas no especializatos
en a materia acceptoron as zifras sin creticas.

As comparacions d'a grandaria d'o vocabulario de l'anglés con o d'atras luengas
no se gosa por un regular prener como un dato relevant por parti de lingüistas y
lexicografos. As politicas que emplegan os diccionarios ta incluyir parolas
varían prou, y d'atra man no ye guaire fácil definir o que ha d'estar un termin
y o que no. Amás, a definición d'una parola en una luenga puet estar que no
tienga un equivalent en atra, existindo diferencias en mofolochía y ortografía
que fan ista faina encara mas dificil. O lingüista Geoffrey K. Pullum va dillá,
comparando l'afer d'a grandaria en o vocabulario (y a suposición de que un
vocabulario mas gran significa tener una "mayor riqueza y precisión" en un
idioma) con a obsesión por a grandaria d'o pene.

Una gran proporción d'o vocabulario d'a luenga anglesa tien o suyo orichen en o
francés u en as luengas d'Oïl, y se transmitió a l'anglés a traviés d'o idioma
anglo-normando que yera parlato por as clases altas en Anglaterra en os sieglos
posteriors a la conquiesta normanda. Entre as parolas que plegoron a traviés d'o
francés s'incluyen competition (competición), mountain (montanya), art (arte),
table (mesa), publicity (publicidat), police (policía), role (rol), routine
(rutina), machine (maquina), force (fuerza), y muitas atras, a mayoría
anglisizatas ta seguir as reglas fonolochicas, y de pronunciación y escritura
(encara que s'han conservau bellas excepcions con a suya grafía y pronunciación
orichinal, por eixemplo, façade [frontera] u affaire de cœur [afer de corazón]).
Entre as parolas ampradas dende as luengas d'Oïl s'observa diferencias foneticas
entre belunas con orichens normandos u picardos (to catch, "agafar", "agarrar",
d'o latín CAPTIARE), y belatras que vienen d'o francés medieval standard en o
continent (chase, "caza", d'o latín CAPTIARE). Bi substantivos incontables en
anglés que en o suyo orichen son galicismos: baggage (con un orichen común con
l'aragonés oriental bahe), furniture ("mueble", relacionau con o verbo tamién
aragonés "fornir"), y trouble ("problema", relacionau con a parola catalana
térbol, "turbio").

Muitas parolas con orichen en nordico antigo u norrén se pueden trobar
actualment en l'anglés, debito mas que mas a la colonización vikinga de l'este y
norte d'Anglaterra entre os anyos 800–1000, periodo en que se conoixió a la
rechión como Danelaw. Entre istas s'incluyen parolas prou comuns como anger
("ira"), awe ("temor"), bag ("bosa"), big ("gran"), birth ("naiximiento"), to
blunder ("fer una errada gran"), both ("ambos"), cake ("pastel", "tarta"), call
("clamada", "crida") to call ("clamar"), to cast ("emitir", "lanzar"), cosy
("acullidor"), to cross ("cruzar", "travesar"), to cut ("tallar"), to die
("morir"), dirt ("suciedat"), to drag ("arrocegar"), to drown ("afogar"), egg
("uego"), fellow ("individuo"), flat (adchectivo "plan"), flounder
(Paralichthys, un peix plan pareixiu a lo rodaballo), gain ("ganancia",
"beneficio"), to get ("obtener"), gift ("regalo"), to give ("dar"), to guess
("devinar"), guest ("invitau"), gust ("bufada d'aire"), hug ("abrazo"), husband
("mariu"), ill ("malauto"), kid ("crabito", "nino"), law ("lei"), leg ("gamba",
"pata"), to lift ("alzar"), likely ("probable"), link ("vinclo", "ligallo"), to
loan ("prestar", complementario de to borrow, "amprar"), loose ("fluixo",
"suelto"), low ("baixo"), mistake ("errada"), odd ("rarizo"), race ("cursa"),
raise (corradical de l'anglosaxón rise pero a diferencia d'este ye transitivo y
quiere dicir "fer puyar"), root ("radiz"), rotten ("podriu"), same ("mesmo"),
scale, scare, score, seat, seem, sister ("chirmana"), skill ("habilidat"), skin
("piel"), skirt ("saya", "falda", corradical de l'anglosaxón shirt, "camisa"),
skull ("cranio"), sky ("ciel"), to stain ("manchar", "tenyir"), steak ("chulla",
"filet"), to sway ("sobater"), take ("prener"), though (conchunción "encara
que"), thrive ("prosperar"), Thursday ("chueves"), tight ("denso", "compacto",
"preto"), till (preposición "dica"), trust ("confianza", "confiar"), ugly
("fiero"), to want ("querer", orichinariament "mancar", "faltar"), want
("deseyo", "escaseza", "necesidat"), weak ("feble", "fluixo"), window
("finestra"), wing ("ala"), wrong ("mal", "erronio", "entibocau"), o pronombre
they (ells/ellas, y as formas derivatas), y mesmo o verbo are (forma present
plural d'o verbo to be) tienen iste orichen. Amprens escandinavos mas recients
incluyen angstrom, fjord, geyser, kraken, litmus, nickel, ombudsman, saga, ski,
slalom, smorgasbord, y tungsten.

Muitas parolas anglesas que tienen relación con a navegación, tipos de barcos y
atras actividatz maritimas tienen orichen neerlandés. Yacht (jacht), skipper
(schipper), cruiser (kruiser), flag (vlag), freight (vracht), furlough (verlof),
breeze (bries), hoist (hijsen), iceberg (ijsberg), boom (boom), y maelstrom
(maalstroom) son qualques eixemplos. Atras parolas perteneixen a o mundo de
l'arte u a obchectos cutianos: easel (ezel), etch (etsen), slim (slim), staple
(en neerlandés medieval stapel "mercato"), slip (en neerlandés medieval
slippen), landscape (landschap), cookie (koekje), curl (krul), shock (schokken),
aloof (loef), boss (baas), brawl (brallen "to boast"), smack (smakken "chitar
t'abaixo"), coleslaw (koolsla), dope (doop "salsa"), slender (neerlandés antigo
slinder), slight (neerlandés medieval slicht), gas (gas).

Entre as parolas con orichen d'o baixo alemán s'incluyen trade (baixo alemán
medieval trade), smuggle (smuggeln), y dollar (daler/thaler).

Dende o sieglo IX alto u baixo, l'anglés s'escribe con l'alfabeto latín, que
reemplazó a las runas anglo-saxonas. O sistema d'escritura u ortografía, ye prou
variato, incluyindo elementos d'a escritura d'o francés, o latín y o griego
sobre l'orichinal sistema chermanico; lo que fa que as variacions foneticas d'a
luenga sían significativas. Isto se traduce en que por un regular a escritura
d'as parolas difiere considerablent d'a suya pronunciación.

A tamas de que as letras y os fonemas pueden no tener una correspondencia exacta
quan se troban isolatos, as reglas foneticas de pronunciación y accentuación
quan parlamos de grupos silabicos se cumplen en un 75% u mas d'os casos. Bells
lingüistas afirman que l'anglés ye una luenga fonetica en mas d'un 80% d'os
casos. Manimenos, l'anglés tien una relación poco consistent entre sonitos y
letras si lo comparamos con atras luengas; por meter un eixemplo, a secuencia de
letras ough se puet pronunciar de 10 maneras diferents. A consecuencia d'ista
complexa ortografía ye que, a vegatas, leyer anglés pueda convertir-se en un
desafío.

Leva mas tiempo ta os estudiants leyer l'anglés de traza fluita que atros
idiomas como o francés, o griego u o castellán. Un nino anglo-parlant tarda dica
dos anyos mas en aprender a leyer que os ninos d'atros 12 países europeus. Ye
por ixo que por eixemplo a dislexia ye o doble en Estatos Unitos que en países
como Italia, con una luenga como o italián que fa servir una grafía purament
fonolochica.

A diferencia d'a mayoría d'as atras luengas chermanicas, l'anglés no fa servir
diacriticos, fueras de parolas d'orichen forano (como por eixemplo en café), y
una marca de dieresi no guaire emplegata (se fa servir por un regular nomas en
escritura formal) ta sinyalar que dos vocales s'han de pronunciar deseparatas en
cuentas de formar un unico sonito (por eixemplo naïve, Zoë). Parolas como décor,
café, résumé/resumé, entrée, fiancée y naïve son escritas d'as dos trazas, con y
sin diacriticos.

Bellas parolas anglesas meten o diacritico ta distinguir-las d'atras, como por
eixemplo animé, exposé, lamé, öre, pâté, piqué y rosé, encara que tamién ye muit
habitual veyer-las sin ell (por eixemplo, résumé/resumé, se gosa escribir resume
en anglés americán). Un chicot numero d'amprens pueden fer servir diacriticos ta
aclarar a pronunciación encara que no s'escriban asinas en a luenga orichinal,
por eixemplo maté, d'o castellán hierba mate, u Malé, a capital d'as Maldivas,
siguen en anglés o patrón francés d'accentuación.

A version d'a luenga que ye mas amplament reconoixita a ran internacional y en a
que se educa a os parlants d'anglés en tot o mundo se conoixe como anglés
estándar u formal. Tien virtualment a mesma forma sin importar o puesto
d'orichen d'o parlant, en contraste con l'anglés parlato, que difiere
significativament entre dialectos, accentos y diferents variedatz de slang y
formas coloquials y rechionals. As variacions locals en a forma escrita de
l'anglés se limitan mas que mas a bellas diferencias ortograficas entre l'anglés
britanico y americán, amás de poquetas diferencias en gramatica y lexico.

Ta fer l'anglés mas fácil de leyer, bi ha bellas versions simplas d'a luenga.
Una d'as versions basicas mas conoixitas ye l'anglés basico, una luenga
construita con un chicot numero de parolas creyata por Charles Kay Ogden y
descrita en o suyo libro Basic English: A General Introduction with Rules and
Grammar (1930). Ista luenga ye una versión simplificata de l'anglés. Ogden
deciba que cal emplegar siet anyos ta aprender anglés, siet meses ta aprender
esperanto, pero nomás siet semanas ta aprender anglés basico. L'anglés basico ye
muit emplegato por interpresas que quieren fer libros complexos ta uso
internacional y tamién por escuelas d'idiomas que quieren amostrar a os suyos
alumnos bellas conoixencias d'anglés en un curto periodo de tiempo.

Tamién existe una atra versión dita anglés simple u simplificato que ye una
luenga controlata desarrollata orichinalment por a industria aeroespacial ta o
mantenimiento de manuals. Ofreixe un subconchunto de l'anglés bien controlato y
estandarizato. L'anglés simple tien un lexico composato d'una serie concreta de
parolas que nomás pueden emplegar-se d'unas trazas determinatas. Por eixemplo a
parola close, que en anglés puet significar tanto "zarrar" como "amán", nomás
puet emplegar-se en anglés simple con o primer significato. Asinas ye correcto
decir en anglés simple "Close the door" (zarra a puerta) pero no "do not go
close to the landing gear" (no t'amanes [literalment no vaigas amán] a o tren
d'aterrizache).



https://an.wikipedia.org/wiki/Francia

Francia u Franza (en francés France [fɹæns] ▶ (i) u /fɹɑns/, fʁɑ̃s), oficialment
a Republica Francesa (en francés République française, ʁepyblik fʁɑ̃sɛz) ye un
estato constituito por una metropoli y por territorios d'Ultramar. Francia ye o
estato más gran d'a Unión Europea; ye situato en a Europa occidental y muga a
l'ueste con l'Ocián Atlantico; a lo norte con a canal d'a Manga, o paso de
Calais –que a desepara d'o Reino Unito– y a mar d'o Norte; a l'este con
Belchica, Luxemburgo, Alemanya, Suiza y Italia; y a lo sud con Andorra, Espanya,
Múnegu y a mar Mediterrania. A Francia metropolitana ye formata, amás, por a
isla de Corcega, en a Mediterrania, situata a lo norte d'a isla italiana de
Cerdenya. Tamién encluye islas y territorios d'ultramar, repartitos arredol d'o
mundo.

A suya población ye de 62.350.500 d'habitants, en una superficie de 674.843 km²
y una densidat de población de 110 hab/km². Politicament, o país ye una
republica presidencialista con capital en a ciudat de París. L'actual president
ye François Hollande y o primer ministro ye Jean-Marc Ayrault. O país celebra a
suya Fiesta nacional o día 14 de chulio, aniversario d'a presa d'a Bastilla en
1789, mientres a Revolución francesa.

Francia, entre totz os Estatos europeus, ye o más antigo en a suya constitución
como tal, orichinalment un dominio reyal centrato en a Isla de Francia, y París
en yera a capital. Actualment, Francia ye miembro d'o Consello d'Europa; ye un
d'os países fundadors d'a Unión Europea, d'a eurozona y d'o espacio Schengen. Ye
un d'os cinco miembros permanents d'o Consello de Seguridat d'as Nacions Unitas.
Fa parti tamién d'a Unión latina, d'a Organización ta la Cooperación y o
Desembolique Economico (OCDE), d'a Francofonía y d'o Grupo d'os ueito (G8).
Melitarment, Francia ye miembro d'a Organización d'o Tractato de l'Atlantico
Norte (OTAN) -se'n heba retirato en 1966 y tornó parcialment en 2002. A suya
moneda ye o euro, que sustituyó a l'antigo franco francés.

O idioma francés ye o solo idioma oficial d'o país, encara que se i charran
luengas propias en muitas rechions. Asinas, en l'antiga Occitania, que hue fa
parte en a suya mayor parte de Francia, se i charra l'idioma occitán, y tamién
se i charran o vasco (en Iparralde, o País Vasco francés), o bretón (en
Bretanya), l'alemán (en Alsacia), l'idioma francoprovenzal (en Arpitania), o
catalán (Pireneus Orientals) y l'idioma corso (en Corcega), amás d'una minoría
de luenga italiana en Niza.

A palabra Francia tiene o suyo orichen en o latín, estando Francia en ixa luenga
a palabra que s'emplegaba ta nombrar o territorio ocupato por una d'as tribus
chermanicas, os francos, que ocuporon a marguin oriental d'o río Rin mientres o
Imperio Román, servindo a sobén como mercenarios con o Exercito román antis de
trescruzar o río y asentar-se en a suya marguin occidental como uno d'os pueblos
federatos d'o Imperio. Os francos yeran en realidat una confederación de pueblos
esferents, unitos contra os suyos enemigos comuns, os alamans, y bi ha quantas
teorías sobre l'orichen d'o suyo nombre.

Ta beluns, o suyo nombre deriva d'a palabra d'o protochermanico frankon, que
significa lanza u chabalina. Ta d'atros, o suyo orichen ye frank como libre, con
o mesmo sentito que tién hue a palabra franco en aragonés, en estar os francos
uno d'os pueblos libres federatos con os romans. Ye verdat que os francos
teneban contactos con os romans ya en os sieglos III-IV, encara que cal decir
que ixos contactos estioron a sobén nomás as primeras invasions chermanicas.
Antiparte, ye fácil que o sentito de franco como libre tenga o suyo orichen en a
Edat Meya, en estar os francos medievals (habitants d'o Reino Franco, o primer
nombre de l'actual Francia, encluyindo os occitans) a mayor parte d'os nuevos
habitadors en as repoblacions de territorios conquiestos en o proceso d'a
Reconquiesta, habitadors que teneban as suyas franquicias y libertatz.

Mientres a dinastía carolinchia, en os sieglos VIII-XI, o territorio ocupato por
os francos yera clamato Franchonolant (Frenkenland), mientres que o territorio
habitato por os galorromans yera clamato Uualholant (Welschland, con a mesma
radiz que Galas en as luengas chermanicas).

Dende 1204, apareixe o nombre de Francia ta referir-se a l'actual Francia,
designando o territorio sobre o qualo exerciba a suya soberanía o rei de
Francia.

As principals divisions administrativas francesas son as rechions, un total de
26 (d'as qualas 22 son metropolitanas que pertocan a la Francia continental). O
siguient tipo de división administrativa ye o departamento, un total de 100
(d'os qualos 4 son d'ultramar). A siguient división administrativa ye o
districto (u arrondissement en francés), bi'n ha 342. Os districtos se
subdividen en 4.035 cantons por motivos administrativos y electorals. A la fin,
tamién os districtos se dividen en 36.682 municipios u comunas.

As rechions, os departamentos y os municipios son conoixitos como "colectividatz
territorials" (collectivités territoriales), lo que quiere decir que os
residents pueden esleyir os miembros d'una asambleya local y un chefe executivo,
mientres que os districtos y os cantons son nomás divisions administratibas y/u
electorals sin d'autonomía. Dica l'anyo 1940 os districtos tamién yeran
colectividatz territorials con una asambleya local (o consello de districto),
pero fuoron eliminatas mientres o rechimen de Vichy, y abolitas en a Quatrena
Republica en 1946.

Tres comunas u municipios importants –París, León del Roine y Marsiella– se
dividen en arrondissements u districtos municipals ta la suya administración
territorial, que amás tienen bell grau d'autonomía financiera y administrativa.
O departamento de París nomás ye formato por una sola comuna u municipio, y as
cinco rechions d'ultramar –Guadalupe, Martinica, Guayana Francesa, Mayotte y a
Isla d'a Reunión– son constituitas nomás por un departamento. A rechión de
Corcega, que ye formata por dos departamentos, tien un estatuto especial de
colectividat territorial una mica diferent d'as atras rechions metropolitanas
(en ye considerata una, encara que no ye una rechión continental). Totas as
rechions, continentals u d'ultramar, son partis integrants d'a Unión Europea.

Dende a promulgación d'as leis Defferre de 1982 y 1983, y as leis Raffarin de
2003 y 2004, Francia s'ha constituito como un estato descentralizato. A reforma
constitucional de febrero de 2003 diz que a organización d'a Republica ye
descentralizata.

Francia poseye una ampla variedat de paisaches dende as planas costeras en o
norte y l'ueste d'o país, a las cadenas montanyosas en o sud (os Pireneus) y o
sudeste (os Alpes), d'os qualos istos zaguers contienen a lo punto más alto de
tota Europa, o Mont Blanc a 4.808 metros d'altaria.

Mientres que o territorio principal de Francia (a metropoli) se troba en Europa
occidental, o estato francés tamién lo constituyen territorios de:

Os ríos más importans de Francia son, en a versant atlantica: Garona, Loira y
Sena. En a versant mediterrania o Roine, con o suyo afluyent o Saona. Tamién
tien parti d'as compleganzas d'os ríos Rin, Mosela y Escalda.

Francia ye un estato que con muitos cambeyos politicos ha tenito una continuidat
dende l'Alta Edat Meya influindo muito en a evolución economica, tecnolochica y
cultural d'Europa Occidental.

En l'anyo 486 Clodoveu I, o rei Franco de Tournai, venció a lo román Siagrio en
Soissons y estendilló o suyo reino dica o río Loira. En l'anyo 496 venció a los
alamans en Tolbiac, se convirtió a lo catolicismo y prenió baptismo chunto con
muitos guerrers en Reims de mans de Sant Remichio. Por ixo dimpués os reis de
Francia serán coronatos en Reims. Clodoveu atacó a Alarico II rei d'os visigodos
en l'anyo 507 y lo venció en a batalla de Vouillé, a man de Piteus. Clodoveu
morió en l'anyo 511 y o suyo reino fue dividito entre os suyos quatre fillos.
Clotario lo reunificó, pero a la suya muerte en l'anyo 561 tornó a ser dividito
en quatre partitas, que esdevinioron rechions diferenciatas por a suya
composición etnica, gubierno y historia: Austrasia, Neustria, Borgonya y
Aquitania, a zaguera controlata por o patriciato galorromán local y a menos
chermanizata, de traza que baixo os merovinchios o territorio d'os francos se
divide en tres reinos: Neustria, Austrasia y Borgonya.

A historia d'os francos en os sieglos VI y VII ye marcata por a rivalidat entre
Neustria y Austrasia, y os mayordombres de palacio van prenendo o poder, de
traza que a rivalidat entre mayordombres (que representan l'aristocracia
terratenient y melitar) marca a politica més que a rivalidat entre reis. Baixo o
reinato de Dagoberto (629-639) Neustria ye o reino franco més important. En o
sieglo VIII predomina Austrasia, dirichita por os mayordombres de palacio Pepín
de Heristal, Carlos Martel y Pepín lo Petit, que deposa a lo zaguer rei
merovinchio y funda a dinastía Carolinchia. Carlos Magno ye nombrato emperador
en l'anyo 800. Con Carlos Magno o Imperio Carolinchio plega a la suya maxima
extensión. En l'anyo 843 por o tractato de Verdún o imperio queda dividito, y se
creya o Reino de Francia Occidental con centro politico en Neustria, y que
tendrá una existencia independient d'o resto d'o Imperio.

Dende o sieglo IX os contes esdevienen cargos hereditarios y esdevienen tamién
principes territorials, o mesmo se desvién con os duques. A fins d'o sieglo IX
desapareix o bilingüismo romanz-francico, y os francos s'integran culturalment a
los galorromans.

En Francia Occidental os reis son esleitos por os grans y no son necesariament
d'a dinastía carolinchia. A familia d'os robertins s'imposa china chana, y dende
Hugo Capeto, rei en l'anyo 987, os robertins conservarán a corona a títol
hereditario con o nombre de dinatía Capeta u d'os Capetos. D'esta traza o reino
de Francia Occidental esdevién o Reino de Francia. O cambeyo de dinastía lo
cuentan asinas en o "Liber Regum":

O reino de Francia teneba a lo rei en o cabalto d'a hierarquía feudal, y tien o
refirme d'a ilesia como rei coronato por ella. En a practica no tien autoridat
reyal que en as propias posesions, que en o sieglo XI yeran París, Orliens y as
suyas redolatas. As posesions d'o rei yeran o dominio reyal. En o resto d'o
territorio os duques y contes teneban independencia de feito.

A lo principio os condatos correspondeban en cheneral a diocesi, pero as mugan
van evolucionando por matrimonios, herencios, compras y guerras locals. O rei
tamién va estendillando china chana o dominio reyal.

Os contes de Piteus prenen o títol de duques d'Aquitania a fins d'o sieglo X y
sozmeten o ducato de Gascunya a meyatos d'o sieglo XI.

En o sieglo XI bi ha dos luengas propias d'as elites d'o reino de Francia y que
tamién son literarias: o normando d'os duques de Normandía y reis de Francia y
l'occitán en o sud.

A muga oriental fue creyata por o tractato de Verdún, manimenos o Sacro Imperio
Román Chermanico tiene cada vegata menos control en o Reino de Borgonya, y en
l'anyo 1167 o conte de Forez, que yera en guerra contra os lioneses, cambeya o
suyo churamiento de fidelidat dende o Emperador chermanico a lo rei Capeto,
encomenzando un proceso d'expansión d'o reino de Francia en territorio d'o Sacro
Imperio Román Chermanico.

O dominio reyal forma un conchunto contino dende Selis dica Bourges. O condato
de Flandres tien ciudatz ricas por a industria textil (Gant, Bruxas y Ypres) y
tien més vinclos con Anglaterra (que li vende a lana), y con territorios a
l'este d'o río Escalda.

O condato de Campanya esdevién en o sieglo XII en o principal dominio d'a casa
de Blois (o condato de Blois sigue en mans d'a branca menor). As ferias de
Campanya (Lagny, Provins, Troyes, Bar-sur-Aube) serán importants fuents
d'ingresos d'os contes.

Dende principios d'o sieglo XI miembros d'a dinastía d'os Capetos son duques de
Borgonya.

En l'anyo 1066 Guillén de Normandía conquiere o reino d'Anglaterra. O ducato de
Normandía pasa en l'anyo 1144 a lo conte d'Anchú, Godofred de Plantagenet. Os
duques d'Anchú tamién dominan en Maine y Turena dende a primera metat d'o sieglo
XI.

O condato de Bretanya pasa a estar baixo sobiranía d'o ducato de Normandía en
1113. O ducato d'Aquitania tien dos capitals: Piteus y Burdeus.

En o sud os contes de Tolosa tienen a sobiranía dende Quercy, Rouerne, Gothia y
a cuenca meya d'o río Roine, (Marquesato de Provenza). Os contes de Barcelona
tienen o condato de Provenza y tienen influencia sobre os vasallos d'o conte de
Tolosa.

En o "Liber Regum" comentan bella cosa d'a chenealochía d'os reis d'ixas
envueltas.

Henrique de Plantachenet, conte d'Anchú y duque de Normandía se casa en 1152 con
Alionor d'Aquitania, heredera d'o ducato d'Aquitania. Dos anyatas dimpués ye
coronato rei d'Anglaterra con o nombre d'Henrique II d'Anglaterra, y ye bisnieto
por parte de mai de Guillén o conqueridor. Henrique se troba gobernando en cinco
estatos: Anglaterra, Normandía, Anchú, Aquitania y Bretanya.

Pa os Plantachenet Anglaterra yera un dominio periferico. Os Plantachenet yeran
de luenga y cultura normanda (u francesa), tienen muito vinclo con Anchú y
s'oposan a lo rei de Francia como grans sinyors feudals. Bi ha una guerra
intermitent en as marguins de Isla de Francia, Normandía, Turena, Poitou y
Lemosín. Dimpués de prener posesión d'Auvernia a fins d'o sieglo XII,
Felipe-Augusto de Francia fa confiscar en 1202 totas as tierras francesas de
Chuan d'Anglaterra. En os anyos vinients Normandía, Anchú y Turena son adhibitas
a lo Domino Reyal. Felipe-Augusto posa como gobernador de Bretanya a un primo
suyo y lo rei d'Anglaterra no conserva en Francia que Gascunya y o centro
d'Aquitania, (rechión de Bordeus).

Por matrimonios y herencios o dominio reyal s'estendilla dica a Picardía. A fins
d'o sieglo XII Felipe-Augusto de Francia adhibe Artois (metat sudoccidental d'o
condato de Flandres) a los suyos territorios, y quan prebaba d'imposar a suya
autoridat més a lo norte as ciudatz flamencas fan liga con o rei d'Anglaterra, y
os ducatos y condatos vicins (Brabant, Holanda, Limburgo y Lorena) fan una
coalición chunto con o emperador chermanico Otón IV. Manimenos en 1214
Frederico-Augusto de Francia desfa la coalición en a batalla de Bouvines y
Flandres y pasa a estar en a subchección suya por un quasi un sieglo.

En o sieglo XIII bi ha muitos albichenses cerrinos en Tolosa, Albi, Agen,
Pamiers, Carcasona, Besers y lurs redolatas. En 1207 o Papa excomulga a lo conte
de Tolosa Remón VI de Tolosa sospeitoso de simpatizar con os cataros, y a l'anyo
vinient fa clamar a la cruzata contra ellos. Felipe-Augusto de Francia no se i
suma, pero si que lo fan muitos normandos y franceses d'o norte. En 1209 Besers
ye saqueyato y fan una mortalera con a suya población. Simón de Montfort
s'estableix como mayestre y acosa a los cataros con a pretensión de recibir o
condato de Tolosa. En 1211 consigue atra excomunión de Remón VI. A población
occitana tien una reacción fura contra a población d'o norte de Francia. Pero II
d'Aragón defiende a lo conte de Tolosa, pero en 1213 Pero II y o conte son
vencitos en a batalla de Muriel. Simón de Montfort ye asesinato en 1218 y o rei
de Francia Loís VIII de Francia ye qui aproveita a ocasión: en 1226 invade a
rechión y tres anyatas dimpués o conte de Tolosa acepta casar a la suya filla
con o chirmán de Loís IX de Francia, Alifonso de Piteus. En 1271 o Lenguadoc
s'adhibe en o dominio reyal de pa cutio.

Felipe o Fermoso prebaba de reforzar o poder d'o reino a l'egual que o suyo
predecesor Loís IX de Francia. O condato de Campanya y Bria ye adhibito a lo
dominio reyal en 1328. O reino s'estendilla a costa d'o Sacro Imperio Román
Chermanico en a redolata de León del Roine entre 1288 y 1312, en 1301 Barrois
Mouvent, en 1305 Vivarais, y en 1316 Valentinois.

En o interior d'o Reino de Francia bi ha quatre grans estatos vasallos:
Borgonya, Bretanya, Flandres y Guyena (o nombre d'Aquitania en francés, oficial
dende o sieglo XIII). Borgonya y Bretanya son en mans d'os capetos locals.

A qüestión d'Aquitania ye enreligata porque en parte ye en poder d'os reis
d'Anglaterra. En 1259 Loís IX firma un tractato con Henrique II d'Anglaterra en
o que mugan o ducato de Guyena a cambeyo d'o vasallache de Loís.

Dende fins d'o sieglo XII os flamencos se troban en rebelión de contino, y
vencerán a la caballería francesa en 1320 en Courtrai.

Encara que i haiga problemas pa mantener o control d'o reino de Francia, os
capetos tienen influencia fuera d'as suyas mugas. En 1246 Carlos I d'Anchú
esdevién conte de Provenza por matrimonio, en vente anyatas més tarde conquiere
o reino de Secilia. Dende 1295 un capeto esdevién o conte de Borgonya.

O Delfinato, que fue fundado por os contes d'Albón en o sieglo XI, se posa baixo
a protección d'o rei de Francia. O delfín Humberto li vende a lo rei as suyas
posesions en 1349.

Os papas adquirioron o condato de Venaissin en 1274 y comproron Avinyón a lo
conte de Provenza en 1347. Os papas residen en Avinyón dende 1309 dica 1377.

A muerte de Carlos IV de Francia en 1328 sin hereus barons fa acabar con él a
linia dreita d'a dinastía d'os Capetos. A lei salica fa que i haiga un problema
succesorio en Francia pero no en Navarra, on hereda a suya sobrina Chuana II.

Os reis d'Anglaterra reivindicaban a corona de Francia. O exercito anglés iba
ganando a guerra a lo principio gracias a los arquers, que permitioron exitos en
as batallas de Crécy (1346) y Azincourt (1415). Os angleses no pueden controlar
por muito tiempo os territorios conquiestos por no tener refirme local, (a
diferencia d'os Plantachenet d'o sieglo XII yeran vistos como forans). A sola
rechión de Francia on bi ha un refirme cutiano a los angleses ye en Guyena.

Os franceses yeran desorientatos y en estato de guerra civil (armanyacs contra
borgonyons), pero a hostilidat contra os angleses iba aumentando y Chuana d'Arco
se n'aproveita.

Os capetos dreitos s'estinguen en 1328, y se planteya un problema de sucesión.
Os grans de Francia adrezan més a suya atención por Felipe de Valois por estar
francés que por atros candidatos posibles como Eduardo III d'Anglaterra, nieto
de Felipe o Fermoso.

Eduardo pareix aceptar-lo pero dimpués reivindica a corona y ataca. Os suyos
exitos melitars son importants: Destrucción d'a flota francesa en a batalla de
L'Écluse, en Flandres en 1340, a victoria en a batalla de Crécy en 1346 y de
Piteus en 1356, on o rei de Francia Chuan o Bueno ye feito presionero. En 1360
por o tractato de Brétigny una Guyena asaber-lo d'examplata (muito més gran que
a redolata de Bordeus, plegando dica Piteus y Cevennes), ye atribuita a lo rei
d'Anlaterra a cambeyo de renunciar a la corona francesa. Manimenos Carlos V de
Francia tien de conestable a lo bretón Bertrand Du Guesclin y pronto reconquiere
os territorios perditos. Enta 1375 os angleses no dominan que Calais, Ponthieu y
as rechions de Bordeus y Bayona.

S'estableix un equilibrio fráchil. A prencipios d'o sieglo XV bi ha dos clans
franceses opuestos. Os armanyacs que son fuertes en o centro y sud y os
borgonyons. Chuan o Bueno cede a un fillo suyo dito Felipe l'Atrevito o ducato
de Borgonya, que fa una politica prou independient y convence a Carlos VI
l'Ababol desherede a lo delfín Carlos en proveito d'Henrique V d'Anglaterra.
Henrique V, qui en 1415 ya heba vencito a la caballería francesa, tien una
enchaquia pa reviscolar a guerra.

En 1429 Chuana d'Arco libera Orliens, que yera asitiata por os angleses y fa
coronar a Carlos VII de Francia en Reims, y dende ixe inte os angleses reblan y
retaculan, en 1453 no conservan que Calais y a guerra remata.

Os duques de Borgonya han aproveitato pa asegurar-se a suya posición en una
ampla zona entre o Sacro Imperio y o reino de Francia, y poseyen o ducato de
Borgonya, Flandres, Artois, Picardía. O ducato de Nevers ye en mans d'una branca
menor d'a familia y o ducato de Bretanya gana independencia. En o tot o sieglo
XIV o Biarn se libera d'a sobiranía anglesa y francesa.

En o reinato de Loís XI de Francia se produce una luita contra Carlos o
Temerario, duque de Borgonya. A la muerte de Carlos o Temerario o rei s'anexiona
a lo dominio reyal o ducato de Borgonya, Artois y Picardía. Manimenos a sucesión
d'a casa de Borgonya pasa a los Habsburgo por o matrimonio d'a filla de Carlos o
temerario con Maximilián d'Austria en 1477. O ducato de Nevers esdevién un feudo
fiel a lo rei. Flandres encara s'escapa de l'autoridat d'o rei.

Loís XI consiguió que o rei d'Aragón li entregase en prenda o Rosellón y
Cerdanya a cambeyo de l'aduya cuentra una revuelta en Catalunya.

Loís XI presionó sobre a casa d'Anchú pa que adhibisen o suyo herencio
territorial (Anchú y Maine) a lo dominio reyal. Tamién consigue que o rei Renato
de Napols y conte de Provenza legue indreitament o suyo condato de Provenza a lo
rei de Francia dimpués que Alfonso V lo Magnanimo lo destrone, de traza que en
1481 se proclama a unión d'o condato de Provenza a Francia.

En o interior de Francia contina a consolidación d'o dominio reyal por meyo d'a
incorporación d'infantatos y atros feudos, terminando principalment entre o
sieglo XVI y XVII.

A oposición a los Habsburgo dominó a politica exterior de Francia dica meyatos
d'o sieglo XVIII, y ye un herencio d'a Edat Meya: os Habsburgo yeran herederos
d'a casa de Borgonya y tamién d'a casa de Trastamara y doncas d'a casa d'Aragón,
que yera oposata a los Anchú en o reino de Nápols y o reino de Secilia.

Carlos VIII de Francia quiere fer valer os suyos dreitos por o reino de Nápols,
procedents d'a casa d'Anchú. Pa tener as mans libres torna Artois y Franco
Condato a los Habsburgo en 1493 y Rosellón y Cerdanya a la Corona d'Aragón.
Carlos VIII fracasa en Italia, a l'egual que Loís XII. Manimenos Francisco I de
Francia vence en a batalla de Marignano en 1515, pa dimpués enfrentar-se a
Carlos V. En 1529 por o tractato de Cambrai Flandres y Artois s'unen a lo
Imperio y ye o unico caso d'expansión d'o imperio a l'ueste d'a linia fixata en
l'anyo 843 por o Tractato de Verdún. Manimenos a guerra esclata de nuevo y en
1555-1556 Carlos V lega os Países Baixos y o Franco Condato a Felipe II.

Quan os Habsburgo teneban as arcas vueitas firman en 1559 o tractato de
Cateau-Cambrésis y Francia conserva os Tres Bispatos (ocupatos en 1552), Calais
(conquiesto a los angleses en 1558) pero pierde Italia, on no conserva que o
marquesato de Saluzzo, que estió vasallo d'o delfinato.

En 1601 Henrique IV reconoix as pretensions d'o duque de Savoya sobre Saluzzo y
a cambeyo, n'obtién Bresse, Bugey y Gex.

En a decada de 1480 o duque de Bretanya preba de casar a la suya filla y
heredera, Ana, con Maximilián d'Austria, viduo de María de Borgonya en 1482.
Esto fa que os franceses interviengan. A la fin Ana se casa con o rei de Francia
Carlos VIII en 1491, y dimpués con o suyo sucesor Loís XII de Francia. Manimenos
o ducato no ye unito a la corona. Amés Loís XII casa a la suya filla Claudia de
Francia con Francisco d'Engolesme, o futuro Francisco I de Francia. Baixo o suyo
reinato, en 1532 os estatos de Bretanya, aplegatos en Vannes, demandan a unión
perpetua y a cambeyo se reconoixen os dreitos y privilechios d'o ducato.

Loís XII y Francisco I aportan a la corona os infantatos que controlaban (ducato
d'Orliens, condatos de Blois y Valois y Engolesme). A etapa vinient afecta a lo
dominio d'o duque de Borbón (con títol de conestable). Formato por feudos y
infantato o territorio d'o conestable prene una gran extensión en o sieglo XV
con o Bourbonais, Mancha, Auvernia, Forez, Beajoulais, etc.. En 1521 Francisco I
reclama a restitución d'os infantatos. Como o conestable ye refuchiato amán de
Carlos V o conchunto d'o suyo dominio, recuperato u confiscato, pasa a mans d'a
corona en as anyatas vinients.

Quan Henrique IV de Francia puya plega a la cadiera reyal accede tamién por
herencio a un amplo dominio. As posesions en o interior d'o reino s'unen a la
corona en 1607. Biarn y a Baixa Navarra, que yeran estatos sobirans d'Henrique
IV s'anexionan en 1620, y ya no quedarán que poquetz feudos.

Henrique IV ye asesinato en 1610 y esto enfebleix a monarquía. Ye o cardenal
Richelieu, menistro de Loís XIII dende 1624 dica 1642, qui restableix y refuerza
l'autoridat d'o Estato.

Dende 1643 o cardenal Mazarino contina esta politica, a penar d'a resistencia
d'os notables y os grans d'o reino (a Fronda). En 1661 o cardenal muere y Loís
XIV decide exercer solo o poder, seguindo a mesma dirección.

A expansión territorial, ligata a la luita contra os Habsburgo d'Espanya y
Austria, ye por razons estratechicas: ocupar posicions que permitan intervenir
en Alemanya u Italia y impedir que os Habsburgo ocupen posicions que lis
permitan d'intervenir en Francia. En 1648 os tractatos de Westfalia posan fin a
la guerra d'as trenta anyatas. Francia obtién a reconoixencia d'a suya sobiranía
en tres bispatos ocupatos dende 1552 y bells territorios d'Alsacia. D'esta traza
tien ya cabos de puent en o Imperio. O tractato d'os Pireneus de 1659 posa fin a
la guerra contra Espanya, que li cede Rosellón, a Cerdanya norte, Artois (de
fueras de Saint-Omer), y parte d'o Flandres maritimo, Hainaut y Luxemburgo.

As guerras contra os Habsburgo, Países Baixos y o reino d'Anglaterra ocupan unas
30 anyatas o reinato de Loís IX (1661-1715). O resultato ye l'anexión de part
d'os Países Baixos enantes espanyols, d'o Franco Condato (1678) y d'o resto
d'Alsacia, con Estrasburgo.

O expansionismo s'enfebleix. Os Borbons gobiernan en Espanya y os Países Baixos
pasan a Austria, con o que cambeya o contexto diplomatico. Francia plega a fer
liga con Austria contra Prusia y Anglaterra en 1756. A expansión se fa més
amoniquet, y Estanislau Leszczynski, antigo rei de Polonia, esdevién duque de
Lorena vitalicio en cuentas de Francisco, o marito de María Tresa d'Austria, que
recibe o Gran Ducato de Toscana en compensación. Quan muere Estanislau o Ducato
de Lorena s'adhibe a lo reino, y en 1768 a Republica de Chenova cede Corcega a
Francia.

En 1789 o territorio francés ye como l'actual, pero sin Savoya, Niza, Avinyón y
o condato Venaissin, prencipato de Montbéliard y ciudat de Mülhausen.

En o sieglo XVIII Francia conoix una centralización administrativa, bi ha
fidelidat a la monarquía y a luenga francesa se cheneraliza en as elites
socials.

As divisions administrativas son gubiernos, territorios baixo o control d'un
gran sinyor que tien una función melitar u de mantenimiento de l'orden, y
generalités, baixo un intendent con una función de chestionar a fiscalidat, as
obras publicas y a policía en nombre d'o rei. Os gubiernos aumentan os suyos
poders en as guerras de relichión u d'a Fronda y a monarquía despulla d'o suyo
poder a los sinyors.

Os Parlamentos y Cortz sobiranas son instancias chudicials que executan una
función politica important a la fin de l'antigo rechimen. Bi ha distinción entre
"países d'estatos" en os que una asambleya vota y distribuye os impuestos y
"países d'eleccions" en os que os achents d'o rei actuan dreitament.

A Revolución Francesa esclata en 1789 y fa que caiga a monarquía 3 anyatas més
tarde. Os privilechios son abolitos a nueit d'o 4 d'agosto. O 26 d'agosto son
declaratos os dreitos de l'hombre y d'o ciudadán. A sobiranía d'a nación
sustituye a la sobiranía d'o rei. A centralización de l'antigo rechimen arredol
d'a figura d'a monarquía en a capital contina en a Revolución francesa con o
rechimen chacobita. Contina a expansión territorial pero ya no será tan decisiva
como en a Edat Meya y en l'Antigo rechimen. Bi ha un cambeyo administrativo y en
1789 l'Asambleya Constituyent fa una división de Francia en departamentos, que
entrará en vigor en febrero de 1790. A mida d'os departamentos se fa d'una traza
que permita a los habitants plegar a la capital en un día. A población local
eslei a los miembros d'as asambleyas departamentals, que pueden d'esta traza
canalizar as reivindicacions locals. Os departamentos esminglanan as provincias
historicas prou grans pero resucitan bellas entidatz antigas: Périgord,
(Dordonya) Quercy (Lot) y Rouerge (Aveyron). En 1800 Napolión Bonaparte posa a
un prefecto en cadagún d'os departamentos. Os prefectos yeran més poderosos que
os intendents d'enantes de 1789.

Dimpués d'a revolución en Francia se reivindicaban unas mugas “naturals” pa
chustificar una expansión territorial: os monts Pireneus a o sud, os Alpes y o
Rin a l'este. Se concibe a luenga francesa como ferramienta pa unificar a nación
francesa (en cuenta d'un criterio de pertenencia a la nación u de definición d'a
nación francesa). Se concibe que as atras luengas son elementos de l'antigo
rechimen u vehiclos d'o separatismo.

Avinyón y o Condato Venaissin son anexionatos en 1791. En 1792 ye anexionata
Savoya, en 1793 o prencipato de Múnegu, o condato de Niza, o bispato de Basilea
y enclaus de Saarwerden, Salm y Montbéliard tamién son anexionatos.

En 1792 Francia declara a guerra a la casa d'Habsburgo, con qui fan liga Prusia,
Reino Unito, Espanya y Países Baixos. Dimpués de bellas derrotas o exercito d'a
republica francesa s'imposa en 1794 dezaga d'a muga noreste. A l'atro anyo
s'anexionan os Países Baixos austriacos y o bispato de Lidje, y a l'inte se
dividen en departamentos. En 1799 se desvién o mesmo en a marguin ezquierda d'o
río Rin. Mülhausen y a Republica de Chinevra s'incorporan a Francia ixe mesmo
anyo.

En o periodo napolionico o Imperio Francés ye muito més gran que no pas a
Francia que se reivindicaba con unas mugas naturals. Dende 1810 s'estendilla
dende Roma dica Hamburgo. O Tractato de París d'o 20 de noviembre de 1815 que
remata as guerras napolionicas torna a Francia as mugas de 1789 d'alto u baixo,
no conservando que pocos enclaves anexionatos en a Revolución Francesa.

Dimpués d'a derrota de Napolión se restaura a monarquía. A expansión europea
s'atura y as prebatinas d'anexión topetan con a oposición d'atros estatos. En
1824 muere Loís XVIII, y ye succedito por Carlos X, que ye ultramonarquico. En
chulio de 1830 bi ha una revolución que lo derroca y sienta en a cadiera reyal a
lo duque d'Orliens Loís-Felipe d'Orléans. Se creya una monarquía costitucional
que ye sostenita por a burguesía.

Loís-Felipe abdica en a revolución de febrero de 1848, quan ye proclamata a
Segunda Republica Francesa. En aviento de 1848 Loís Napolión Bonaparte, fillo de
Loís, un chirmán de Napolión, ye esleito president. Tres anyatas dimpués, un
golpe d'estato y un plebiscito concentran o poder en Loís Napolión Bonaparte,
que restableix o imperio en 1852 y prene o títol de Napolión III. En 1860 o rei
de Cerdenya y Piemont cede Savoya y Niza a Francia a cambeyo de l'aduya en a
politica d'unificación italiana. En 1866-1867 prebó d'aprobeitar o conflito
entre Austria y Prusia pa ocupar Belchica y Luxemburgo, pero Bismarck lo
impedirá. As tropas alemanas rodeyan París, o gobierno se refuchia en Burdeus. O
imperio se desfa quan os prusians fan presionero a Napolión III en a batalla de
Sedán. En setiembre de 1870 se proclama de nuevo a republica (a Tercera
Republica Francesa), consolidata a fins d'a decada de 1870. A III republica
durará dica a segunda guerra mundial. En chinero de 1871 se firma un armisticio
con Alemanya, y por o tractato de Francfort d'o 10 de mayo de 1871 Francia cede
a Alemanya Alsacia (de fueras de Belfort), y una part de Lorena, con a ciudat de
Metz.

As tropas francesas resisten a las tropas alemanas en a batalla d'o Marne en
setiembre de 1914 y o conflicto durará 5 anyatas. Dimpués d'a rendición
d'Alemanya as rechions chermanicas d'Alsacia y Lorena tornan a Francia sin
consultar-lo a la población local, en gran part chermanofona. Francia reclama os
districtos de Sarre-louis y Sarrebruck, seguntes presuntos dreitos historicos.
Encara que Estatos Unitos s'oposa a esta reivindicación, se plega a un alcuerdo
sobre a creyación d'un territorio d'o Sarre sozmeso a un estatuto especial.

O 10 de mayo encomienza a batalla de Francia, una campanya melitar que remata o
22 de chunio de 1940 en a que a Wehrmacht d'o Tercer Reich invadió os Países
Baixos, Belchica, Luxemburgo y Francia. Os franceses no son capaces de
defender-sen bien en a guerra contra Alemanya. Encara que i heba una linia
defensiva en a muga con Alemanya (a linia Maginot) y que feban servir
voluntarios republicans espanyols en a primera linia de combate, os alemans
entran por o noreste, (muga de Francia con Belchica). Francia firma un
armisticio con Alemanya o 22 de chunio de 1940 y queda dividita en dos zonas:
una zona ocupata dreitament por Alemanya en a metat norte y a costa Atlantica y
un estato titere en o centro y sudeste dito Francia de Vichy y con capital en
Vichy y dirichito por o mariscal Philippe Pétain. Alsacia y Lorena, rechions
historicament chermanicas, tornan a Alemanya, y Niza y Savoya son anexionatas
por Italia.

En chulio a Cambra de diputatos y o Senato chuntos en una Asambleya Nacional da
poders plens a Pétain, que se compromete a colaborar con Alemanya. En chunio de
1940 o cheneral Charles De Gaulle funda o movimiento d'os franceses libres en
Londres con a intención de continar a guerra, manimenos son poca chent.

En chunio de 1944 os Aliatos desembarcan en Normandía (batalla de Normandía) y
en agosto de 1944 liberan París. Se restableix un rechimen democratico baixo a
dirección de Charles De Gaulle, que dimite en 1946.

Francia consigue exercer un papel en a politica internacional en a postguerra, y
participa en a ocupación d'Alemanya. En 1946 se creya una nueva constitución y
se funda a Quatrena Republica Francesa.

Se produce una recuperación economica. Francia s'asocia con atros países
d'Europa Occidental pa formar a CEE. As colonias luitan por a suya
independencia. Os franceses son derrotatos en Indochina y la pierden, o Imperio
Colonial Francés encomienza a desfer-se. Os alcherians se rebelan en 1954 y
Francia considera Alcheria una colonia como as atras por tener muita población
francesa (os pietz negros). En 1958 De Gaulle ye president y se prepara una
nueva constitución, que s'aprueba en referendum en setiembre, naixendo a Quinta
Republica Francesa. En 1962 Francia accepta a independencia d'Alcheria por os
Alcuerdos d'Evian, y a mayoría d'os pietz negros tornan ta Francia, sendo
establitos en a costa mediterrania, contribuindo a l'afrancesamiento
d'Occitania, de Catalunya Norte y de Corcega.



https://an.wikipedia.org/wiki/Asia

Asia ye una d'as partis que, chunto con Europa, forma o supracontinent
d'Eurasia. Ye una d'as mayors arias cheograficas d'o planeta Tierra, y
s'estendilla en a metat oriental d'o hemisferio norte, dende l'Ocián Glacial
Arctico por o norte dica l'Ocián Indico por o sud. Por l'este arriba dica
l'Ocián Pacifico y por l'ueste dica os Monts Urals y o Caucaso, mugando tamién
con a mar Roya, a mar Echea, o estreito d'os Dardanelos, a mar de Marmara, o
Bosforo, a mar Negra y a mar Caspia. Ye deseparata d'America por o estreito de
Bering, y d'Africa por a canal de Suez. En fer parte en realidat d'una
continidat cheografica con Europa, que formalment puet definir-se como una
peninsula chigant d'Asia, puet considerar-se que a noción d'Asia ye mas que mas
una noción cultural y no pas cheografica.

En as suyas mugas tradicionals, Asia tien una población de 3.879.000.000
d'habitants (ye o continent con una población mas gran, con alto u baxo o 60%
d'a población mundial) en una superficie de 44.579.000 km² (tamién ye o
continent mas gran por superficie, con alto u baixo o 30% d'o total d'as tierras
emerchitas), con una densidat de población de 89 hab/km². Tamién se troba en
Asia (concretament en China) o puesto situato mas luent d'a costa, que se troba
a una distancia de 2.648 km d'a mar, y o puesto de mayor altaria d'o mundo, o
monte Everest, con 8.848 metros d'altaria.

Gosa trastallar-se en as siguients divisions cheograficas: Asia Meridional u
Asia d'o Norte, Asia Occidental u Asia de l'Este, Asia Central, Asia
Septentrional u Asia d'o Norte y Sudeste d'Asia.

A palabra Asia provién d'o griego; Ἀσία , atribuyendo-se o suyo emplego por
primera vegata a Herodoto (arredol de 440 aC) ta fer referencia a la rechón
d'Anatolia u, con a intención d'explicar as guerras medicas, a o imperio Persa,
esferenciando asinas ixa redolada de Grecia y Echipto. Herodoto comenta que se
fan servir tres nombres de muller ta describir una masa enorme y substancial d'a
Tierra (Europa, Asia, i Libia, referinindo-se a Africa), indicando que a mayor
parte d'os griegos creyeban que Asia recibiba o suyo nombre por a muller de
Prometeu pero que o lidios deciban que recibió o suyo nombre en referència a
Asias, fillo de Cotys y que pasó ent'a tribu de Sardes.

Mesmo antis d'Herodoto, Homero charra d'un país aliato de Troya dito Asios, y
tamién describe un almarchal como ασιος (en a Iliada 2, 461). En a luenga griega
a palabra puet provenir d'os Assuwa, una confederación d'estatos d'Anatolia
occidental mientres o sieglo XIV aC que fue redotata per os hititas.

Alternativament, a etimolochía d'a palabra Asia puet provenir d'a palabra en
acadio (w)aṣû(m) que significa "puyar", referita a la dirección d'a salita d'o
Sol en Orient Meyo, relacionata tamién con a palabra fenicia asa, que significa
"este".

En qualsiquier caso, y qualsiquiera que en sía o suyo orichen, se cheneralizó o
emplego d'a palabra Asia en o mundo griego y a traviés d'o suyo herencio se
transmitió ent'a Roma antiga, cheneralizando-se asinas en os mapas antigos y
medievals, que emuestran o continent asiatico como una gran taca amorfa que
s'estendilla enta l'este. En l'Antigüidat se suponeba que o mundo asiatico
remataba en a India (por ixo Aleixandre lo Gran creyeba que en plegar en India
heba plegato dica la fin d'o mundo).

Dimpués o nombre enampló o suyo significato, ta incluir-ie as tierras situatas a
l'este d'ixa Asia orichinal, encluyendo-ie os territorios a l'este d'a India,
como China y o Sud-este asiatico, amás d'os territorios a l'este d'os monts
Urals, que ye o suyo significato actual.

Muitos cheografos no consideran que Asia y Europa sían continents deseparatos,
porque en realidat no bi ha garra deseparación fisica entre totz dos. Por
eixemplo, sir Barry Cunliffe, profesor emerito d'arqueolochía europea d'a
Universitat d'Oxford, diz que Europa ye cheograficament y cultural nomás que a
prominencia occidental d'o continent asiatico, ye decir, considera que Europa ye
una pensinsula d'Asia. Cheograficament, Asia ye a parti mas gran d'o este d'o
territorio dito Eurasia (estando Europa a peninsula noroccidental d'ixa masa de
tierra) u d'Africa-Eurasia; cheolochicament, Asia, Europa, Y Africa forman una
sola masa contigua (excepto a canal de Suez) y comparten a mesma plataforma
continental. Quasi tota Europa y a mayor parti d'Asia se troban situatas sobre a
placa eurasiatica, que s'une a o sud con a placa arabiga y a placa indica,
mientres que a parte este de Siberia se troba sobre a placa nord-americana y as
Filipinas sobre a placa filipina. Sindembargo, a opinión mayoritaria, mesmo que
a opinión tradicional, considera a Europa y a Asia como dos continents
deseparatos, encara que sía nomás que como una simpla convención. Antiparte, en
Asia (mas concretament en China) se troba o puesto de tierra firme que se troba
a una distancia mas gran d'a mar, a 2.648 km de distancia.

Asia tien un litoral con muitos accidents, con quantas mars interiors (mar
Arabiga, mar de China Meridional, mar de Chava, mar de China Oriental, mar
Amariella, mar de Chapón, mar d'Okhotsk, mar de Bering, mar de Kara, mar de
Barents, etc.); golfos (golfo Persico, golfo d'Omán, golfo de Bengala, golfo de
Siam, golfo de Tonquín, golfo d'Anadir, etc.); peninsulas (Anatolia, peninsula
d'Arabia, India, Malacca, Indochina, Coreya, Kamchatka, Taimir, Kola, etc.), y
islas adchacents, como Chipre, islas Maldivas, Sri Lanka, o gran archipielago
d'Insulíndia (encluyendo-ie as Filipinas, Borneu, Sumatra, Chava y islas
Celebes, entre d'atras), Taiwan, as islas de Chapón, isla de Sakhalin, Nueva
Siberia, a Tierra d'o Norte, Nueva Zembla, etc.).

Respective d'o suyo relieve, Asia ye un continent con muitas montanyas,
destacando-ie a cordelera de l'Himalaya, an se i troban as maximas altarias d'a
Tierra, con tucas como o monte Everest, o K2 u l'Annapurna, totz con mas de
8.000 metros d'altaria. Tamién i podemos trobar grans planas como Siberia y
disiertos como o disierto de Gobi u o disierto d'Arabia.

Tamién podemos trobar en Asia ríos destacatos, como o río Obi, o río Yenissei y
o río Lena en a cuenca de l'Ocián Glacial Arctico; o río Amur, o río Amariello,
o río Yangtze y o río Mekong en a cuenca de l'Ocián Pacifico; y o río
Brahmaputra, o río Irawadi, o río Ganges y río Indo en a cuenca de l'Ocián
Indico; o río Tigris y o río Eufrates en Asia occidental, y o río Amudarja y o
río Syrdarya en a cuenca endorreica interior. O continent tamién tién grans
lacos, como a mar Caspia, o lago mas gran d'o planeta, a mar d'Aral, a mar
Muerta, de salinidat intensa, u o laco Baikal, o laco de mas fondaria d'o mundo.

Fan parte d'Asia un total de 51 estatos, estando o estato asiatico con mayor
numero d'habitants China, con una población d'alto u baixo 1.400 millons
d'habitants, y o menos poblato as Maldivas, con una mica mas de 350.000
habitants. Por a suya superficie, o país que s'estendilla mas por territorio
asiatico ye Rusia, con una mica mas de 17 millons de km² y o país con una
superficie mas chicota ye tamién Maldivas, cin una mica menos de 300 km². Por
densidat de población o estato mas densament poblato ye Singapur, con una
densidat de mas de 6.000 hab/km² y o meons densament habitato ye Mongolia con
menos de 2 hab/km².

Quantos países asiaticos han cambeato de nombre mientres o sieglo XX como
resultato de consolidacions, secesions, independencias u cambeos de rechimen.

Asia ye un continent con una amplia y variata historia, que se estendilla quasi
dende os alazetz d'a Humanidat dica hue, trobando-se en o suyo territorio
destacatas civilizacions con una ampla influencia en a Historia d'a Humanidat.
Asinas, se puet destacar civilizacions en bells puestos como en a val d'o río
Indo, en a val d'o río Eufrates y o río Tigris, u en as vals d'o río Amariello y
o río Yangtze. Asia ye tamién a cuna d'as prencipals relichions monoteistas
actuals (Chudaísmo, Cristianismo y Islam), estado dende Asia que s'han
estendillato arredol d'o mundo.

En l'actualidat, se considera que en l'actual Turquía, en Göbekli Tepe, se
establió antes de 10000 aC o mas antigo santuario conoixito. Establito por
grupos de cazaraires-recolectors, se considera como o mas antigo chacimiento
arqueolochico d'una cultura propia d'o Neolitico. Dende astí, alto u baixo en
8500-8000 aC as comunidatz d'agricultors s'estendilloron a traviés d'Anatolia,
Mesopotamia y Africa d'o norte, orichinando-se asinas os primers nuclios
conoixitos de civilización.

Tamién ye d'ixas mesmas envueltas un chacimiento localizato en Lahuradewa, en
l'actual India, a on as datacions con carbonio 14 de repuis de roz evidencian a
suya ocupación en 9000-8000 aC. Se tracta d'o mas antigo chacimiento neolitico
en Asia d'o sud.

Antiparte, en Beifudi, amán de Yixian en a provincia de Hebei (China) se troban
os repuis de chacimientos contemporanios d'os anteriors, con a cultura Cishan
(8000-5500 aC) y a Cultura Xinglongwa (6200-5400 aC), a l'este d'as culturas
neoliticas d'os monts Taihang, omplindo asinas un vuedo arqueolochico entre as
dos culturas d'o norte de China.

Alto u baixo en 5500 aC amaneixió a cultura Halaf en Liban, Palestina, Siria,
Anatolia y o norte de Mesopotamia, alazetando-se en l'agricultura de secano.

En o sud de Mesopotamia, en as fertils planas aluvials, se fundoron as
civilizacions d'as ciudatz de Sumer y Elam, a on caleban sistemas de riego en
estar unas redoladas co muit poquetas plevias. A cultura Ubaid (tamién dita
periodo Ubaid) i floreixió dende 5500 aC.

Alto u baixo en 4500 aC empecipió o Calcolitico y en 3500 aC a Edat de Bronze,
sustituindo-se asinas as antigas culturas neoliticas asiaticas.

Asinas, por eixemplo, a civilización d'a val de l'Indo, que ye una civilización
d'a Edat de Bronze (3300-1300 aC, con un periodo de plenitut en 2600-1900 aC),
que se centró principalment en la parte occidental d'o subcontinent indio,
considerando-se que a primera forma d'o hinduismo amaneixió mientres ista
civilización.

China y Vietnam tamién estioron centros a on se i desembolicó amplament a
metalurchia. Encara que data d'o Neolitico, os primers tambors de bronze han
estato descubiertos en os arredols d'o delta d'o río Royo en Vietnam y tamién en
o sud de China. Istos chacimientos se relacionan con a cultura prehistorica de
Son Dong en Vietnam. Tamién s'han trobato instrumentos elaboratos en bronze en o
chacimiento de Ban Chiang, en l'actual Tailandia, datatos arredol de 2100 aC.



https://an.wikipedia.org/wiki/Moneda

Una moneda ye a pieza feita d'un material resistent, d'ordinario un metal, que
s'emplega como diners. Habitualment tienen forma de disco, encara que bi'n ha
con atras formas diferents. Actualment, as monedas (chunto con os billetz) fan
parti de totz os sistemas monetarios modernos. Por un regular as monedas se fan
servir ta bosar obchectos de menor valor, mientres que os billetz s'emplegan ta
bosar os de mas valor. En a mayoría de sistemas monetarios a moneda de mayor
valor facial tien un valor menor que o billet de menor valor.

Tradicionalment as monedas teneban una valgua que yera equivalent a la valgua
d'o metal con que se fabricaban (oro u archent, mas que mas). En os zaguers
cient anyos, o valor facial d'una moneda ha estato por un regular mayor que o
valor d'o metal que s'ha emplegato ta a suya fabricación; manimenos bi ha
excepcions, mas que mas en periodos d'inflación, en os que o valor d'o metal ha
estato mayor que o valor facil d'a moneda, fendo que as autoridatz que cudiban
as monedas hesen de cambear a composición d'istas y quitar as antigas de
circulación.

Historicament, s'han feito servir una gran cantidat de metals (encluyindo-ie
aleyacions) y atros materials (por exemplo porcelana) en a producción de monedas
ta circulación y colleccionismo.

A valgua d'una moneda ta un coleccionista puet variar seguntes as condicions en
que se troba, a suya importancia historica, si ye mas o menos rara, a suya
calidat u o disenyo polito d'ista y o material de que ye feita. Si a moneda no
tien una caracteristica que la faiga destacar, a suya valgua no será por un
regular muita. As monedas feitas con metals preciosos tamién se tasan d'alcuerdo
a istos factors, encara que a caracteristica mas important gosa estar a valgua
de l'oro u l'archent de que son feitas. A vegadas bellas monedas conmemorativas
como as fuella d'arce d'oro canadiense u as alicas d'oro estatounitenses se
cuden con un valor nominal menor que a valgua d'o metal de que son feitas, ya
que son monedas que no s'emplegan en a circulación y nomás tienen valor
fiduciario.

A mayoría d'as monedas actuals son feitas de metal, y a suya valgua viene d'o
suyo status como dinero fiduciario. Isto significa que a valgua d'a moneda ye
decretata por o gubierno, y a la vegada viene determinata por o mercato libre,
ya que as monedas nacionals son suchetas a quantos factors aintro d'o mercato
internacional de divisas. Iste feito fa que as monedas sían fichas que se fan
servir ta bosar igual que lo son os billetz, ya que o gubierno guarancia a
valideza d'istas como forma d'intercambeo internacional de biens u servicios en
o comercio.

Alavez, as monedas pueden tener un valor fiduciario menor que a valgua d'os
metals que las composan, encara que isto nunca no se fa a esprés ni quan se
quitan as monedas ta circular, nomás ocurre dimpués mientres a historia d'ixa
moneda debito a la inflación, quan a valgua en o mercato d'os metals son mayors
que o valor nominal d'a moneda. Eixemplos d'iste fenomen son as monedas
estatounitenses de dime, quatreno, meyo dolar, y dollar anteriors a 1965, niquel
y penique anterior a 1982. Como resultato d'a puyada d'a valgua d'o cobre,
Estatos Unitos redució a cantidat d'iste metal en as suyas monedas de penique.
Dende metat de 1982 os peniques estatounitenses se fabrican con un 97,5% de
zinc, cubierto con un 2,5% de cobre. As diferencias extremas entre a valgua d'as
monedas y d'os metals que se fan servir ta fabricar-las fan que s'haigan de
retirar d'a circulación ta evitar que a chent las funda ta quitar-ne os metals
que tienen mas valor. Iste ye un eixemplo d'a lei de Gresham. De feito, a Ceca
d'os Estatos Unitos, ta mirar d'anticipar-se a istas practicas, quito una lei o
14 d'aviento de 2006 que criminalizaba a fundición y exportación de monedas de
penique y niquel. A violación d'osta lei se puet castigar con multas de dica
10.000 dólars u dica un maximo de cinco anyos en a garchola.

Bi ha a-saber-las teorías sobre l'orichen d'as monedas. Una teoría diz que as
monedas s'orichinoron arredol d'o 600-550 aC en Anatolia, en l'actual Turquía, y
en particular en o Reino de Lidia. Os opositors d'a teoría de Lidia se refirman
en o feito de que no s'ha trobato garra moneda en o chacimiento arqueolochico de
Sardis, que estió a capital de Lidia. Una moneda, por definición, ye un obchecto
que se fa servir ta facilitar o comercio y o intercambeo de biens. Os
historiadors que son a favor d'a hipotesi d'as monedas griegas de Lidia afirman
que istas podeban no haberse emplegato en o comercio u a industria. As monedas
d'electro (aleyación d'oro y archent) no yeran estandarizatas en peso y seguntes
os detractors d'ista teoría yeran chapas, medallas u obchectos ceremonials
emplegatos por sacerdotes, mas que monedas. As mas antigas d'istas no fuoron
descubiertas en Lidia, sino en l'antigo templo griego d'Efesos, una colonia d'os
antigos griegos (en o que hue ye Turquía).

Atra posible teoría sobre l'orichen d'as primeras monedas de metal se troba en
China. As primeras piezas conoixitas de metal ta comerciar provenients de China
datan de l'anyo 900 aC y se descubrioron en una sepoltura amán d'Anyang. Yeran
replicas de bronze d'as primeras monedas chinas feitas con conchas, por o que se
deciban "conchas de bronze". Manimenos muitos numismaticos afirman que tanto
istas como os cutiellos, palas y ixatas que emplegaban os chineses ta mercar, se
pueden considerar diners, pero no monedas ya que no teneban garra marca u marcas
que certificasen a suya valgua en un intercambio.

Chunto con Anatolia y China, a India tamién chugó un important papel en o
desembolique d'a moneda. As primeras monedas Indias fuoron cuditas arredol d'o
sieglo VI aC por os mahajanapadas u reinos d'a plana Indo-Ganchetica. As monedas
d'ista epoca levaban a marca de Puranas, Karshapanas u Pana. Os mahajanapadas
que cudiban as suyas propias monedas incluyiban Gandhara, Kuntala, Kuru,
Panchala, Shakya, Surasena, y Surashtra.

Seguntes os numismaticos as monedas mas antigas d'Europa son as d'Echina que
fuoron cuditas entre o 700 y o 550 aC, bien por as propias chents d'Echina u por
Fidón, rei d'Argos (que estió qui primero metió os estandars de peso y midas).
En a Biblioteca Nacional de París, se troba una pieza unica d'estatero feito
d'electro. A calendata de fabricación d'ista moneda no ye mas antiga que o 700
aC.

Os antigos griegos copioron a ideya d'os anatolios (u viceversa) y la
estendilloron ta comerciar con atros puestos. Debito a la colonización griega,
as monedas estioron presents ascape primero por tota la mar Mediterrania y
dimpués por tot o norte d'Africa (incluyindo-ie Echipto), Siria, Persia, y os
Balcans.

As primeras monedas de Lidia yera feitas d'electro, una aleyación natural
d'archent y oro a la que se gosaba adhibir tamién a vegadas arambre. Ye platero
que muitas d'as primeras monedas de Lidia y de Grecia yeran cuditas por
particulars y yeran mas chapas que verdaderas monedas, encara que debito a o
suyo numero ye evident que belunas yeran emisions oficials d'un estato,
nombrando-se por eixemplo a sobén o rei Aliates de Lidia como un d'os precursors
d'a cudición de moneda.

A mayoría d'as primeras monedas de Lidia no teneban garra escritura, leyenda u
inscripción, nomás que imachens d'animals simbolicos. Por o tanto a calendata
d'istas monedas s'alazeta mas que mas en a evidencia de que proveniban
d'excavacions arqueolochicas d'o templo d'Artemis en Efeso (que estió una d'as
Siete Marabillas d'o Mundo Antigo). O feito de que as primeras monedas, en as
que apareixeba un tozuelo de lión, se trobasen en iste templo, y o feito de que
no fuesen emplegatas en o comercio, refirma a teoría de que istas monedas fuesen
en realidat chapas u medallas emplegatas por os sacerdotes d'o templo d'Artemis
y que o nombre d'a persona que reculliba a medalla yera inscrito en ella. A
diosa Artemis en Anatolia se deciba Potnia Theron, que significa "aimant d'os
animals", y o suyo simbolo yera o lión y o tigre. Un chicot porcentache d'as
primeras monedas de Lidia levaban escrita una leyenda.

Un atra famosa moneda d'electro, a moneda mas antiga con una inscripción que se
conoce dica hue, tien o suyo orichen en Caria, Asia Menor. Ista moneda leva a
inscripción griega "Phaenos emi sema" que se puet transcribir como "Soi a
insignia de Fanes" u "Soi o sinyal d'a luz" u talment "Soi a sepoltura d'a luz"
u "Soi a sepoltura de Fanes". As monedas de Fanes son conoixitas en estar as mas
antigas monedas griegas, una d'istas se trobó en o templo d'Artemis en Efesos (o
deposito de monedas d'electro mas antigo descubierto).

As primeras monedas feitas d'oro puro y archent fuoron cuditas por o rei Creso
de Lidia, fillo d'Aliates. Un poco dimpués en a mesma rechión apareixioron os
"daricos" d'oro y os "sigloi" d'archent provenients d'o Imperio aqueménida u
persa.

Poco dimpués d'as primeras monedas europeas en Echina, una isla griega en l'anyo
550 aC, apareixioron monedas en Atenas y Corinto. As primeras monedas romanas,
yeran feitas de bronze, y apareixen en o 289 aC. A primera moneda europea con
numeros arabigos data de 1424 y o suyo orichen ye en o cantón suizo de Sankt
Gallen.

A historia d'as monedas en Aragón prencipia con as monedas iberas y plega dica
hue con l'euro como moneda de curso legal en tot o país igual que en a resta d'o
Estato espanyol y en atros 20 estatos de toda Europa.

As primeras monedas ibericas que se troban en Aragón son as procedents d'a
ciudat de Celsa, posteriors a l'anyo 179 aC. Por ixas envueltas prencipiaba a
cheneralizar-se l'uso d'as monedas, por o que en Aragón habioron d'importar-se
materials como l'archent y l'arambre ya que no yeran prous as cantidatz que
plegaban de menas como as de Parzán, en a val de Bielsa, u as de Calcena.

As monedas ibericas aragonesas s'achustaban a las normas metrolochicas y de
circulación que yeran vichents en Republica Romana, estando o denario a unidat
d'archent y l'as a unidat de bronze. Con a expansión d'o territorio controlato
por a ciudat de Bolskan (Osca ta os romans y actual Uesca) dimpués d'as guerras
sertorianas (83 dica 72 aC) puyó a importancia d'ista ceca, estando a suyas
monedas reconoixitas por a estrela que portiaban. Dimpués d'a batalla d'Ilerda,
en l'anyo 49 aC, prencipian a emitir-se monedas romanas, deixando-se asinas de
fabricar quasi de tot as iberas. Feba ya bells anyos, manimenos, que muitas d'as
cecas ibericas emitiban moneda con denominación latina u bilingüe como en Celsa.

Por un regular se suele representar en as monedas d'ista epoca un tozuelo d'un
hombre choven en l'anverso, d'orichen griego, y en o reverso un chinete, que en
bellas ocasions leva una lanza u una palma de victoria. Tamién aparareixen ya en
ista epoca simbolos que permiten diferencias as distintas cecas u emisions como
a luna creixient u a estrela en o caso de Bolskan. Cudioron moneda en Argón dica
venticinco cecas diferents: Alaún (, Alagón), os araticos (, en a redolada d'o
río Aranda, Arandiga u Aranda de Moncayo, os vascons (en a zona de Navarra, con
capital en Bengoda), Bentian (capital d'os bentians), Belaiscom (capital d'os
belos), Beligiom u Beligio (Azaila, en l'actual cabezo d'Alcalá), Belchit,
Bilbilis (amán de Calatayú), Bolskan u Olskan (, Uesca), Bornescon (enta
l'actual Soria en a val de Xalón), Bursau (, Borcha), Caraues (l'antigua Caravi,
segurament Magallón), Contrebia Carbica (enta Cuenca), Contebacom Bel (en
territorio d'os belos, en Botorrita), Celsa (, Viliella d'Ebro), Damaniu
(difuera de l'actual Aragón, pero en o Convento Caesaraugustano), Tamusiens
(igual que l'anterior), Tergacom (Tierga), Titiacos (capital d'os titos, en la
Celtiberia citerior), Turiasu (Tarazona) , Iaca (, Chaca), Sesars (, Sesa),
Sekia (, Exeya d'os Caballers), Ildugoite (Oliet), Lagine (en o Baixo Aragón),
Nertobis (L'Almunia de Donya Godina en o cabezo Chinchón), Orosis (, amán de
Mont Albán), Otobeskem (en l'Ebro meyo, talment Mequinenza), Segaisa (l'antiga
Segeda, tament en Belmont de Gracián), Salduie (, amán de Zaragoza) y Sedeisken
(probable capital d'os sedetans).

Con a romanización d'os territorios que forman l'actual Aragón s'estendilló por
a zona a moneda hispano-romana. As tierras aragonesas se trobaban en a provincia
d'Hispania Citerior y aintro d'o Convento Caesaraugustano. As monedas las
emitiban os municipios y as colonias (Caesaraugusta y Celsa). Asinas o gran
numero de cecas que existiban en a epoca iberica quedó reducita a unas pocas y
desapareixioron d'as monedas os simbolos indichenas como l'alfabeto íbero. Ya no
s'emplega en ista epoca l'archent en ta cudir moneda, sino que se fa servir o
bronze ta emitir diferents monedas d'ases y os suyos divisors y bella moneda de
multiplos d'iste como os dupondios y os sestercios. S'emitió como en a resta
d'Hispania dende epoca de Lepido y Octavián dica a muerte de Cayo César.

En o Convento Caesaraugustano formató amás de por Aragón por as actuals
provincias d'a Riocha, Navarra, Leida y Guadalachara, cudiban moneda as colonias
de Caesaraugusta y Celsa y os municipios d'Osca (Huesca), Osicerda (talment
Osera), Bilbilis (Calatayú) y Turiaso (Tarazona). No sé sabe guaire bien porqué
se deixó d'emitir en a resta de cecas ibericas aragonesas, pero lo que ye
platero ye que as ciudatz que continoron emitindo moneda lo facioron enlazando
con as monedas iberas que ya se i cudiban d'antis mas. En o caso de Celsa
continó a emisión de monedas dende as antigas monedas bilingües entre os anyos
47 y 42 aC dica las monedas latinas. As monedas latinas d'Osca son anteriors a o
27 aC y enlazan con as ibericas a traviés d'o denario de Domicio Calvino. En
Bilbilis tamién quedaban sinyals d'o pasato iberico en as primera emisions, ya
que os primers ases latinos encara se marcaban con a letra iberica "bi". En
Turiaso se pasa d'as monedas con a cabeza d'a ninfa Silbis enta las monedas
romanas de l'anyo 2 aC. Osicerda tamién emitirá monedas bilingües arredol d'o 50
aC. A ceca ibera de Salduie deixó o suyo puesto a la colonia de Caesaraugusta,
establita en o 24 aC, que sustituyó a tipografía indichena por a representación
d'os bueis con l'aladro y o sacerdote, simbolo d'a fundación d'a colonia
seguntes o rito etrusco.

En l'anverso d'as monedas hispano-romanas apareixen retratos de personaches, por
un regular o emperador u miembros d'a familia d'iste. L'obchectivo de meter o
tozuelo d'o emperador en as monedas yera que a población podese veyer-la y
reconoixer-lo, asinas pues a fin yera propagandistica. A sobén apareixeba tamién
una leyenda con o nombre d'o emperador, manimenos en bells casos no bi ha garra
inscripción. Iste feito puet indicar que o retrato se tracta d'un politico u
melitar important en Hispania, por eixemplo fundador d'una ciudat, encara que no
ye guaire seguro. A vegadas os emperadors apareixeban con una corona de laurel
dencima d'o tozuelo y atras con o tozuelo espullato. Quan un emperador yera
muerto se le representaba con una corona radiata. Amás d'istas representacions
tamién se pueden trobar atras que amostran sinyals melitars, motivos relichiosos
u animals como o toro, que se puet interpretar d'o culto indichena a iste
animal.

D'atra man tamién i trobamos contramarcas u resellos, que son alteracions por
eixemplo d'a valgua orichinal d'a moneda u atras condicions d'a suya circulación
como reformas que haigan feito que cambease o suyo peso u a suya lei. Tamién
puet significar que s'autorice a la suya circulación en atros territorios en os
que no s'heban emitito en primeras, encara que en o caso d'as monedas
hispano-romanas aragonesa no se sabe guaire bien si o suyo uso yera amugato
cheograficament. Existen resellos de Tiberio en Celsa y Caesaraugusta, cabezas
d'alica de significato melitar en Celsa y atros puestos y alteracions d'as
piezas orichinals con inicials de ciudatz como Caesaraugusta u Turiaso.

As zagueras monedas hispano-romanas s'emitioron en tiempos d'o emperador
Caligula y dende alavez dica o reinato de Leovichildo no s'emitió moneda en a
peninsula iberica. Por ixas envueltas circulaban por l'actual territorio
aragonés monedas tardorromanas y aureos bizantins, mas que mas d'Honorio y
Valentinián III. Os visigodos imitoron os solidos d'oro y os tremises bizantins,
estando Leovichildo qui en o reino visigodo de Toledo creyó una moneda nacional
con o tremis d'oro, un tercio d'o solido aureo de 1/72 en libra.

En Aragón bi heba nomás cecas en Zaragoza y en Tarazona, amás d'en Chistén y
Boltanya. Zaragoza cudiba con o nombre de Cesaracosta dende tiempos de
Leovichildo, apareixendo mas tardi como Cearcota. En Turiaso se cudiba con o
nombre de Tirasona mientres os reinatos de Recaredo, Gundemaro, Sisebuto y
Suintila y igual que Zaragoza feba servir o tipo provincial tarraconense. Ista
ceca deixó d'emitir en o segundo tercio d'o sieglo VII dica a fin d'a monarquía
visigoda.

Bi ha nomás quatre exemplars provenients d'a ceca de Cestavvi, en Chistén
(encara que atros autor atribuyen istas monedas a la ceca de Zaragoza). Tamién
bi heba un atra ceca perinenca en Volotania (Boltanya) en tiempos de Gundemaro
que emitió tremis de 1,185 g. d'oro, con tipos d'a provincia tarraconense.

As monedas aragonesas d'o reino visigodo no yeran guaire diferents d'as que
s'emitiban en a resta d'a provincia Tarraconense, estando piezas d'oro por un
regular de baixa ley, con un peso meyano de 1,5 g y seguiban normas d'o dreito
román y no d'o chermanico. A ceca prencipal se trobaba en Caesaraugusta, por
estar a cabecera de l'antigo convento churidico y a segundaria i yera en
Turiaso, que yera amás de seu episcopal un important centro comercial. As
monedas d'archent y bronze romanas se continaban emplegando en a circulación
normal, mientres que as emisions d'oro, como as feitas en Chistén y Boltanya, se
reservaban ta grans gastos.

Mientres a epoca de dominación musulmana en Aragón as monedas que gosaban
circular yeran as mesmas que en tot o emirato y dimpués califato de Cordoba dica
l'anyo 1031, quan cayó ista monarquía y apareixió a Taifa de Saraqusta. En as
monedas perteneixients a o emirato no se troba o nombre d'o emir, pero sí a
calendata en que s'emitioron y, debito a las diferents escrituras, s'han puesto
clasificar por cecas, trobando-se una d'ellas en a ciudat de Saraqusta. As
monedas d'o califato se cudiban en as cecas de Qurṭuba y Madīnat al-Zahrā,
apareixiendo nombres d'imams de diferents ciudatz. Asinas en a epoca de Hisam II
apareixen en Saraqusta os nombres d'Abdala, Ahmed, Monzir y Suleiman y en Qalat
Ayyūb o de Mohamed, en epoca d'Alcasim apareixe Yahia de Saraqusta y en epoca
d'Abdala apareixe en ista mesma ciudat o nombre de Mondzir. A unidat d'ista
epoca ye o dírham, equivalent a la decena parti d'un dinar d'oro.

A mayor importancia d'a ceca de Saraqusta plega con o gubierno d'a taifa d'ista
ciudat. Baixa a lei d'as monedas d'oro y archent ta convertir-se en monedas de
bellón (dica un 20% d'archent como maximo). Por ixas envueltas a cudición d'as
monedas no ye guaire buena, estando-ne Saraqusta una excepción. En a epoca d'os
tuchibís contina apareixiendo o nombre d'o imam d'a ciudat en a moneda como se
feba en o califato, pero serán os Banu Hud os que deixen ista practica ta
encluyir-ie os suyos propios nombres y títols. En primeras istas monedas
continaban con o estilo califal y muitas d'ellas feban referencia a Hisam II
como califa, encara que poquet a poquet aluenyando-se d'iste estilo, sustituindo
istas monedas por atras d'oro y archent mas chicorronas. En Qalat Ayyūb tamién
cudió monedas Mohamed ben Suleyman en as que se feba referencia a o califa Hisam
II.

Con a invasión d'os almorabetz se produce atra vegada a unificación monetaria
d'Al-Andalus, estando a moneda oficial o dinar, dito por os cristians morabetín.
A tamas d'iste feito en Saraqusta continoron cudindo-se monedas taifals, bellas
a nombre d'o emir Ali ben Yusuf. No son tan intresants en Aragón as monedas d'os
almuades, as doblas d'oro, encara que circuloron tamién por os reinos cristians.

As primeras cudicions medievals en o reino d'Aragón son prou relacionatas con o
reino de Navarra. En ixos primers anyos prencipian a fer-se, como en a resta
d'Europa, monedas de bellón, una aleyación d'archent y arambre. Ista monedas
prencipiarían a sustituir a las antigas monedas visigodas, bizantinas y romanas,
asinas como a os dirhams en as zonas musulmanas d'a peninsula. En ista epoca en
Aragón tamién se cudioron monedas foranas, como as castellanas feitas en 1134 en
Zaragoza por o rei Alifonso VII de Castiella. Os primers tipos d'o reino
aragonés seguiban o patrón imposato por Sancho Garcés III en Nachera, con o
títol de "Naiara" y l'árbol de Sobrarbe. Dende a nueva unión d'Aragón con
Navarra a traviés d'a persona d'o rei Sancho Remíriz en 1076 y mientres os
reinatos de Pero I y Alifonso, s'emitió moneda aragonesa en Chaca, que teneba
tamién curso legal en Navarra. En tornar a cudir-se os diners de bellón navarros
desapareixerá l'arbol d'as monedas ta estar sustituito por a cruz patriarcal,
apareixiendo a os dos cantos d'a cruz a leyenda "ARA-GON". A unidat de cuenta
aragonesa yera por ixas envueltas o sueldo que se dividiba en diners, formando
dotze diners chaqueses un sueldo chaqués. Mientres os succesivos reis enantaban
enta o sud creyoron atras cecas mas meridionals, como a de Monzón en tiempos de
Pero I. Pareixe que a moneda yera escasa en istas epocas en o reino d'Aragón,
por ixo circulaban tamién atras monedas foranas como os diners sanchetz emititas
por o rei Sancho VII de Navarra, os sueldos morlans provenients d'o Biarn u os
petavinos con orichen en Piteus, amás de monedas de Barcelona y as piezas arabes
d'oro.

A tamas d'a unión dinastica d'Aragón con o condato de Barcelona ta formar a
Corona d'Aragón, cadagún d'istos territorios continoron cudindo y fendo servir a
suya propia moneda. Alifonso II cudió diners chaqueses, pero fendo una reforma
en os suyos divisors, dividindo-se dende alavez en obolos u miallas y
denominando-se "moneda chaquesa nueva". En zaguerías d'o sieglo XII circulaban
por o reino diners y obolos de bellón, morabetins arabes (almorabetz) u
castellans d'oro y monedas foranas provenients de Castiella, Biarn y Catalunya.
Estió o rei Pero II d'Aragón qui metió fin a ista anarquía monetaria, deixando
como sola moneda de curso legal a moneda chaquesa y fendo que a resta hesen de
tasar-se en función d'ista, ye decir con a valgua que tenesen seguntes a suya
lei y talla en sueldos chaqueses. En primerías d'o sieglo XIV o dinero chaqués
circulaba amplament tamién por a zona de Leida y Tortosa, por o que o rei Chaime
II establió una nueva ceca en Sarinyena, que no emitió guaires diners, pero que
miraba de distribuir mas facilment a producción d'a moneda. Estió Pero IV
(1336-1387) qui instaló a ceca en Zaragoza, capital d'o reino, cerrando asinas o
ciclo d'as cudicions chaquesas.

Os diners chaqueses que circuloron por o reino en tiempos de Chaime I se
cudioron en Leida y puet estar que os que circulaban en os reinatos de Pero I y
Pero II se fesen en Uesca y os de Alifonso I en Mont Aragón encara que no se
sabe guaire bien. Respective a o peso d'as monedas, en tiempos de Sancho Remíriz
o peso d'os diners oscilaba entre os 0,80 y 1,20 gramos y o d'as miallas entre
0,40 y 0,53 gramos, estando en tiempos de Chaime I de 0,80 a 0,90 gramos o peso
d'os diners y 0,40 gramos as miallas y tornando a alcanzar o peso orichinal con
Pero IV.

En muitos d'os estatos d'a Corona se cudioron monedas d'archent a imitación d'o
gros francés u o groat anglés. S'emitioron tamién monedas d'oro en Secilia,
Cerdenya y Nápols. Pero IV metió en os suyos estatos una nueva moneda, o florín
d'oro de Florencia, orichinario d'ista ciudat y que levaban as imachens de Sant
Chuan y a flor, emblemas d'a ciudat de Florencia. As Cortz d'Aragón s'oposoron
en 1372 a la sustitución d'a moneda chaquesa por ista nueva divisa, por o que o
rei mandó cudir os florins difuera d'as mugas d'o reino, en a ceca de Perpinyán
a on ya s'heban empezato a fabricar en 1346. Asinas os florins d'oro d'Aragón
nomás se cudioron en Zaragoza por un breu periodo de tres anyos d'o reinato de
Pero IV y se ferían dimpues en as cecas de Perpinyán, Valencia, Barcelona,
Tortosa y Mallorca dica tiempos d'o rei Ferrando o Catolico en 1483.

No bi ha guaire continidat entre a moneda medieval aragonesa y a d'o sieglo XV.
O rei Chuan II cudió monedas d'oro y archent en Zaragoza y ducatos en Barceloma,
pero pareixe que no emitió a moneda chaquesa, que en l'anyo 1428 heba estato
lechitimata por as Cortz de Teruel, viedando l'uso d'atro tipo de moneda. As
monedas cuditas en Zaragoza yeran ducatos d'oro y reyals d'archent, con o busto
reyal y o escudo d'Aragón como simbolos respectivament.

O rei Ferrando II cudió monedas de bellón. A ceca de Zaragoza s'esferenciaba por
a letra "c" en as suyas primeras emisions que levaban o tozuelo d'o rey y un
escudo trestallato con as armas de Castiella, Leyón, Aragón y Secilia. Atras
marcas de cecas yeran as inicials d'os mayestros que heban feito as monedas "s"
(Sánchez), "g.s" (Gabriel Sánchez) y "l.s" (Luis Sánchez). En os ducatos
apareixeba amás a mazada de Triunfator et Catolicus. Os meyos ducatos d'oro
d'ista epoca se deciban "fernandins"

Dimpués de l'anyo 1506 se cuden piezas de diez, quatre y un ducatos. Cal
destacar una rariza moneda que en cuentas de seguir o tipo normal con o escudo
d'Aragón, leva o escudo de Zaragoza, un castiello de dos torres con una cruz de
Lorena en o centro, a marca de ceca "c" y as inicials d'un d'os Sánchez.

D'atra man o rei Ferrando, de conchunta con a suya muller Isabel I de Castiella,
cudió en 1475 moneda en iste reino que no yera de curso legal en Aragón. Istas
monedas como ye de dar conservaban o sistema monetario castellán establito por o
rei Henrique IV, que feba servir l'oro ta a moneda castellana (castellanos) y
l'archent ta os reyals y os suyos divisors. Con a lei pragmática de Medina del
Campo de 1497 se miró d'unificar a moneda d'oro d'os estatos perteneixients a
las dos coronas. O nuevo ducato sería una moneda d'archent de gran calidat que
tendría prou importancia en toda Europa. En as piezas castellanas amaneixe
tamién o escudo d'Aragón-Secilia, chunto a o de Castiella-Leyón, os dos baixo
l'alica de Sant Chuan y con a mazada de "Sub umbra alarum tuarum protege nos
domine". As monedas castellanas d'os Reis Catolicos continoron emplegando-se
mesmo en os reinatos de Chuana y Felipe I de Castiella, de Chuana y Carlos I de
Castiella y o de Carlos I, encara que en Aragón no estió asinas.

Dimpués d'a muerte d'o rei Ferrando II continoron cudindo moneda d'oro plata y
bellón a suya filla Chuana y o fillo d'ista Carlos con a leyenda de Ioana et
Karolus - Rex Aragonum. Debito a la manca de monedas d'archent, en os anyos 1518
y 1519 as Cortz de Zaragoza autorizan a o tresorero Luis Sánchez ta cudir reyals
y meyos reyals con o peso y lei d'os de Castiella, asinas se cambea a valgua d'o
reyal d'archent y s'achusta a iste a moneda de bellón. Pocos anyos dimpués, en
1528 s'enampla d'anterior acto de Cortz ta os ducatos y meyos ducatos y reyals y
meyos reyals con as midas de Castiella y ta a moneda chaquesa, diners y miallas.

D'as emisions de moneda de Felipe I entre 1555 a 1598 no se sabe guaire, encara
que si que apareixe en 1564 o fuero nuevo d'as Cortz de Monzón respecto a la
fabricación de moneda. Iste fuero determina a fabricación d'escudos d'oro como
os de Castiella, encara que con as armas d'Aragón y miallas. En 1576 s'alcuerda
cudir dos mil doblons y diners chaqueses en miallas dica vente mil libras. En
istas monedas apareixe o nombre d'o rei en latín Philipus y o títol de Aragonum
rex.

As pocas monedas que se cudioron en o reinato de Felipe II yeran d'archent, de
ueito y quatre reyals en 1611, reyals en 1611 y 1612 y meyos reyals en 1612. De
Felipe III se sabe que cudió moneda d'archent recortata de 8, 4, 2 y 1 reyals en
1651 y reyals redondos y recortatos de 1652.

En o reinato de Carlos II se facioron reyals y monedas de bellón d'os tipos
habituals, achustando-los a las monedas de 2 morabetins procedents de Castiella.
En primerías d'o sieglo XVIII cudió dineriellos o rei Carlos III d'Aragón, dica
1710 quan l'archiduque deixó a cadiera reyal a Felipe IV.

Felipe IV cudió bellas monedas en Aragón mientres os primers anyos d'os suyo
reinato dica o 9 de chunio de 1728 quan ordenó que no se cudise mas moneda con
tipo aragonés, encara que ya feba anyos que no se feba. A moneda chaquesa mas
tardana que existe ye de l'anyo 1719 y d'ixe mesmo anyo y d'o sieguient bi ha
piezas de 8, 4 y 2 morabetins con a marca "z" d'a ceca de Zaragoza que siguen o
sistema cheneral espanyol. A emisión de moneda en Aragón remata o 16 de chulio
de 1730, por un decreto d'o rei Felipe IV (ya nomás con o títol de Felipe V
d'Espanya) en que se prohibe cudir moneda en Zaragoza.

Dimpués d'as midas presas por Felipe IV ta rematar con a cudición de moneda en
Aragón nunca mas no se tornó a fer moneda en o país, pasando a estar moneda de
curso legal en tot o territorio nacional a moneda estatal. En ista epoca
circulaban os escudos d'oro, os reyals d'archent y os quatrenos, ochavos y
morabetins d'arambre.

En 1809 Chusé I Bonaparte ordenó que todas as monedas d'oro y archent levasen a
suya valgua en reyals de bellón, estando 20 en o caso de l'antigo reyal de a
ueito, que pasó decir-se "duro". En istas monedas apareixeban os simbolos de
Castiella, Leyón, Aragón y Navarra y l'alica d'os Bonaparte.

En 1848 siguió en Aragón o sistema monetario cheneral con as siguients monedas
d'oro o doblón de 100 reyals y 8,37 g, d'archent o duro de 20 reyals y 27,25g,
con divisors de meyo duro, peceta de quatre reyals, meya de dos y reyal y
d'arambre o meyo reyal, decima, doble decima y meya decima de reyal. Os
morabetins valeban tres centimos y ya en 1855 os reyals, que yeran a unidat
monetaria, se dividiban en cient partis, reducindo-se a centimos os morabetins.

En l'anyo 1864 s'establió o escudo d'archent de 12 gramos, 980 miligramos y 900
milesimas de fino como unidat en totz os reinos. En oro a unidat yera o doblón
(de 10, 4 y 2 escudos), en archent o duro, o escudo, a peceta y a meya peceta y
en arambre o quartiello, a decima y a meya decima.

Ye ya en 1868 quan dimpués d'o reinato d'Isabel II s'imposa como moneda a peceta
que sería a moneda de curso legal en tot o Estato Espanyol dica l'anyo 2002 quan
prencipió a emplegar-se l'euro.

Mientres a Guerra Civil bi habió en o bando republicano emisión de monedas y
billetz por parti de bells municipios d'Aragón, mesmo con o escudo d'o Consello
Rechional d'Esfensa. En quasi totz os casos a valgua d'istos billetz y monedas
yera poca.

A tamas de no cudir moneda propia en a epoca d'as pecetas se facioron bellas
referencias a Aragón en as monedas como o "duro" adedicato a Aragón con a
imachen d'a Puerta d'o Carmen de Zaragoza y a bailarina de Pablo Gargallo (1994)
u a moneda de 2000 ptas adedicata a la "Maja Vestida" de Goya (1996).

O Tractato d'a Unión Europea, que dentró en vigor en 1993, preveye a creyación
de una Unión Economica y Monetaria con a introducción d'una moneda unica. De
ella ferían parti os estatos que cumplieran una serie de condicions y se metería
en circulación de forma gradual. Os estatos miembros d'a Unión Europea
alcordaron o 15 d'aviento de 1995 en Madrid a creyación d'una moneda común
europea - baixo a denominación d'euro - con calendata de prencipio de
circulación en chinero de l'anyo 2001.

Dende l'1 de chinero de 1999, deixoron d'existir como sistemas independients as
monedas d'os once estatos d'a Unión que s'aculloron a o plan d'a moneda unica, a
dita zona euro: Alemanya, Austria, Belchica, Espanya, Finlandia, Francia,
Irlanda, Italia, Luxemburgo, Países Baixos y Portugal y atros estatos difuera
d'a Unión Europea como Munegu, San Marino y Ciudat d'o Vaticano. L'1 de chinero
de 2001 s'incorporó Grecia y dimpués bells anyos dimpués Eslovenia l'1 de
chinero de 2007, Malta y Chipre l'1 de chinero de 2008, Eslovaquia l'1 de
chinero de 2009, Estonia l'1 de chinero de 2011, y Andorra lo ferá en 2013.

En Aragón como parti d'un estato d'a zona euro ista moneda precipió a circular o
1 de chinero de 2002 y ye dende alavez a moneda de curso legal en o país. As
monedas que circulan son de dos y un euro y de 50, 20, 10, 5, 2, y 1 centimo
d'euro.

Ya que Aragón no ye un estato independient no tien a posibilidat de cudir moneda
propia, por o que actualment circulan por o territorio aragonés monedas d'os 20
estatos independients que sí que lo fan. Encara que dengún estato dica hue ha
cudito moneda de curso legal que tienga bella relación con Aragón, si que ye
previsto que Espanya emita monedas conmemorativas de 2€ aintro d'a suya serie
adedicata a o Patrimonio d'a Humanidat en o Estato espayol con a imachen d'os
dos molimentos asinas categorizatos que existen en Aragón: o mudéchar aragonés
(que apareixerá previsiblement en 2020) y o macizo d'as Tres Serols (que habría
d'apareixer en 2036).

Sí que s'han feito monedas conmemorativas en o estato español adedicatas a
Aragón, como as dos monedas adedicatas a la Expo 2008 de Zaragoza con as
imáchens d'o Pavillón Puent y a Torre de l'Augua (10€ d'archent, 2007), a moneda
adedicata a o bicentenario d'a Guerra d'o Francés con as imáchens de Palafox y
Agustina d'Aragón (400€ d'oro, 2008), as monedas adedicatas a Francisco de Goya
(3 de 10€ d'archent, "Maja", "Vendimia" y "Garrotes", y una de 400€ d'oro,
"Volaverunt" , 2010) y as monedas adedicatas a las ciudatz de Huesca (5€
d'archent, 2010), Zaragoza (5€ d'archent, 2011) y Teruel (5€ d'archent, 2011)
con os suyos escudos y as suyas seus aintro d'a serie de capitals provincias
espanyolas.



https://an.wikipedia.org/wiki/Suiza

A Confederación Helvetica u Suiza (en alemán Schweiz; en francés Suisse; en
italián Svizzera; en rumanch Svizra) ye un Estato Federal situato en o centro
d'Europa sin costas en a mar.

A suya población ye de 7.261.200 habitants en una superficie de 41.285 km², con
una densidat de población de 176 hab/km². A suya capital se troba en a ciudat de
Berna, anque a mayor ciudat d'o país por o suyo numero d'habitants ye Zúrich;
antiparte, os centros financers d'o país se troban en as ciudatz de Zúrich,
Basilea y Chinevra. Suiza tien muga con Alemanya, Francia, Italia, Austria y
Liechtenstein. O país ha tenito una gran tradición de neutralidat politica y
melitar, razón por a que ye a seu de muitas organizacions internacionals (mesmo
l'Organización d'as Nacions Unitas i tien una seu alternativa a la suya seu de
Nueva York). O país no fa parte d'a Unión Europea, anque dende 2005 fa parte d'o
espacio Schengen.

O suyo nombre ye una derivación d'o nombre d'un d'os cantons establidors d'a
federación, "Schwyz" (en alemán estándar, "Schweiz"). Ye un d'os países más
ricos y desembolicatos d'o mundo, con un Producto Interior Bruto de mas de
300.000 millons de dólars estatounitenses (estimación de 2009).

A Confederachón Helvetica proclamó a suya independencia d'o Sacro Imperio Román
Chermanico l'1 d'agosto de 1291, anque ista proclamacón d'independencia no fue
reconoixita formalment dica o 24 d'octubre de 1648 en o Tractato de Westfalia.
Dende ixe inte, a suya historia ye marcata por a suya neutralidat y por o feito
d'estar formata por quatre comunidatz lingüisticas, estando ixas quatro luengas
(alemán, francés, italián y rumanch) as luengas oficials d'o país; amás o país
ha recibito (fácil que por a suya politica de neutralidat) muita inmigración,
esdevenindo asinas un país con una gran variedat cultural.

D'una man, a palabra Suiza tien o suyo orichen en a ciudat de Schwyz, capital
d'o cantón de Schwyz, uno os primers cantons que establioron a Confederación. Se
considera que ixe toponimo tien o suyo orichen en a palabra de l'antigo alto
alemán suittes, que ye un derivato de suedan, palabra que significa "cremar" en
aragonés y que fa referencia a la crema d'as antigas selvas que se i fació ta
devantar-ie casas y campos ta l'agricultura. Se considera que o nombre que se
daba a ixa redolada remató por designar a tot o territorio d'o cantón y que
dimpués d'a Guerra Suaba de 1499 o suyo significato s'enampló ta designar a tot
o territorio de l'actual Suiza.

D'atra man, o nombre de Confederación Helvetica provién de l'antigo nombre d'o
territorio mientres o Imperio Román, quan se conoixeba con o nombre d'Helvetia
en relación con a tribu celta d'os helvecios (helvetii en latín) que i viviban
dica a conquiesta d'o territorio por Roma.

Se conoix a presencia mientres o Paleolitico Superior en o territorio de
l'actual Suiza, seguntes indican os chacimientos arqueolochicos, de chicotz
grupos humans de cazataires-recolectors (ye decir, que no conoixeban encara
l'agricultura). Mientres o Neolitico, podemos trobar-ie grupos relacionatos con
as viviendas palafiticas, aprofeitando-se d'os quantos lacos que se puet trobar
en o país.

Asinas, as culturas mas antigas conoixitas en a redolada son a cultura de
Hallstatt y a cultura de La Tène (ambas culturas d'a Edat de Fierro), que gosan
estar asociatas a os pueblos celtas. Ista segunda cultura recibe o suyo nombre
chustament d'o chacimiento arquelochico de La Tène, que se troba situato en
territorio suizo, a o canto d'o laco de Neuchâtel, a l'ueste de Suiza. Tamién se
considera que a cultura de La Tène recibió influencias d'os asentamientos d'os
etruscos en o centro y norte d'a peninsula italica, y que a traviés d'os
etruscos tamién recibió aportacions culturals procedents de l'Antiga Grecia y
d'as culturas d'a Mediterrania oriental.

En o sieglo I aC, os helvetios, un pueblo celta, s'estendillaban por o
territorio suizo, estando os suyos pobladors mas antigos que hue conoixemos.
Iste pueblo dentra en a Historia quan arredol d'o 60 aC quantos pueblos
chermanicos preban d'instalar-se en a Galia y os helvetios s'adhiben a ixa gran
migración, estando redotatos por Chulio César o 58 aC en a batalla de l'Arar y
en a batalla de Bibracte y forzatos a reblar y tornar enta o suyo país. Arredol
d'o 15 aC, tropas d'o Imperio Román mandatas por Tiberio y por o suyo chirmán
Druso (fillos adoptivos d'Augusto) conquieren o territorio y l'adhiben a o
Imperio en o marco d'as campanyas t'a conquiesta d'a cuenca alta d'o río Rin y
d'os Alpes t'amillorar a esfensa d'Italia contra os pueblos chermanicos. O
territorio pendeba adminitrativament parte d'a Gallia Belgica (y dimpués d'a
Germania Superior), d'a Raetia y d'os Alpes Poenninae.

Mientres os sieglos I, II y III o país tenió una intensa romanización, con a
construcción en o territorio d'un denso rete de vías romanas y de quantos
asentamientos de población, destacando-ie Aventicum (o centro d'o poder politico
y melitar román en o territorio), Arbor Felix, Augusta Raurica, Basilea, Curia,
Genava, Lousanna, Octodurum, Salodurum u Turicum. Tamién bi heba guarnicions
melitars en Tenedo y Vindonissa.

A meyatos d'o sieglo III, en 259, os alamans, una d'as tribus chermanicas,
trescruzoron o limes u muga esfensiva d'o Imperio Román y dentroron en o
territorio de l'actual Suiza, espullando quantas ciudatz y nuclios urbans. As
lechions romanas reconquirioron o territorio suizo y recuperoron a muga d'o río
Rin, pero o emperador Galieno albandonó os ditos Agri Decumates, un territorio
que feba de tampón entre Helvetia y os territorios d'os chermans, y l'actual
Suiza esdevenió asinas un territorio de muga, con a inseguridat que ixo
comportaba en ixe inte. Asinas, se tornó a devantar-ie as ciudatz espullatas,
pero ista vegata as ciudatz yeran mas chicotas y por contra teneban millors
sistemas d'esfensa y protección.

A cristianización d'o territorio s'alazetó en o sieglo III y continó en o sieglo
IV, establindo-se as primeras seus bispals en o sieglo IV u sieglo V. A seu
bispal mas antiga se troba en Basilea, documentando-se a existencia d'a diocesi
de Basilea en 246. Tamién se decumenta una seu bispal en Martigny en 381
(tresladata a Sion en 585, estando l'actual diocesi de Sion), unatra en Chinevra
en 441 (a diocesi de Chinevra) y un atra en Coira en 451 (l'actual diocesi de
Coira). Tamién se conoix a existencia en Lausana d'un atra seu bispal en o
sieglo VI.

Antiparte, con a cayita de l'Imperio Román s'establioron en l'actual Suiza
bellas tribus chermanicas: os burgundios s'establioron en o cantón de Jura, a
cantos d'o río Roine y en as redoladas d'os Alpes a o sud d'o Laco de Chinevra;
os alamans trescruzaron o río Rin en 406 y empecipió un proceso d'asimilación
d'a población galo-romana d'a redolada. O reino de Borgonya fue absorbito por o
reino franco en 534, y en 536 tamién s'anexionoron o territorio d'os alamans, a
qui ya heban feito reblar en 496 en a batalla de Tolbiac en tiempos d'o rei
franco Clodoveu.

Mientres o dominio burgundio o cristianismo s'estendilló por o territorio, y os
reis burgundios i establioron quantos monesterios; sindembargo en a parte de
Suiza que heban conquiesto os alamans nomás bi heba que chicotas comunidatz
cristianas ixeminatas, en mantener mayoritariament y cheneralizata istas chents
o suyo paganismo ancestral. Tamién plegoron en ixe inte a Suiza monches
procedents d'Irlanda, como Sant Columbán de Luxeuil u Sant Gall, estando ixos
monches os reintroductors d'o cristianismo en os territorios alamans dende
primerías d'o sieglo VII.

Mientres o dominio d'o territorio por a dinastía carolinchia, se consolidó a
predominancia d'o Cristianismo, y monesterios y seus bispals esdevenioron
centros de poder politico territorial. En 843, por o Tractato de Verdún, a parte
occidental de l'actual Suiza (dita Borgonya Superior) s'adhibió a la Lotarinchia
que controlaba o emperador Lotario I, y a parte oriental de Suiza quedó baixo o
control de Loís o Chermanico estando asinas parte d'os territorios que dimpués
esdevenioron o Sacro Imperio Román Chermanico. A muga entre ixos dos territorios
en que quedó dividita Suiza yera o curso d'o río Aar dica o río Rin, en pasando
a l'ueste de Lucerna y seguindo por o río Roine dica os Alpes amán d'o paso de
Sant Gothardo.

A redolada teneba muita importancia ta Loís o Chermanico, qui ninvió a la suya
filla Hildegarda a un monesterio que se i trobaba (o Fraumünster), que seguntes
a leyenda heba establito Loís dimpués de trobar-se con un ciervo que portaba un
crucifixo entre os suyos cuernos amán d'o lugar, a canto d'o laco de Zúrich;
sindembargo, se conoix que iste monesterio yera anterior, habendo-ie citas
decumentals anteriors a 853.

En o sieglo X s'esboldregó o dominio carolinchio en o territorio, en confluir-ie
as invasions d'os hongaros, que destruyoron Basilea en 917 y Sankt Gallen en
926, con as invasions d'os arabes, que espulloron a redolada de l'actual cantón
d'o Valais en 920 y tornoron un atra vegata en 939. Nomás quan Otón I redotó a
los hongaros en a batalla de Lechfeld en 955 os territorios de l'actual Suiza
tornoron a pender d'o Sacro Imperio Román Chermanico.

En 999, o rei Rodolfo III de Borgonya concedió o Valais como feudo a o bispe de
Sion, y quan Borgonya dentró a fer parte d'o Sacro Imperio Román Chemanico ixe
feudo esdevinió o condato d'o Valais, anque ixes territorios fuoron gubernatos
dende o sieglo XII por o ducato de Savoya. Antiparte, en o sieglo XII os duques
de Zähringer (d'a Casa de Zähringer) recibiron d'o Sacro Imperio o control de
buena cosa d'o territorio borgonyón, encluyindo-ie a mayor parte de l'actual
Suiza que pendeba de Borgonya; os Zähringer establioron quantas ciudatz en o
país, destacando-ie Freiburg im Breisgau (hue en Baden-Wurtemberg, Alemanya) en
1120, Friburgo en 1157 u Berna en 1191. Con a muerte de Berchtold V de Zähringer
en 1218, as ciudatz que heban establito esdevinioron independients de facto y
s'ubrió una luita entre ixas ciudatz y dos poders que pretendeban conquerir-las,
os duques de Kyburg y os Habsburgo.

Mientres o gubierno d'os Hohenstaufen, os pasos ta trescruzar os Alpes
(encluyindo-ie o paso de Sant Gothardo) esdvenioron d'importancia estratechica,
esdevenindo iste zaguer trango un camín dreito dica Milán que encara enampló a
suya importancia en 1198 con a construcción d'o Teufelsbrücke (o Puent d'o
Diaple) en o paso de Schöllenen en o cantón d'Uri. En 1240 Frederico II d'o
Sacro Imperio Román Chermanico atorgó o Reichsfreiheit (ye decir, una situación
churidica amanata a l'independencia aintro del'Imperio) a la ciudat de Schwyz ta
dixar istos territorios baixo o contol imperial dreito sin de dependencias
feudals interposatas, enamplando una situación que en 1231 ya prencipió o suyo
fillo Henrique quan yera correchent y concedió o Reichsfreiheit a la val d'Uri.
Antiparte, Unterwalden yera un territorio independient de facto, en depender a
mayor parte d'o territorio de quantos monesterios que esdevenioron independients
dende 1173 mientres o reinato de Frederico I Barbarroya; y Zúrich esdevenió una
ciudat libre y semi-independent en 1218.

Quan s'extinguió a casa d'os duques de Kyburg, os Habsburgo esdeveniron o poder
politico dominant en os territorios a o sud d'o río Rin y establioron l'alazet
d'a suya posterior predominancia, estendillando-se enta o Tirol y enta os
territorios de l'actual Austria. Rodolfo I de Habsburgo esdevenió emperador d'o
Sacro Imperio Román-Chermanico en 1273, y prencipió una politica expansiva
melitarment y politica, de traza que li caleba establir nuevos impuestos en as
suyas antigas tierras patrimonials ta financiar-la, y en estar o emperador
prencipió tamién una politica de retallar a independencia politica d'as
comunidatz semi-independients de Suiza. Antiparte, istos primitivos cantons
luitoron tamién dende o sieglo XIII contra a influencia d'o condato de Savoya
que dende o sud pretendeba estendillar-se enta os territorios suizos. Asinas, o
bispe de Sion, sinyor feudal de bellos territorios mugants con Savoya mandó as
suyas tropas a luitar contra os savoyans, recibindo l'aduya ta ixa luita d'a
ciudat de Berna.

En ixas condicions, s'establió un organismo u millor dito una alianza, organismo
que ye conoixito hue por os historiadors como Antiga Confederación Suiza, que
reuniba ixas chicotas comunidatz semi-independients d'as vals alpinas y
desembolicaba os suyos intreses comuns en temas como o libre comercio,
guaranciando tamién a seguridat d'as rotas de comunicación comercials que
trescruzaban o territorio enta os pasos alpins. Asinas, gosa considerar-se a
Carta Federal de 1291, sinyata por as chicotas comunidatz rurals d'Uri, Schwyz y
Unterwalden, como l'acta fundacional d'a muderna Suiza, encara que ye fácil que
antis d'ixa calendata ya existisen alcuerdos parellans que hue no mos son
conoixitos.

En 1353, a ixos tres cantons orichinals s'heban adhibito os cantons de Glaris y
Zug y tamién as ciudatz de Lucerna, Zúrich y Berna, establindo-se asinas una
unión de 8 cantons que perduró dica finals d'o sieglo XV, que obteneba d'a suya
propia expansión contina as fuents d'a suya riqueza. Asinas, ta 1460 a
Confederación teneba o control d'os territorios situatos a o sud y a l'ueste d'o
río Rin plegando dica os Alpes. Amás, en 1499 as tropas d'a Confederación
redotoron en a Guerra Suaba a l'alianza formata por os Habsburgo con a Liga
Suaba, rematando ixa situación con una independencia "de facto" d'a
Confederación respective d'o Sacro Imperio Román Chermanico.

Con todas istas anyadas de guerras, os suizos heban adquirito en Europa una gran
reputación como melitars y o suyo país, l'Antiga Confederación Suiza, teneba
asinas fama d'invencible. Sindembargo, ista fama remató con a redota suiza (y
que amás fació reblar a suya expansión) en a batalla de Marignano o 13 y 14 de
setiembre de 1515 a mans d'as tropas aliatas de Francisco I de Francia y d'a
Republica de Venecia, estando os suizos aliatos con Maximilián Sforza, duque de
Milán. En rematar a guerra, os suizos plegoron a una semi-alianza con Francia,
en virtut d'a quala y por o Tractato de Chinevra os suizos ufríban os suyos
servicios como mercenarios a Francia, mantenendo con ixe país un tractato de paz
perpetua. Antiparte, a expansión en Suiza d'a Reforma protestant de Huldrych
Zwingli provocó l'aparición de tensions en Suiza, con luita internas en
1529-1531. Dimpués d'un luengo periodo de neutralidat, en 1648 o diplomatico
suizo Johann Rudolf Wettstein, delegato en as negociacions t'a signatura d'a Paz
de Westfalia, logró que as potencias europeas reconoixesen a independencia d'a
Confederación respective d'o Sacro Imperio Román Chermanico y a suya
neutralidat. En o plan interno, os sieglos XVI y XVII se caracterizoron por
l'incremento d'a presión d'as grans familias suizas y por a crisi economica
chenerata por a Guerra d'as Trenta Anyatas en Europa. Iste periodo de tensions
remató en esclatar as tensions entre catolicos y protestants entre 1656 y 1712
dica a batalla de Villmergen.

En 1798, mientres as Guerras Revolucionarias francesas, as tropas d'a Primera
Republica Francesa trencaron a neutralidat d'a Confederación Suiza y invadioron
o país, imponendo-ie una nueva constitución centralista, que aboliba a división
d'o país en cantons y os poders cantonals, establindo-se asinas a Republica
Helvetica. Antiparte, sustrayoron a Suiza Mülhausen y a Valtellina. Por ixas
sustraccions y en estar a nueva Constitución una imposición forana, que heba
feito esdevenir de Suiza un estato titella, o nuevo rechimen yera muit impopular
en o país.

Mientres ixas guerras, quan as tropas d'o Imperio ruso y d'o Imperio austriaco
invadioron Suiza, o suyos habitants no luitoron chunto con l'Exercito francés
como ciudadans d'a Republica Helvetica, sino que s'inhibioron d'a luita. En ixas
condicions, en 1803 Napolión Bonaparte alcordó con os dirichents suizos a dita
Acta de Meyación, que restablía a existencia d'os cantons y lis tornaba quantas
competencias. En rematar as Guerras napolionicas con a redota francesa, o
Congreso de Viena de 1815 reconoixió a plena independencia de Suiza y tamién a
neutralidat permanent d'o país. Tamién s'adhibiron a o territorio suizo os
cantons de Chinevra, Valais y Neuchatel, conformando ya ta cutío as mugas de
Suiza.

En 1847 esclatoron una atra vegata as tensions internas en o país, quan bellos
cantons catolicos establioron una alianza de tipo conservadora, prencipiando en
noviembre d'ixa anyada una guerra civil, a dita Guerra d'o Sonderbund, por o
nombre (Sonderbund, "alianza separata" en alemán) d'ixa alianza. No estió una
guerra cruenta, y amás sirvió t'amostrar a os suizos a necesidat d'una mayor
unidat entre os cantons. Asinas, en 1848 a ciudat de Berna esdevenió a capital
federal de Suiza, promulgando-se una Constitución prou muderna, que incluyiba
elementos presos d'o modelo d'a Constitución d'os Estatos Unitos, marcando
asinas un camín enta o federalismo. A federación recibiba quantos poders,
quedando en mans d'os cantons os suyos asuntos propios internos, y establindo un
Parlamento federal de tipo bicameral, con una Cambra baixa representant d'os
ciudadans (o Consello Nacional de Suiza) y una Cambra alta (o Consello d'os
Estatos de Suiza) ta representar territorialment a os cantons, en un modelo que
gosan seguir a sobén os estatos federals. A tendencia centralizadora se completó
con l'establimiento d'un sistema unico d'unidatz de mesura y de peso, y tamién,
en 1850, con a creyación d'una moneda nacional, o franco suizo.

Mientres a Primera Guerra Mundial, Suiza mantuvo a suya neutralidat, neutralidat
que fue respetata tanto por as Potencias Centrals como por os Aliatos. Ista
neutralidat, compartita con os países escandinavos y con os Países Baixos,
facilitó o papel de Suiza como transito de mercaderías enta l'Imperio alemán,
trencando (encara que muit limitadament) o bloqueyo establito por os Aliatos. A
sola intervención destacata de Suiza en a guerra estió relacionata con a
presencia en o suyo territorio de Lenin, qui en tornar a l'Imperio ruso con
aduya d'os alemans radicalizó o rechimen establito con a Revolución de febrero y
desembolicó a Revolución d'octubre, fendo que Rusia albandonase a guerra y
proclamando a Unión Sovietica.

En rematar a guerra, Suiza dentró en a Sociedat de Nacions, encara que ponió
como condición ta dentrar-ie que o país quedase libre de qualsiquier
requerimiento de traza melitar por parte de ixa organización internacional, ta
preservar a suya neutralidat. A Sociedad de Nacions teneba a suya seu en a
ciudat de Chinevra.

Tamién mientres a Segunda Guerra Mundial Suiza mantuvo a suya neutralidad. A
Wehrmacht d'o Tercer Reich fació plans t'a invasión d'o país, pero nunca no los
emplegó, parti por a politica de concesions que fació Suiza a los alemans, parti
por as continchencias d'a guerra. Os simpatizants nazis suizos miraban d'adhibir
o suyo país a Alemanya, pero tampoco no podioron fer-lo. A prensa suiza tenió
mientres o conflito una posición critica respective d'o Tercer Reich. Antiparte,
o país esdevenió un activo centro d'espionache d'ambos bandos, amás de tener un
papel destacato en os contactos entre os Aliatos y o Tercer Reich. Tamién, en
estar Suiza a seu d'o Comité Internacional d'a Cruz Roya, se reforzó o papel
meyador d'o país.

Mientres a duración d'a guerra, l'actividat comercial de Suiza quedó paralizata,
en estar o país rodiato en todas as suyas mugas por países que feban parte d'os
belicherants (o Tercer Reich, o reino d'Italia y Francia) y mesmo mientres
bellos anyos nomás que por as Potencias de l'Eixe, quan istas ocuporon Francia.
T'aliviar a situación, os suizos facioron quantas concesions comercials a los
alemans, que estioron muit importants quan en 1942 a Wehrmacht ocupó a Francia
de Vichy dimpués d'a Operación Torch, cortando a zaguer linia de ferrocarril que
dica ixe inte no controlaban os alemans. Con ixa politica o país aduyó a evitar
una invasión alemana.

Suiza tamién estió en una chicota parte un país d'acullita t'os refuchiatos que
s'evadiban d'o Tercer Reich. Recibió mas de 300.000 refuchiatos, encluyendo-ie
104.000 melitars d'as potencias belicherants, y tamién 30.000 chodigos, encara
que as politicas d'inmigración y d'acceptación de refuchiatos yeran muit
restrictivas. A Fuerza Aeria suiza luitó contra os avions d'os dos bandos: en
mayo y chunio de 1940, mientres a batalla de Francia, facioron cayer a tierra 11
avions d'a Luftwaffe alemanya que heban invadito l'espacio aerio suizo.
Recibioron mas de 100 bombarders d'os Aliatos que se i refuchioron dimpués de
tener averías en as suyas misions de bombardeyo aerio sobre as ciudatz alemanas.
Sindembargo, os Aliatos bombardeyaron por error en 1944 as ciudatz de
Schaffhausen (mas de 40 muertos), Stein am Rhein, Vals y Rafz, y o 4 de marzo de
1945 bombardeyoron Basilea y Zúrich.

Dica 1959 no teniron as mullers suizas o dreito de sufrachio, y dica 1973 ixe
dreito no fue recullito en una Lei federal. Un atro cambeo important en o país
en ixas envueltas estió quan en os anyos 1970 se deseparó una parti d'o cantón
de Berna ta establir o nuevo cantón de Jura, que dentró formalment en a
Comfederación en 1979. Dica 2002 o país no dentró en as Nacions Unitas (no
l'heba feito mientres a Guerra Fría ta preservar a suya neutralidat, encara que
en os anyos 1920 Suiza sí que heba dentrato en a Sociedat de Nacions,
l'organización antecesora d'a ONU. Feba parte d'a EFTA (en yera uno d'os
miembros establidors) pero no fa parte d'o Espacio Economico Europeu. No fa
parte tampoco d'a Unión Europea, encara que tien quantos alcuerdos con ixe
organismo: por eixemplo, s'aprebó en referendum en 2005 l'adhesión a o Tractato
de Schengen.

Os cantons son dividitos en 2.889 municipios. Cada cantón tien a suya propia
constitución, poder lechislativo, gubierno y cortz.

En Suiza tienen as suyas seus a Federación Internacional d'o Fútbol (FIFA) y a
Unión d'Asociacions Europeas de Fútbol (UEFA). A FIFA en Zúrich y a UEFA en
Nyon.

Os esportes mes practicatos son os esportes d'hibierno, o fútbol, o tenis y o
ciclismo.

Os esportistas mes destacatos son en o tenis Roger Federer y Martina Higgins, en
o ciclismo Fabian Cancellara, Alex Zülle y Tony Rominger, en esquí o lechendario
Pirmin Zurbriggen, en atletismo Viktor Röthlin y Andre Bucher.

Beluns d'os millors pilotos d'o Formula 1 y WRC tenen a suya residencia en Suiza
como Michael Schumacher, Nick Heidfeld, Kimi Räikkönen, Fernando Alonso, Pedro
Martínez de la Rosa, Lewis Hamilton y Sébastien Loeb a sobén per os baixos
impostos

Bi ha organizato beluns d'os mes importants eventos esportivos d'o mundo. Os
Chuegos Olimpicos d'hibierno dos vegatas en Sankt-Moritz en os anyos 1928 y
1948, o Campionato Mundial de Fútbol de 1954, o Campionato d'Europa de Fútbol de
2008 chunto a Austria, y o Campionato d'Europa d'Atletismo de 1954 en Berna.
Tamién ye a seu d'o Campionato d'Europa d'Atletismo de 2014 que se celebrara en
a ciudat de Zúrich.



https://an.wikipedia.org/wiki/Saiga_tatarica

L'antilop saiga (Saiga tatarica (L., 1766)) ye una especie d'a familia Bovidae
propia d'as estepas d'Eurasia que mientres as glaciacions se'n podeba trobar
tamién en os semontanos d'os Pireneus, en a Peninsula Iberica.

Cabeza gran y morro unflato. Os masclos tienen cuernos. O morro unflato li ye
menester pa filtrar l'aire con polvo que debantan as ramadas quan emigran.

A suya distribución ye iranoturquestana. Dica o sieglo XVIII s'extendeba entre
os paralelos 42º y 54º dende os Carpatos dica os monts Altai. A prencipios d'o
sieglo XX no quedaban que pocos centenars d'individuos. Actualment as mesuras de
protección han conseguito que haiga aumentato a suya población y que se trobe
entre a Mar Caspia y a Mar d'Aral.

Se conoix dende o prencipio d'o pleistocén meyo de Siberia y se restrinchiba a
Asia dica o periodo interglacial Mindel-Riss. A lo prencipio d'a glaciación de
Riss s'estendilla enta l'ueste plegando ta o sudueste de Francia a la fin d'o
Riss. Tamién plegó dica Alaska trescurzando Berinchia. En o Riss-Würm desapareix
d'Europa Occidental, pero quan torna o frido con a glaciación de Würm recoloniza
Europa Occidental, plegando en o semontano d'os Carpatos en a fase Würm III y en
Gascunya y Navarra en a fase Würm IV. En os Pireneus no colonizaba arias por
alto d'os 400 m d'altaria, restrinchindo-se a lo semontano central y occidental
d'a versant norte, por a on que pasó enta Guipuzcua y Navarra (chacimiento
d'Abauntz). Desapareix d'o sudueste de Francia arredol l'anyo 10.500 BP. Os
cromanyons locals lo representoron en gravatos como os que se troban en l'arte
moviliar de La Vache, Gourdan y o propulsor d'Enlène.



https://an.wikipedia.org/wiki/Europa

Europa ye una d'as grans peninsulas d'Eurasia, a la que por un regular y por
enchaquias historicas se considera un continent por si mesma. Europa
s'estendilla por a metat oriental de l'Hemisferio Norte, dende l'Ocián Glacial
Arctico por o norte dica a Mar Mediterrania por o sud. Por l'ueste, arriba dica
l'Ocián Atlantico, y por l'este, dica os Monts Urals.

Ye unita (y a la vegata deseparata) d'Asia por os monts Urals a l'este, en una
linia que contina por o Caucas, a mar Negra, o Bosforo, a mar de Marmara, os
Dardanelos, a mar Echea y a mar Mediterrania. Antiparte, ye deseparata d'Africa
por a mar Mediterrania, estando o estreito de Chibraltar a l'ueste o puesto a on
istos dos contients se troban más amanatos. En fan parte quantas islas amanatas
a o continent, como as islas britanicas (isla de Gran Bretanya y isla d'Irlanda)
y as islas Feroe en a mar d'o Norte y l'Ocián Atlantico, u Corcega, Secilia,
Cerdenya y Creta en a mar Mediterrania. Tamién se considera que en fa parte a
isla d'Islandia, encara que ye mas amanata a America, deseparata nomás de
Gronlandia por o estreito de Dinamarca.

O continent europeu tien una superficie de 10.180.000 km², estando o seiseno
d'os siet continents por a suya superficie, y una población de 731.000.000
d'habitants (o tercero d'os continents por a suya población), con una densidat
de población de 70 hab/km². Cal parar cuenta, sindembargo, que dende a segunda
meitat d'o sieglo XX a tasa de creixencia d'a población en Europa ye menor que
en atros continents, reducindo-se asinas o suyo peso demografico global en o
total d'a población mundial.

Ye un continent con una gran importancia historica, en estar no nomás uno d'os
puestos d'orichen de quantas cevilizacions como l'Antiga Grecia u l'Antiga Roma,
sino tamién o puesto a on se fació a revolución scientifica d'os sieglos XIV y
XV que fació que dica o sieglo XIX quasi todos os territorios d'os atros
continents quedasen dominatos por potencias europeas, por medio d'o
Colonialismo.

Mientres o sieglo XX Europa perdió parte d'a suya potencia, sustituita por os
nuevos poders economicos y melitars emerchents, Estatos Unitos y a Unión
Sovietica, como conseqüencia d'a Primera Guerra Mundial y d'a Segunda Guerra
Mundial, continando o continent dividito en dos bloques diferenciatos mientres a
Guerra Fría. En rematar ista zaguera situación, a Unión Europea, un organismo
supranacional establito quan remató a Segunda Guerra Mundial, enampló muito as
suyas mugas enta l'este, con antigos países miembros d'o Pacto de Varsovia que
d'antis mas yeran aliatos d'os sovieticos.

O continent europeu recibe o suyo nombre, seguntes a mitolochía griega, por un
princesa fenicia a qui segrestó o dios Zeus incarnato en un toro de color blanca
ta portar-la dica a isla de Creta y fer-la esdevenir a suya aimant.

En aragonés medieval se puet veyer escrito Europa en o "Libro d'el Trasoro" y
amés as variants Auropa y Eoropa.

O chentilicio pa os habitants d'Europa que se fa servir en idioma aragonés ye
europeu, y en femenín europea, (con a forma femenina d'o sufixo -eu propia de
cultismos).

En primer lugar, cal parar cuenta que Europa no ye en realidat mas que una
peninsula d'Asia, con a quala forma una solenca placa tectonica. No bi ha garra
limite cheografico scientifico d'Europa enta l'este, encara que a ormino se
considera que Europa ye unita (y a la vegata desepadata) d'Asia por os monts
Urals y o río Ural a l'este, en una linia que contina por o Caucas, a mar Negra,
o Bosforo, a mar de Marmara, os Dardanelos, a mar Echea y a mar Mediterrania.

Antiparte, ye deseparata d'Africa por a mar Mediterrania, estando o estreito de
Chibraltar a l'ueste o puesto a on istos dos contients se troban más amanatos.
En fan parte quantas islas amanatas a o continent, como as islas britanicas
(isla de Gran Bretanya y isla d'Irlanda) y as islas Feroe en a mar d'o Norte y
l'Ocián Atlantico, u Corcega, Secilia, Cerdenya y Creta en a mar Mediterrania.
Tamién se considera que en fa parte a isla d'Islandia, encara que ye mas amanata
a America y deseparata nomás de Gronlandia por o estreito de Dinamarca, en estar
situata en a dorsal que desepara as placas tectonicas euroasiatica y americana.

Os casos de Rusia y de Turquía son prou intresants ta veyer os problemas ta
tobar una linia de deseparación u muga clara. Ye platero que Rusia fa parte d'a
tradición cultural europea y que o suyo territorio s'estendilla a banda y banda
d'os Urals, dica o punto que se diz a sobén mesmo que forma un subcontinent
propio encabalgato entre Europa y Asia. Antiparte, Turquía, con una tradición
cultural de puent entre l'Orient Meyo asiatico y Europa, tien parte d'o suyo
territorio en Europa encara que a suya capital y a mayor parte d'o suyo
territorio fan parte d'Asia. De feito, as institucions politicas europeas
consideran a istos dos países como fendo parte d'Europa, mesmo que en as
competicions esportivas.

As mugas orientals d'Europa tienen radices no pas cheograficas sino politicas,
estando en tiempos d'o zar Pero I de Rusia en o sieglo XVIII quan se fixoron
ixas mugas en os Urals, que yeran alto u baixo as mugas que deseyaba o Imperio
ruso antis d'anexionar-se Siberia. Tamién a muga d'o Caucas se desplazó enta la
mar Caspia a prencipios d'o sieglo XIX ta chustificar l'anexión por Rusia de
Cheorchia y Armenia.

Tamién son especials os casos de bellas islas de l'Ocián Atlantico (Madeira, as
islas Azores u mesmo as islas Canarias) que, encara que cheograficament no en
fan parte, se consideran como islas europeas. Tamién ye discutible o caso de
Chipre, amanato a Asia encara que a suya tradición historica y cultural ye
clarament europea, y o caso de Malta, puent entre Europa y Africa.

Ta rematar, bi ha o caso de Gronlandia, que cheograficament ye platero que fa
parte d'America encara que ye una colonia de Dinamarca y tamién se gosa
consoderar en bells medios que fa parte d'Europa, encara que a suya población
mesmo decidió en un referendum albandonar a Unión Europea.

Os ríos europeus desauguan en as mars mugants con Europa, ye decir, l'Ocián
Atlantico y as mars que en fan parte: mar Baltica, mar d'o Norte, Golfo de
Vizcaya, mar Mediterrania, mar Tirrena, mar Adriana, mar Echea, mar Negra y mar
d'Azov son as mars que reciben as auguas d'os prencipals cursos fluvials
continentals, amás d'a mar Caspia, una mar interior, y d'a mar de Barents, que
fa parte de l'Ocián Antarctico.

Antiparte, tamién se troban en Europa quantos lacos, que se pueden agrupar
seguntes a suya posición cheografica:

Os Alpes escandinavos corresponden a la Orochenia Caledoniana y se formoron en o
mesmo proceso d'unión de l'antigo continente de Baltica y Laurentia que os
Apalaches d'o norte y bellas montanyas de Groenlandia y Escocia.

Os Pirineus, os Alpes, os Carpatos y o Caucas se formoron en a Orochenia Alpina,
encara que puedan tener nuclios con materials paleozoicos d'a Orochenia
Herzinica.

Quasi totz os europeus autoctonos actuals parlan luengas indoeuropeas, de
fueras, d'os vascos, d'os pueblos des luengas uralicas y caucasicas. As luengas
turquicas y mongolas tamién son presents dende a Edat Meya. A mayoría d'as
luengas indoeuropeas que se parlan en Europa son de tres familias: chermanica,
eslava y romanz.

O modo de producción agricola y ganadero ye amplament estendillato dende fa
milenios dende os focos agricolas d'Orient Meyo, y pocos pueblos d'o norte han
estato cazadors-recolectors dica fa pocos sieglos como os lapons u atros.

Actualment o creiximiento demografico d'os europeus actoctonos ye muito baixo, y
o bueito poblacional ye ocupato por una inmigración provinient d'atros
continents, particularment Africa.

As primeras troballas d'especie d'o chenero Homo present en o continent europeu
son de fa 400.000-800.000 anyadas, y son d'o dito hombre de Talteüll, trobatas
en a dita espelunga d'Aragón en Talteüll (Rosellón, Catalunya). A clasificación
d'os restos més antigos d'o chenero Homo ye en revisión permanent. En a decada
de 1980 tendeban a agrupar totz os restos d'o paleolitico inferior fuera
d'Africa y beluns d'os d'Africa en a especie Homo erectus. Dende fa bells anyos
bells autors deseparan beluns d'os restos europeus con a denominación de Homo
heidelbergensis. Tamién ye proposata a especie Homo antecessor.

Como evolución d'o Homo erectus u Homo heidelbergensis amaneixió l'hombre de
Neanderthal u Homo neanderthalensis, a segunda especie d'o chenero Homo present
en o continent europeu, dende fa alto u baixo 300.000 anyadas, y con adaptacions
a lo clima frido que trayeban as glaciacions. Os hombres de neanderthal
desembolicoron a cultura musteriense.

Fa unas 40.000 anyadas y aproveitando un interestadial menos frido en a
glaciación de Würm, plegó dende Asia o dito hombre de Cro-Magnon, que ya
perteneixeba a la especie Homo sapiens. Os cromanyons desplazoron a los
neandertals enta zonas marguinals como a Peninsula Iberica u os Balcans. As
teorías mas antigas deciban que no heban existido cruces entre istas dos
especies, pero seguntes as zagueras investigacions se diz que l'hombre europeu
actual puet tener chens d'os neanderthals, con os qualos s'habría aparellato en
dos momentos historicos diferents. En qualsiquier caso, os neanderthals
desapareixioron fa arredol de 28.000 anyadas.

A fin d'a glaciación de Würm trayó uns cambios ecolochicos que facioron a la
fauna d'o frido (mamutz lanutz, rinoceronts lanutz, etc..) emigrar enta arias
marguinals d'o norte. Con o desplazamiento d'as zonas climaticas, de vechetación
y fauna enta o norte, tamién emigroron os cromanyons. Os animals d'o frido heban
sobrevivito a atros periodos integlacials, pero en esta desglaciación sufrioron
a sobrecaza por part d'os cromanyons y s'extinguioron. Os cromanyons d'o sud y
centro d'Europa evolucionoron enta unas poblacions con rasgos més gracils que
teneban una cultura cazadora-recolectora calificata de epipaleolitica.

Os cazadors-recolectors epipaleoliticos se barrachoron con poblacions que
veniban d'Orient Meyo con un modo de vida agricola y ganadero, producindo-se a
colonización neolitica d'Europa, que tenió dos camins principals , uno de
mediterranio (neolitico cardial) y atro de centroeuropeu dito danubián. En
l'Aria Atlantica ya encomienzan as construccions megaliticas ya a fins d'o
neolitico.

Os europeus conoixioron a metalurchia, y por os metals que feban servir os
arqueologos parlan d'a Edat d'o Cobre, Edat de Bronze y Edat de Fierro. A Edat
de Cobre ye conoixita tamién como calcolitico y a los europeus que no conoixeban
o uso d'o cobre los califican d'Eneoliticos. Sobretot en o calcolitico y
eneolitico ye quan se desembolica o megalistismo en diferents zonas d'Europa
Occidental. Ye dende o Eneolitico u Calcolitico quan os Europeus han
desembolicato unas chefaturas. En Europa Occidental destaca a cultura d'o Vaso
Campaniforme, y en Europa Oriental con a domesticación d'o caballo s'ixemenan as
luengas indoeuropeas, d'alcuerdo con o modelo de "dominio d'elites", dende
Europa Central dica Asia Central, pa plegar dimpués t'A India y a Europa
Atlantica.

A fins d'a Edat de Bronze una cultura s'estendilla amplament por Europa Central
y Occidental, ye a Cultura d'os Campos d'Urnas, que plega dica a Val de l'Ebro.
Ya en a Edat de Bronze europea ya bi heba culturas indoeuropeas mencionatas por
a historia, ye o caso d'a cultura Micenica, con cierta vinculación u vecindat
con os pueblos de Mar que atacoron a Hititas u Echipcios. Tamién pueblos
europeus d'a Edat de Bronze como os pretartesios feban tractos comercials con os
fenicios. En a Edat de Fierro bi heba pueblos que como os ibers, celtas, ilirios
y scitas, yeran contemporanios con romans u griegos que por fer servir a
escritura perteneixen a lo periodo historico.

En l'Antiguidat, as dos culturas prencipals d'Europa estioron en l'Antiga Grecia
y en l'Antiga Roma. L'Antiga Grecia estió o puesto a on naixioron os conceptos
prencipals d'a Filosofía, de l'Arte y d'a Medecina que dimpués desembolicó
l'Imperio Román, que s'estendilló por toda la cuenca d'a mar Mediterrania y por
atros territorios d'Europa Occidental, establindo as suyas mugas, alto u baixo,
en os ríos Rin y Danubio, estando sota o suyo control os territoios situatos a
l'uste y a lo sud d'istos dos ríos. Roma aportó no nomás o desembolique d'a
Cultura de l'Antiga Grecia, sino que amás tamién aportó as infraestructuras en
vías de comunicación (as vías romanas), os alazetz d'o Dreito y tamién una
luenga común a tot l'Imperio, o latín, de lo qualo derivan as actuals luengas
romances charratas en o sud y l'ueste d'Europa, incluyindo-ie l'idioma aragonés.
Roma legó tamién un ideyal d'unidat politica de tot o territorio continental,
que ye o precedent más antigo de l'actual Unión Europea.

Quan en o sieglo V as primeras invasions barbaras esboldregoron l'Imperio Román,
rebló a Cultura y as condicions chenerals de vida d'os europeus, que dentroron
asinas en a dita Edat Meya. Desapareixió a estructura politica centralizata,
sustituita por un conchunto de reinos con clase dirichent procedent d'os pueblos
chermanicos invasors, incluyindo-ie o Reino Visigodo de Tolosa y o suyo succesor
o Reino Visigodo de Toledo, d'os qualos feba parte o territorio d'Aragón. En a
parte oriental de l'Imperio, sindembargo, contino un estato hereu de l'Imperio
Román, o dito Imperio Bizantín, que fació de puent de transmisión d'a cultura y
d'as conoixencias clasicas. En a parte occidental, Carlos Magno, con l'aduya d'o
Papato, establió o Imperio Carolinchio abracando l'antiga Galia, amás de partes
d'Italia, de Suiza, d'Austria, de Belchica, d'os Países Baixos y d'Alemanya y
que estió l'alazet de dos reinos importants ta l'esdevenidero d'Europa: Francia
y o Sacro Imperio Román Chermanico. Encara que o territorio aragonés no en feba
parte,, sí que recibió as suyas influencias politicas y culturals, y ye fácil
que l'alazet d'a Reconquiesta en as vals d'os Pireneus aragoneses tenga o suyo
orichen en a intervención d'o Imperio Carolinchio. As suyas influencias se
facioron sentir en o territorio de l'antigo condato d'Aragón, incluyindo-ie o
monesterio de Sant Per de Ciresa en a val d'Echo, pero tamién en o condato de
Sobrarbe y en o condato de Pallars.

Dende o sieglo VII, Europa recibió os ataques dende Asia y dende Africa d'un
nuevo poder que heba apareixito, l'Islam. En a peninsula iberica, desapareixió o
poder d'os visigodos, sustituito por o Califato de Cordoba, y en o terriorio d
l'actual Turquía l'Imperio Bizantín rebló con os ataques en primerías d'os
arabes y en zaguerías d'os pueblos turcos. Os países europeus prencipioron dos
movimientos simultanios d'esfensa, o proceso d'a Reconquiesta en a peninsula
iberica y as Cruzatas en Orient Meyo, encara que l'Imperio bizantín cayó de taso
en o sieglo XV, ubriendo as puertas d'os Balcans a l'Imperio otomán, que heba
sustituito a los bizantins.

Antiparte, a Civilización europea heba incorporato a isla de Gran Bretanya
dimpués de recuperar-se d'as invasions d'os anglos, saxons y chutos en o sieglo
V y d'os vikingos dende finals d'o sieglo VIII, y tamién a isla d'Irlanda, que
no heba padeixito as invasions chermanicas, encara que sí as invasions vikingas.
Tamién encorporó os territorios de luengas chermanicas, ye decir, l'actual
Alemanya y Escandinavia, y prencipió dende l'Imperio bizantín un proceso de
cristianización d'os pueblos eslavos en os Balcans y en l'actual Rusia.

Dende meyatos d'o sieglo XV, en Europa apareixió un nuevo poder politico
emerchent, a Casa d'Habsburgo, que entre d'atros territorios patrimonials yera
hereu d'a Corona d'Aragón y d'o Reino d'Aragón, pero que tamié controlaba o
Sacro Imperio Román Chermanico y quantos territorios en l'actual Italia.
Antiparte, o pensamiento scientifico se desembolicó en o continent,
recuperando-se con o Renaiximiento quantas conoixencias oblidatas de l'Antiga
Grecia y de l'Antiga Roma, y premitiendo asinas a expansión politica d'Europa
por atros continents, estando ixos conocimientos culturals l'alazet d'a
superioridat politica europea sobre a resta d'o mundo dica calendatas recients.
Asinas, en 1492 Cristofo Colombo decubrió America, pero tamién Portugal, alto u
baixo en ixas mesmas calendatas descubrió a rota que portaba enta la India por o
cabo de Buena Asperanza y por l'Ocián Indico, estando asinas l'alazet d'o
imperio colonial portugués. En o territorio de l'actual Rusia emerchió un poder
nuevo, l'alazet de l'Imperio ruso, y en os Balcans se paralizó a penetración en
Europa de l'Imperio otomán, prencipiando amás os Habsburgo una reconquiesta d'os
territorios balcanicos.

Mientres o sieglo XVI prencipió en Europa una luita por o control politico y
melitar d'o continent, entre o Reino d'Espanya (Aragón y a Corona d'Aragón ya en
feban parte) y o Reino de Francia. En Espanya yera rei Carlos I d'Aragón
(conoixito a sobén en a historiografía como o Emperador Carlos V), d'a Casa
d'Habsburgo, y en Francia o rei yera Francisco I de Francia, que perteneixeba a
la Casa de Valois. Istos dos reis prencipioron una luita por o control d'os
territorios de Borgonya y os Países Baixos espanyols, u mesmo por a Corona d'o
Sacro Imperio Román Chermanico, que no yera más que a continidat d'una luenga
luita entre o reino de Francia y o suyo enemigo tradicional en o sud, a Corona
d'Aragón. Ista luita tamién s'estendilló enta a peninsula italica, continando a
luita entre a Corona d'Aragón y a casa d'Anchú por a supremacía en Italia.

Mientres istas luitas, os Habsburgo se troboron con o problema d'o
Protestantismo, que trencó as posibilidatz d'emplegar os recursos d'Alemanya en
a luita y amás ubrió un segundo frent en o mesmo territorio alemán d'o Imperio
quan os protestants d'Escandinavia, conducitos por os reis de Suecia,
intervinioron en a luita. Antiparte, en a mar Mediterrania y en os Balcans
teneban una atra luita con o Imperio otomán. Ta rematar, con Henrique VIII
d'Anglaterra o Protestantismo (a dita Ilesia anglicana) trunfó en o reino
d'Anglaterra, qui s'anexionó Escocia y dió aduya a los rebels protestants en os
Países Baixos, que establioron as Provincias Unitas, amás de prencipiar una
luita con Espanya por o control maritimo de l'Ocián Atlantico y dimpués por a
supremacía naval en tot o mundo. Ta mantener a luita, os Habsburgo contaban con
os recursos financers que proveniban d'o suyo imperio colonial en America, pero
istos recursos rematoron en estar insuficients para as guerras que se succediban
de contino.

Asinas, en o sieglo XVII se transformó o mapa europeu con a Paz de Westfalia,
que comportó l'aparición d'as Provincias Unitas (os actuals Países Baixos) y a
plena independencia d'a Confederación Helvetica, marcando un nuevo equilibrio de
poder en Europa. O gran cambio d'o sieglo XVIII estió a Guerra de Succesión
Espanyola, que ta Aragón tenió como conseqüencia a suya redota en a guerra y,
meyant os Decretos de Nueva Planta, a supresión d'as libertatz aragonesas y d'as
suyas institucions politicas, estando dende ixe inte l'antigo Reino d'Aragón
anexionato por o reino d'Espanya.

O gran escaicimiento d'a segunda metat d'o sieglo XVIII estió a Ilustración, un
movimiento filosofico que s'estendilló por Europa y mesmo plegó enta America, a
on remató con a Guerra d'Independencia d'os Estatos Unitos y a independencia
d'as Tretze Colonias, que dica ixas envueltas feban parte d'as colonias d'o
Reino Unito. En ixe proceso se desembolicoron y enamploron as ideyas que en
zaguerías d'o sieglo XVIII rematoron en o Reino de Francia con a Revolución
francesa, l'abolición d'a Monarquía y a proclamación d'a Republica. Amanixioron
asinas en a scena politica europea os tres prencipios fundamentals d'a
Revolución francesa: libertat, igualdat y fraternidat, que esdevenioron l'alazet
d'o posteror proceso de democratización.

Mientres as Guerras revolucionarias francesas y d'as Guerras napolionicas, ixas
ideyas s'estendilloron por Europa, estando o chermen d'o liberalismo y d'o
amanixer d'as nacionalidatz. Ta Aragón estió un periodo convulso, marcato por os
Setios de Zaragoza mientres a Guerra d'o Francés. Dende 1815, quan as potencias
europeas redotoron a Napolión Bonaparte y derrocoron o Primer Imperio Francés ta
restaurar a Monarquía, prencipió un periodo de conservadurismo en Europa,
seguntes os alcuerdos d'o Congreso de Viena. Sindembargo, ixo estió nomás que un
freno temporal y en segunda metat d'o sieglo XIX as ideyas liberals trunforon en
Europa, con a unificación d'Italia y a unificación d'Alemanya (encara que en
ista zaguer caso con un sesgo conservador y militarista). Antiparte, as dos
prencipals potencias liberals, o Reino Unito y Francia, establioron os alazetz
d'una relación que remató con a suya alianza en rematar o sieglo, frent a la
coalición conservadora formata por o Imperio alemán y o Imperio Austro-hongaro.
O Imperio ruso, a mayor potencia conservadora d'o continent, s'arrangleró con
Francia y o Reino Unito ta fer frent a alemans y austro-hongaros en os Balcans.

Tamién amanixió en a segunda metat d'o sieglo XIX o socialismo, desembolicato
por Karl Marx y Friedrich Engels, y l'anarquismo, as dos prencipals opcions d'o
movimiento obrero que hea apareixito con o proceso d'a Industrialización.

Mientres a primera decada d'o sieglo XX s'establioron definitivament os dos
bloques politico-melitars en o continent, encara que Italia dubtaba entre
adhibir-se a o bloque liberal u a o bloque conservador. En 1914, con l'atentato
de Sarajevo, esclató a Primera Guerra Mundial entre istos dos bloques,
esdevenindo un escaicimiento de gran impacto en l'esdevenidero d'Europa.

Prencipiando o 28 de chulio de 1914 y no rematando dica l'11 de noviembre de
1918, a Primera Guerra Mundial s'estendilló por quasi toda Europa: nomás
continoron neutrals Noruega, Suecia, Dinamarca, Países Baixos y Espanya, y as
mortaleras en o frent estioron enormes mientres as quatre largas anyadas d'a
guerra. O desembolique tecnico aplicato a la sciencia melitar y a la potencia de
fuego (por eixemplo, a metralladora) facioron quasi imposibles os grans ataques
en o frent, y remató por establir-se una linia de trincheras dende a canal d'a
Manga dica Suiza y dende Suiza dica la mar Hadriana. En ista guerra de
trincheras os abances se mediban por metros y os muertos se contaban por decenas
de milers.

En 1917 o esblodregamiento d'o Frent Oriental s'escaició quan s'esblodregó o
Imperio ruso dimpués d'a Revolución rusa, quan as condicions de cida d'a
población yean menimas y a incapacidat en o frent d'os melitars zaristas yera
platera de raso. Sindembargo, o Imperio alemán (y encara mas os suyos aliatos
d'as Potencias Centrals, o Imperio otomán y o Imperio Austro-hongaro) heban
plegato a o limite d'as suyas capacidatz melitars y rematoron por reblar y
perder a guerra.

Dende a cristianización forzata d'o mandato d'o emperador román Teodosio I
diferents sectas y variants d'a relichión monoteísta cristiana s'han ito
estendillando por intreses diplomaticos u por a fuerza (cruzata contra os
baltos). As principals varians d'a relichión cristiana son a catolica, a
ortodoxa griega y as ilesias ditas en conchunto "protestants".

A presencia d'a relichión musulmana ye més recient que o cristianismo y os
musulmans europeus tradicionalment musulmans se troban en zonas d'os Balcans y
d'Europa Oriental antigament baixo a influencia d'o Imperio Otomán. A
inmigración africana y asiatica han traito una población musulmana con mayor
creiximiento demografico que a población autoctona.

Europa estió un continen con muita presencia d'adeptos a lo chudaísmo dica as
persecucions y mortaleras d'a II Guerra Mundial, que facioron que o nuclio d'o
chudaísmo se desplazase enta Israel u America.



https://an.wikipedia.org/wiki/Alifonso_V_d%27Arag%C3%B3n

Alifonso V d'Aragón dito lo Magnanimo (Medina d'o Campo, 1396 - † Nápols, 1458)
estió rei d'Aragón, Valencia (Alifonso III), Mallorca (Alifonso I), Secilia
(Alifonso I) y Cerdenya (Alifonso II), conte de Barcelona (Alifonso IV)
(1416-1458) y rei de Nápols (Alifonso I) (1442-1458).

Casó con María en a catedral de Valencia o 12 d'octubre de 1415, ceremonia
oficiada por Benedet XIII d'Avinyón, un anyo antes de estar feito rei d'Aragón.

En a suya Cort de Nápols destacó como mecenas d'artistas y intelectuals
renaixentistas. S'ha dito que yera más preucupato por Nápols que por Aragón,
Catalunya u Valencia. En o suyo reinato se popularizó a dita: rei tingam i no el
conegam. Celebró Cortz d'Aragón en Val de Robres en 1429. O feito que a suya
cort estase en Nápols contribuyó a fer que desapareixese l'uso oficial de
l'aragonés a favor d'o castellán, y os suyos subditos napolitans deciban la
maestá del segnor re parla sempre spagnuolo. Ye precisament en a cort de Nápols
on amaneixió o Cancionero de Stúñiga.

O 20 de marzo de 1420 revocó o privilechio de reunir-sen en mesta los pastors y
ganaders d'a tierra d'Albarrazín, privilechio concedito por o suyo padre, por
este privilechio contrario a los intreses d'a Casa de Ganaders de Zaragoza.

Alifonso V consiguió financiación d'os valencians en a guerra pa conseguir o
Reino de Nápols cedendo a la Seu de Valencia a custodia d'o Santo Gredal.

En o reino de Nápols reestructuró l'aduana de bestiar transuant entre os Abruzos
y Pulla (1447) institucionalizando a Dogana della Mena delle pecore di Puglia. A
potent renda fiscal en materia ganadera s'articló seguntes modelos d'as coronas
de Castiella y Aragón en o sieglo XIII con asimilación de modelos ya existents
de tiempos d'os normandos y de Frederico II.



https://an.wikipedia.org/wiki/Australia

Australia ye un país d'Oceanía, situato en o hemisferio sud. A suya capital ye
Canberra. A Mancomunidat d'Australia (Commonwealth of Australia en anglés) ye a
seisena nación d'o mundo en amplaria, a unica que ocupa tot un continent y a
mayor nación d'Australasia. Estando una isla, no tiene mugas con atras nacions.
Os vecins mes amanatos son Nueva Zelanda enta o sudeste y Papúa-Nueva Guinea,
Timor Oriental y Indonesia enta o norte.

A suya población ye de 20.180.878 habitants (2003) en una superficie de
7.686.850 km², con una densidat de población de 2 hab/km².

O nombre d'Australia provién d'a frase latina terra australis incognita que
significa "tierra d'o sud esconoixita".

Australia lieva habitata dende fa 42.000 dica 48.000 anyadas, quan os
debampasatos d'os aboríchents autralians bi plegoron dende o sudeste d'Asia. A
tierra no fue descubierta per os europeus dica o sieglo XVII, quan fue divisata
y visitata per quatre expedicions europeas (neerlandeses y britanicas).

O Reino Unito reclamó os dos tercios orientals d'o continent por 1770 y os
primers colonos fundón en Nueva Galas d'o Sud una colonia penal britanica o 26
de chinero de 1788. Os atros territorios fuoron reclamatos per o Reino Unito en
1829. A mayor parti d'os estatos, que mes tardi se achuntón ta formar l'actual
Australia, no yeran colonias penals.

L'1 de chinero de 1901 a Mancomunidat d'Australia naixió, como dominio d'o
Imperio Britanico. Dende allora Australia estió independient, encara que o
zaguer vinclo legal con o Reino Unito no se crebó dica 1986. Australia ye una
monarquía constitucional, con Isabel II d'Anglaterra reinando como "Reina
d'Australia". En 1999 se fació un referendum ta cambear a Constitución y fer
esdevenir Australia una republica, con un president esleito que substituyese a
la reina como chefa d'estato, pero se refusón istas reformas.

Australia tien numerosos territorios menors como o Territorio d'a Badía de
Jervis, en Nueva Galas d'o Sud, administrato como base naval y puerto maritimo
d'a capital. Quantos territorios externos son habitatos:

O Territorio d'a Capital Australiana fue creato en o puesto esleito ta la
capital Canberra. Canberra fue fundata como compromís entre as dos ciudatz
principals, Melbourne y Sydney. Atras ciudatz importants en Australia son Alice
Springs, Cairns y Brisbana (en a costa oriental), Darwin (en a costa
septentrional), Perth (en a costa occidental) y Adelaida (en a costa
meridional). O 85 % d'a población australiana reside en as ciudatz. Ye miembro
de numerosos organismos internacionals como a Organización de Nacions Unitas, a
Cooperación Economica Asiatico-pacifica y a Mancomunidat Britanica.

A Mancomunidat d'Australia ye una monarquía constitucional: A reina d'Australia
ye a chefa oficial d'o Estato y ye representata per un Gubernador Cheneral.
Practicament, a función d'a Corona (y per tanto d'o Gubernador Cheneral) ye prou
cerimonial. O poder executivo, en teoría representato per a Corona, ye exercito
per un gabinet menato per o primer menistro. O primer ministro tamién gosa estar
o chefe d'o partito con mayoría en a Cambra de Representants d'Australia, cambra
baixa (dan 150 escanyos) d'un Parlamento bicameral. A cambra alta (76 escanyos)
ye o Senato d'Australia, en a quala cada estato ye representato per dotze
senadors, independienment d'os habitants u os territorios que tienga cada
estato. Cada tres anyadas se celebran eleccions, a ormino con a metat d'o Senato
esviellato.

A mayor parti d'o territorio australián son territorios deserticos u
semideserticos. O 40 % d'a superficie ye formata per dunas d'arena. Només que os
cantos sudoccidental y sudoriental tienen un clima temperato y espleitan un
terreno moderatament fértil. A parti norte d'o estato tiene un clima tropical.
L'amplismo arrecife d'a Gran Barrera (Great Barrier Reef en anglés) ye a mayor
barrera de coral d'o mundo y chace amán d'a costa noreste. L'Urulu u a Penya
d'Ayers, en Australia central, ye o mayor monolito d'o mundo. Australia
comprende o 90 % d'Oceanía.

Tamién Australia poseye a isla de Tasmania, d'a qual la desepara o estreito de
Bass. Australia se puede subdividir en tres rechions: o canto oriental do son os
Alpes australians y a gran catena trestalladera, l'occident do bi'n ha de
mesetas y bellas zonas deserticas, y o centro do ye o laco Eire, o mes gran d'o
país.

En o territorio desertico bells animals tipicos australians i viven, como o
canguro, o diaple de Tasmania, o dingo, o koala, y o emú. O paisache australián*
presenta quatre menas de vechetación: l'arbusto composato per eucaliptos
d'alters dica 40 metros, o malee formato per eucaliptos no mes alters de cinco
metros, a mulga ye composata de plantas acacias, a la fin o mont baixo formato
de barzas chicotas.

O fuso horario d'o continent varía de UTC+8 dica UTC+10. Qualques islas plegan
ta UTC+6'5 y UTC+11. Australia fa muga a o sud con l'Ocián Indico, a o norte con
a Mar d'Arafura, a noreste con a Mar de Coral, a o noreste con a Mar de Timor, a
o sudeste con a Mar de Tasman y a o sud con l'Ocián Indico.

Encara que siga una isla desertica y semiarida, en Australia no'n mancan
d'habitats diversificatos ta acullir-bi-ne d'especies animals y vechetals. Per a
gran edat d'o continent, os climas tan variables seguntes as estacions y o
aislamiento cheografico larguismo, han puesto desembolicar-sen-bi una fauna y
flora peculiars. As especies animals mes conoixitas son: a foca, o koala, o emú,
l'ornitorrinco, o guombat y o equidna, que tanto ficacio clamón ta os primers
exploradors europeus. Manimenos caballos, uellas, vacas y coniellos bi estión
importatos d'o continent europeu recientment. Australia poseye dos millons de
cabezas de ganato ovín.

Australia ye una economía prospera de mena occidental, con una renda per cápita
a ran d'as quatre economías europeas. En as zagueras anyadas Australia ha
concarato una crisi con un creiximiento cerenyo. A creixient producción en a
economía domestica frenó as perdugas, y a confianza d'as interpresas y
consumidors romanió fuerte. O enfasis australián ta as reformas ha estato atro
d'os elementos d'a suya fuerza economica.

Quasi totz os australians tienen orichen en os inmigrants d'os sieglos XIX y XX,
principalment d'o Reino Unito y Irlanda (angleses, irlandeses, escoceses,
galeses), y dimpuesas tamién italians, griegos, espanyols y portugueses, y mes
recientment de nacions asiaticas. Os descendients d'os habitants orichinals, os
aboríchens australians, constituyen o 2,2 % d'a población (seguntes o censo de
2001). Como atras nacions desembolicatas, a población australiana envelleixe,
con mes de pensionistas que de personas en edat laboral.

En Australia se charra anglés, encara que qualques comunidatz aboríchents han
guardato lurs luengas, y un numero prou gran d'inmigrants de primera y segunda
cheneración ye bilingüe. Tres de cada quatre australians se declaran cristians,
principalment catolicos u anglicans. Tamién se practican atras relichions.



https://an.wikipedia.org/wiki/Italia

A Republica Italiana u Italia, ye un estato d'Europa d'o sud, que fa parte d'a
Unión Europea (UE). O suyo territorio ye prencipalment una peninsula y dos grans
islas en a mar Mediterrania: Sicilia y Cerdenya. Por o norte ye rodiata por os
Alpes, por a on muga con Francia, Suiza, Austria y Eslovenia. Os estatos
independients de Sant Marino y Ciudat d'o Vaticano son enclaus dentro d'o
territorio italián, mientres que Campione d'Italia ye un enclau italián adintro
de Suiza.

En l'actualidat Italia ye una republica democratica y un país desembolicato con
o sieteno Producto interior bruto más alto d'o mundo y o 17eno endice de
desembolique humán más alto. Ye miembro fundador d'a Unión Europea, y miembro
d'o Grupo d'os ueito y d'o Consello de Seguridat d'as Nacions Unitas.

L'orichen d'a parola "Italia", d'o latín Ītalia no ye prou platero. Seguntes as
teorias más estendillatas, o termin estió un amprén d'o griego antigo y iste de
l'oscán Viteliú, que significa "tierra d'os bueis" (a parola aragonesa
"vetiello" se remonta a lo latín VITELU). O toponimo sería en honor a lo dios
d'o bestiar, Marte. O buei yera o simbolo d'as tribus d'o sud d'a peninsula y a
sobén yera representato banyando lo lupo román como simbolo prevocador d'a
Italia libre mientres as guerras samnitas.

O nombre "Italia" se referiba a una rechión d'o territorio que en l'actualidat
ye o sud d'Italia. D'alcuerdo con Antíoco de Siracusa, orichinalment nomás se
referiba a la porción d'o sud d'o Bruttium (l'actual Calabria), pero por ixas
envueltas o termin ya yera sinonimo d'Enotrios y incluiba a la mayor parti de
Lucania. Os griegos prencipioron a fer servir o termin ta referir-se a una
rechión muito más ampla, pero no sería dica os tiempos d'as conquiestas romanas
quan o termin se cheneralizó ta incluir-ie tota la peninsula.

Italia ye formata por una gran peninsula que s'estendilla por a Mar
Mediterrania, y chunto a las suyas dos prencipals islas, Secilia y Cerdenya,
creya masas aquaticas importants, como a Mar Hadriana a lo noreste y a Mar
Chonica a lo sudeste. Muga a lo norte con Francia, Suiza, Austria, y Eslovenia.
A sierra d'os Apenins forma la columna vertebral d'a peninsula, dende o norueste
dica on s'une con os Alpes, cadena montanyosa que forma un arco que zarra a
Italia dende o norte. Astí se i troba tamién una gran plana aluvial, a plana
po-veneciana, drenata por o río Po y os suyos diversos afluents provenients d'os
Alpes, Apenins y Dolomitas.

Bi ha quantos vulcans activos en Italia. L'Etna ye o vulcán activo más gran
d'Europa. O punto más alto d'Italia no ye pas o Mont Blanc, como gosa pensar-se,
ya que ista tuca ye de raso en o canto francés d'o macizo. O suyo punto más alto
ye o Mont Blanc de Cormayeur a 4.748 m d'altaria, situato en o mesmo macizo d'o
Mont Blanc, en a capezera d'a Val d'Aosta (en francés Aoste). Manimenos Italia
s'asocia más facilment con os dos vulcans más famosos: l'actualment inactivo
Vesuvio amán de Nápols y o muit activo Etna en Secilia.

O clima ye muit diverso, debito a la variación d'altaria, que encluye o clima
mediterranio d'as costas, o clima continental d'o norte, y o clima humido
subtropical. Os climas d'as costas pueden diferir muito d'os climas a altarias
muito mayors, encara que se troban a poca distancia, especialment mientres os
meses d'hibierno en que en as montanyas o clima ye fredo, humido, acompanyato de
nieu, mientres que as rechions costeras tienen d'hibiernos más templatos.

Italia se divide en diferents rechions que d'alcuerdo a la constitución de 1948
tienen autonomia local, tenindo a constitución o papel de ye reconoixer,
protecher y promover l'autonomía local, asegurar que os servicios d'o Estato
sían descentralizatos, y adaptar os prencipios y as leis establindo l'autonomía
y descentralización. Manimenos cinco d'istas rechions (Val d'Aosta,
Friuli-Venecia Chulia, Secilia, Cerdenya y Trentino-Alto Adigio) tienen un
estatus autonomico especial debito a la suya naturaleza cheografica, cultural u
social y a presencia de minorías etnicas. As atras (Lombardía, Liguria, Veneto,
Piemont, Calabria, Toscana, Abruzos, Basilicata, Campania, Emilia-Romanya,
Lazio, Marcas, Molise, Pulla y Umbría) tienen un estatuto común
d'administración. Fuoron establitas finalment como rechions mientres a decada de
1970.

Cada rechión esleye un consello y una Giunta Regionale (Chunta Rechional)
encapezata por un president esleito por sufrachio dreito. A Chunta ye
responsable debant d'o consello y ha de tener o boto de confianza d'o consello.
A reforma constitucional de 2001 enampló as competencias d'as rechions, en
especial respective a los poders lechislativos; a mayoría d'os controls d'o
Estato fuoron abolitos.

Os zaguers datos d'o Instituto Nacional d'Estatistica (ISTAT) estimoron una
población de 59.131.287 habitants en aviento de 2006, un incremento d'o 3% dende
2001. A población italiana ye a quatrena más gran d'a Unión Europea (dimpués
d'Alemanya, Francia y o Reino Unito) y a 22ena más gran d'o mundo. O creximiento
poblacional se debe prencipalment a la immigración y a lo incremento en a
esperanza de vida, que s'ha estimato en 79,81 anyos. A tamas d'o creximiento
poblacional, Italia ye s'abiella a escape. Con una tasa de fecundidat d'1,35
ninons por muller, a man d'un de cada cinco italians ye chubilato.

Italia tien una d'as densidatz de población más altas d'Europa, con 1.986
presonas por kilometro quadrato. A densidat ye mayor en a rechión d'o norueste;
de feito, dos d'as vint rechions (Lombardía y Piemont) sumatas agrupan o 25% d'a
población total d'o Estato, d'os qualos 7,4 millons viven en a rechión
metropolitana de Milán, l'aria metropolitana más poblata. L'alfabetismo plega
dica o 98%, y a educación ye obligatoria ta totz entre os 6 y os 18 anyos
d'edat. Alto u baixo dos terceras partis d'a población vive en arias urbanas,
una zifra menor a la d'atros estatos d'Europa Occidental.

A luenga oficial d'Italia ye o italián, una estandarización d'o toscán, luenga
descendient d'o latín. Antis d'a reunificación italiana en 1861 ista luenga
existiba nomás como luenga literaria, parlata por menos d'o 3% d'a población.
Numerosas luengas se parlaban en a peninsula, la mayoría luengas romances que
s'heban desenbolicato en cadaguna d'as rechions y reinos, debito a la
fragmentación politica d'a peninsula. Muitas d'istas luengas han sobrevivito, a
sobén ditas impropiament dialetti (dialectos).

Massimo d'Azeglio, un d'os menistros de Cavour, declaró, dimpués d'a
unifificación italiana, que ya que s'heba creyato Italia, nomás caleba creyar
italians. Debito a lo gran numero de luengas que se parlaban en a peninsula,
s'establió que o italián "correcto" u "estandar" sería basato en o dialecto
florentín d'a Toscana (ya que sería a primera rechión en producir autors
importants como Dante Alighieri). S'establió un sistema educativo, que redució a
variación d'as luengas con o paso d'o tiempo. Sería en a decada de 1960 quan o
creiximiento economico y a televisión premitioron a universalización d'o
italián.

Os grupos minoritarios son chicotz, estando lo mayor d'istos os de parla alemana
en o sud d'o Tirol (seguntes o censo de 1991, a población se troba composata por
287.503 presonas de parla alemana (tiroleses etnicos) y nomás 116.914 de parla
italiana) y os eslovenos arredol de Trieste. Atros grupos minoritarios con
idiomas parcialment oficials incluyen a minoría de parla francesa en a rechión
d'a Val d'Aosta; os sardos, o catalán, o friulán y o ladín en as montanyas
Dolomitas, estando totz idiomas romances.

O catolicismo román ye a relichión más gran d'o Estato italián. Encara que ya
no'n ye a relichión oficial, encara tién un papel important en os afers
politicos nacionals, en parti debito a la localización d'a Santa Seu adintro de
Roma. Un 87,8% d'os italians s'identifican como catolicos, encara que nomás un
37% ye practicant u miembro activo.

Atros grupos cristians en Italia son os cristians ortodoxos orientals y os
cristians ortodoxos griegos. Os grupos protestants más numerosos son os
pentecostals y evanchelistas que agrupan 500.000 presonas. Os Testigos de Cheobá
s'han estimato en 235.685 presonas. Como resultato d'as recients ondatas
d'immigración d'atras rechions d'o mundo, bi ha quasi 800.000 musulmans

L'esporte mes popular y practicato ye o fútbol. O baloncesto tamién ye un
esporte muito practicato y a suya competición més important ye a Lega Basket
Serie A que ye a mas alta d'as categorías de baloncesto d'Italia, por debaixo ye
a LegADue. .



https://an.wikipedia.org/wiki/Israel

O Estato d'Israel (en hebreu יִשְרָאֵל‎, Yisra'el, en arabe إسرائيل, Isrā'īl,
oficialment Estato d'Israel, מְדִינַת יִשְרָאֵל, Medinat Yisra'el; en arabe:
دَوْلَةْ إِسْرَائِيل, Dawlat Isrā'īl), ye un país d'Asia que situato a o canto
d'o Mar Mediterranio, en a zona conoixita como Orient Meyo. Dende a suya
creyación en 1948 por a Organización d'as Nacions Unitas, l'estato d'Israel
s'autodefine como l'estato d'os pueblo chodigo y como hereu d'o reino d'Israel
de que en charra a Biblia, amás de como hereu d'o reino de Chudea.

Muga a lo norte con o Liban y Siria, a l'este con Chordania y Cischordania, a
l'ueste con a mar Mediterrania y a lo sud con o golfo d'Aqaba (Mar Roya) y
Echipto. Amás, tien costas en a mar Muerta y tamién en a mar de Galilea, que son
en realidat dos lacos interiors.

A suya población ye de 8.502.900 habitants (2016) en una superficie de 20.770
km², con una densidat de población de 387,63 hab/km².

O país ye independient dende o 14 de mayo de 1948, y declara tener como a suya
capital a ciudat de Cherusalem, feito no reconoixito por a comunidat
internacional, que considera que a capital d'Israel ye a ciudat de Tel Aviv, que
ye tamién a mayor ciudat (encara que en sería Cherusalem seguntes as afirmacions
israelianas) y o centro financiero d'o país. Israel ye miembro d'a Organización
d'as Nacions Unitas.

Quan o país proclamó a suya independencia (d'antis mas feba parte d'o Mandato
britanico de Palestina), prencipió una guerra con a población arabe (os
palestins) y con os países arabes mugants, que no acceptaban pas a partición de
Palestina establita por a ONU entre arabes y chodigos. En a Guerra Arabe-israelí
de 1948 y en as guerras posteriors, Israel ocupó territorios que perteneixeban,
seguntes os plans de partición establitos por a Organización d'as Nacions
Unitas, a os palestins, u mesmo a países mugants, como ye o caso d'o Golán, un
territorio que fa parte de Siria y que Israel diz que fa parte d'o suyo
territorio. En l'actualidat, Israel controla os territorios de Cischordania,
Gaza y o Golán. O conflicto israelo-palestinián ye uno d'os prencipals problemas
d'Israel.

Encara que a mayor parte d'os ciudadans israelís practican o chudaísmo, tamién i
viven comunidatz musulmanas, cristianas, drusas y samaritanas. O país ye o solo
país d'o mundo a on o chudaísmo ye a relichión d'a mayor parti d'a población,
estndo a relichión d'alto u baixo o 80% d'a poblacón israelí. Israel tien dos
luengas oficials, l'hebreu y l'arabe.

Politicament, Israel s'articula como una democracia parlamentaria en un rechimen
de gubierno republicán, en o qualo bi ha un president con funcions mas que mas
representativas y un primer menistro qui, como s'escayece en os rechimens
parlamentarios, controla l'acción de gubierno y responde debant d'o Parlamento.
Antiparte, o poder chudicial ye exercito por a Cort Suprema d'Israel, que ye a
mas alta instancia chudicial d'o país y tien a función d'o control de
constitucionalidat d'as leis y tamién d'o control churisdiccional d'as decisions
d'opoder executivo.

A economía d'Israel ye a economía mas desenvolicata d'a suya redolada, estando a
41ena economía mundial, estando o suyo producto interior bruto per cápita uno
d'os mas elevatos d'a suya redolada. En 2010 o país s'integró en a OCDE.

Israel muga a o norte con Liban, al'este con Chordania y a o sudueste con
Echipto, estando istas as suyas solas mugas terrestres, en un territorio muito
mas largo que no pas amplo. As suyas mugas con Liban son reconoixitas por
Nacions Unitas y por a comunidat internacional, en a mesma situación que as
mugas con Echipto y Chordania, reconoixitas tamién an tractatos bilaterals.
Sindembargo, no son reconoixitas as mugas que Israel proclama tener con Siria (a
comunidat internacional no reconoix l'anexión de facto d'os Altos d'o Golán) ni
con Palestina, ni en a redolada de Chudea u a de Samaria ni tampoco en a suya
anexión de facto d'a ciudat de Cherusalem, que diz estar a suya capital, feito
no reconoixito tampoco por a comunidat internacional. Gosa acceptar-se a muga de
feito existent en chunio de 1967, antis d'a Guerra d'os Seis Días, en a quala
Israel anexionó de facto Cischordania y Cherusalem Este. En istos territorios
ocupatos, Israel ha construito (y contina construindo-ie) poblacions nuevas
t'asentar-ie población israelí, prebando d'alterar a situación
t'anexionar-se-los.

O territorio d'Israel se puet considerar que ye dividito en quatre redoladas
prou definitas: una plana costanera, situata chunto a la mar Mediterrania, una
cordelera montanyosa central, a val d'o río Chordán, y o disierto d'o Negev.
Istas quatre rechions son mas que mas aridas, encara que climaticament podemos
trobar dende un clima mediterranio en a costa dica un clima continental en
l'interior d'o país, estando mas acusatas as diferencias termicas en l'interior.

Sindembargo d'ista arideza, en as vals ye a on mas que mas se pueden trobar
chicotas masas de selvas naturals, y en as zagueras anyadas se fan en o país
plans de reforestación.

En trobar-se situato en una crucillata entre os disiertos d'Asia y d'Africa y as
influencias d'a mar Mediterrania, Israel tien una gran variabilidat climatica,
distinguindo-se-ie quaranta tipos climaticos diferents, anque a superficie d'o
suyo territorio sía tan chicota.

O rechimen termico varía muito con l'altaria y con a continentalidat de cada
puesto, mas que mas en hibierno, encara que se puet resumir a grans linias
decindo que se pasa d'un clima mediterranio a l'ueste dica un clima continental
a l'este. Antiparte, a caracteristica cheneral d'as redoladas montanyosas d'o
país ye que son de clima muit frío y amás con abundancia de viento, por a quala
cosa gosan amanixer con nevazos: asinas, o mont Hermón ye cubierto de nieu a
mayor parte de l'anyo y a nieu ye present en a ciudat de Cherusalem a lo menos
una vegata cada anyada. Sindembargo, as ciudats d'a costa mediterrania, como
Haifa u Tel Aviv tienen un clima mediterranio con hibiernos fridos y con
plevias, anque con veranos muit calorosos y xutos. Manimenos, a ciudat d'Eilat,
en o golfo d'Aqaba a o sud d'o país, tien un clima tropical seco.

A temperatura mas alta de que se'n tien constancia en Asia se rechistró en 1942
en o kibbutz de Tirat Tseví, situato a o norte d'a val d'o río Chordán, quan se
plegó dica os 53,7 °C.

Ista climatolochía tien una gran influencia en l'agricultura; por ixo en Israel
s'han desenvolicato os sistemas de regano, destacando-ie o riego gota a gota
como una practica que se fa servir a ormino.

Israel ye dividito administrativament en seis districtos prencipals, conoixitos
en luenga hebrea como mehozot (mehoz en singular) y 15 subdistrictos, conoixitos
como nafot (nafa en singular) que se subdividen en 50 rechions naturals. Son
dirichitos por un funcionario designato por o Menisterio d'Interior.

Anque Israel ye un país d'Asia, partecipa en as competicions organizatas por as
federacions continentals europeas. Israel partecipa en os Chuegos Olimpicos
dende 1952, a on ha ganado 7 medallas (1 d'oro de Gail Friedman, 1 d'archent, y
5 de bronze).

Os esportes mes populars d'Israel son o fútbol, o baloncesto, a natación,
l'aixedrez y l'atletismo.



https://an.wikipedia.org/wiki/Reino_Unito

O Reino Unito de Gran Bretanya y Irlanda d'o Norte, anglés United Kingdom of
Great Britain and Northern Ireland ye un país d'o norte d'Europa miembro d'a
Unión Europea (UE) formato por Anglaterra, Escocia y Galas (en a isla de Gran
Bretanya) y Irlanda d'o Norte (en a isla d'Irlanda). A unica muga terrestre d'o
país ye en a isla d'Irlanda con a Republica d'Irlanda; o resto son mugas
maritimas con l'Ocián Atlantico: a Mar d'o Norte, a Mar Celta, a Mar d'Irlanda y
o Canal d'a Manga.

A suya población ye de 60.270.708 habitants, en una superficie de 241.590 km²
con una densidat de población de 249 hab/km².

O Reino Unito ye una monarquía constitucional, y l'actual monarca en ye Isabel
II; o primer menistro ye David Cameron, d'o Conservative Party, dende l'11 de
mayo de 2010. Politicament, ye a unión de quatro clamatos países constituents:
Anglaterra, Escocia, Irlanda d'o Norte y Galas. As Islas Anglonormandas y a isla
de Man formalment no en fan parte d'o Reino Unito, encara que bi son federatas.
Tamién fan parte d'o Reino Unito bellas dependencias foranas, como Chibraltar u
as islas Malvinas.

Encara que o país ye miembro d'a Unión Europea, a suya moneda no ye l'euro, sino
a libra esterlina. O país ye amás miembro d'a Commonwealth, a Organización d'as
Nacions Unitas (con cadiera permanent en o Consello de Seguredat d'a ONU) y a
OTAN.

O Reino Unito no en tien, d'idioma oficial, pero l'anglés en ye de facto, encara
que o galés ye oficial en Galas y o gaelico escocés ye oficial en parti
d'Escocia (islas Hebridas).

O nombre oficial d'o país, Reino Unito de la Gran Bretanya y Irlanda d'o Norte
fa referencia a os quatro países que en fan parte, clamatos países constituents:
Anglaterra, Galas, Irlanda d'o Norte y Galas. D'antis mas, Anglaterra anexionó
en o sieglo XVI Galas, y en 1707 Escocia s'unió politicament a Anglaterra
(teneban o mismo rei) ta formar o Reino de Gran Bretanya. En 1801, con a unión
d'Irlanda, se formó o Reino Unito de Gran Bretanya y Irlanda, y en 1927, dimpués
d'a independencia d'Irlanda, se cambeó o nombre ta l'actual.

O Reino Unito d'a Gran Bretanya y Irlanda d'o Norte ye formato cheograficament
por a isla de Gran Bretanya (ista isla supone a mayor parte d'os territorios
d'Anglaterra, Escocia y Galas) y tamién por a parte noroccidental dà isla
d'Irlanda (Irlanda d'o Norte), amás de muitas islas mas chicotas. A mayor parte
d'o territorio insular ye entre as latituds 49° y 59° N (sindembargo, as islas
Shetland plegan a man d'a 61° N), y entre as lonchituds 8° W y 2° y.
L'Observatorio Reyal de Greenwich, a man de Londres, ye o punto ta establir o
meridián homonimo (meridian de Greenwich, meridián zero u primer meridián). O
Reino Unito ye situato entre l'Ocián Atlantico y a mar d'o Norte, a una
distancia de 35 km d'a costa noroccidental de Francia, país d'o qual ye separata
por a canal d'a Manga. Irlanda d'o Norte tién una muga terrestre (ye a unica
muga terrestre d'o país) d'una longaria de 360 km con a Republica d'Irlanda. O
tonel d'o canal d'a Manga une actualment o Reino Unito con Francia, trescruzando
a canal d'a Manga. A isla de Gran Bretanya s'estendilla de norte enta o sud, en
una longaria d'arredol de 1.100 km, y d'este enta ueste d'alto u baixo 500 km. A
superficie total d'o Reino Unito ye d'arredol de 245.000 km².

O clima d'o Reino Unito ye un clima frido, con muitas plevias, que fan creixer a
hierba ta nutrir a ganadería d'o país, formata por vacumen y uellamen.
Sindembargo, en recibir as influencias dulcificadoras d'a corrient d'o Golfo
tien un clima menos frido que o que corresponderba seguntes a suya latitut.
Encara que a sobén ye cubierto, puet pasar con facilidat d'un día cubierto con
plevias a un día de sol.

A economía britanica sigue o modelo anglosaxón: a liberalización economica, o
libre mercato, impuestos y regulacions minimas. Basato en a mida d'o Producto
Interior Bruto en tasa de cambeo d'o mercato, o Reino Unito ye a cinquena
economía mas gran d'o mundo, a segunda d'Europa dimpués d'Alemanya; ye a seisena
economía mas gran d'o mundo en PIB en paridat de poder adquisitivo.

Os britanicos estioron os primers en o mundo en dentrar en a Revolución
Industrial y como a resta d'os estatos en industrialización d'allora, a suya
economía se concentraba en a industria pesata: construcción de barcos, menería,
producción d'acero y textils. O imperio Britanico creyó un mercato mundial ta os
productos britanicos, premitindo que o Reino Unito dominase o comercio
internacional mientres o sieglo XIX, una ventacha unica que conservó dica la
industrialización d'atras nacions europeas y nordamericanas. A industria pesata
disminuyó en importancia a lo largo d'o sieglo XX, mientres que o sector d'os
servicios ha creixito prou y forma hué en día o 73% d'o PIB. O sector d'os
servicios ye dominato por as interpresas financieras. Londres ye un d'os centros
financiers mas gran d'o mundo.

L'agricultura representa nomás l'1% d'o PIB y ye muit mecanizata. En a
industria, as principals actividatz son a maquinaria, o material de transporte
(vehiclos, ferrocarrils y aeronautica) y os productos quimicos. En a menería as
tradicionals menas de carbón en forma d'hulla situatas en Yorkshire, Galas,
Escocia y Lancashire fornioron a las centrals termicas britanicas a enerchía
necesaria ta o desembolique economico. Gracias a lo petrolio descubierto en 1970
en a mar d'o Norte, o Reino Unito ye o segundo productor europeu dimpués de
Noruega. O sector servicios ye o que mas alporta a lo PIB d'o país. En destacan
a bolsa, os servicios financiers d'a banca y as companyías d'aseguranzas.

A moneda d'o Reino Unito ye a libra esterlina, representata con o simbolo £. O
Banco d'Anglaterra ye o banco central d'o Estato encargato d'a emisión d'a
moneda, encara que os bancos d'Escocia y Irlanda d'o Norte conservan o dreito a
emitir billetz subchectos a la retención de prou billetz d'o Banco d'Anglaterra
ta realizar-ne a emisión. A lo largo d'a historia la libra esterlina s'ha
mantenito como una d'as divisas mas estables y fuertes d'o mundo y una d'as mas
cotizatas. O Reino Unito estió un d'os tres Estatos que no dentroron en a zona
euro en 2002, encara que o gubierno s'ha compromeso a realizar un referendum si
as "cinco condicions economicas" ta la integración se cumplen. A mayoría d'a
población, seguntes as zagueras encuestas, se i oposan, posición que os creticos
dicen "euroexcepticismo".

Encara que denguna luenga ye oficial en o Reino Unito, a luenga predominant ye
l'anglés, una luenga d'orichen chermanico con numerosos amprens d'o francés.
Atras luengas vernaclas d'o Reino Unito son as luengas celtas insulars: galés,
cornico, irlandés y gaelico escocés. O escocés (a luenga mas amanata a l'anglés)
se parla en Escocia. Os inmigrants recients d'Asia han trayito lurs luengas: en
o Reino Unito vive o numero mas gran de parlants d'hindi y punchabi fuera
d'Asia.

Un 75% d'a población afirma tener una relichión en o Reino Unito. A relichión
principal ye o cristianismo. Encara que o 72% d'os britanicos s'identifican como
cristians, un porcentache muit chicot ye practicant.

A Ilesia d'Anglaterra ye a ilesia oficial d'o estato. Orichinalment establita
como parti d'a Ilesia Catolica en 597 por Agostín de Canterbury, a Ilesia
d'Anglaterra se'n deseparó en 1534 mientres o reinato d'Henrique VIII
d'Anglaterra. Como Ilesia d'o Estato, os bispes perteneixen a la Cambra d'os
Lords. O monarca britanico ha d'estar miembro d'a Ilesia d'Anglaterra d'alcuerdo
a l'Acta de 1701, y en ye o Gubernador Supremo. Dengún monarca ha d'estar
catolico. A seu d'a Ilesia d'Anglaterra ye a seu de Canterbury, y l'arcebispe de
Canterbury ye o clerigo chefe.

A Ilesia d'Escocia (conoixita informalment como Kirk) ye a ilesia nacional
d'Escocia. Ye una ilesia presbiteriana y no ye subchecta a lo control d'o
estato. O monarca britanico en ye un miembro ordinario, encara que no ye
menester que o monarca faiga dengún churamento ta esfender a seguridat d'a
ilesia d'Escocia en a suya coronación.



https://an.wikipedia.org/wiki/Alemanya

A Republica Federal d'Alemanya (Bundesrepublik Deutschland [ˈbʊndəsʁepʊˌbliːk
ˈdɔʏ̯tʃland] en alemán) ye un estato d'Europa Central. A Republica Federal muga
a lo norte con Dinamarca, a mar d'o Norte y a mar Baltica; a l'este con Polonia
y la Republica Checa; a lo sud con Austria y Suiza; y a l'ueste con Francia,
Luxemburgo, Belchica y los Países Baixos.

Alemanya s'estendilla dende as alteras montanyas d'os Alpes (a tuca más elevata
ye o Zugspitze con 2.962 m d'altaria) en o sud, dica as costas d'a mar d'o Norte
y d'a mar Baltica. Por meyo, s'estendillan as tierras alteras, bosquizas,
d'Alemanya central y as tierras baixas d'Alemanya d'o norte (o punto más baixo
ye Neuendorfer/Wilstermarsch, con -3,54 m), travesatas per beluns d'os mayors
ríos d'Europa, como o río Elba, o Rin, y lo Danubio.

A suya población ye de 80.767.000 habitants, en una superficie de 357.340,08 km²
y una densidat de población de 226 hab/km² (2013).

Mientres a mas gran parti d'a suya historia, Alemanya estió un termin
cheografico emplegato ta designar un aria ocupata por diversos estatos. Se
convirtió en un estato unito en un periodo de 74 anyadas (1871-1945), pero
dimpués d'a Segunda Guerra Mundial tornó a dividir-se en a Republica Federal
d'Alemanya (RFA —BRD—, conoixita como Alemanya Occidental) y a Republica
Democratica Alemana (RDA —DDR—, conoixita como Alemanya Oriental). O 3 d'octubre
de 1990, a RDA y a RFA se reunificoron, asinas que Alemanya tornó a estar una
nación unita. Berlín ye a suya capital (dende a reunificación d'Alemanya) y a
ciudat más important d'o país. Tamién tienen más d'un millón d'habitants as
ciudatz d'Hamburgo y Munich.

Politicament, l'actual Alemanya ye una republica federal parlamentaria, estando
l'actual canceller Angela Merkel, y l'actual president Christian Wulff.

A Republica Federal d'Alemanya en l'actualidat ye una potencia economica,
miembro d'as Nacions Unitas, a OTAN, y d'o G-8. Alemanya ye a tercera economia
mas gran en termins de producto interior bruto nominal, y o esportador mas gran
y o segundo importador mas gran de biens. A suya moneda nacional ye l'euro, que
sustituyó a o marco alemán.

Debito a la localización cheografica d'Alemanya en o centro d'Europa y a suya
historia como rechión no unificata y habitata por destintas tribus y mas tardi
por quantos chicotz estatos, o nombre d'Alemanya ha pasato a las destintas
luengas d'una u atra forma. En cheneral son tres as formas ta o nombre d'o
Estato en as destintas luengas d'o mundo:

O nombre d'a tribu d'os alamans proviene d'o protochermanico Alamanniz que puet
tener dos significatos d'a derivación d'o prefixo Al-. Si Al- significa "totz",
allora o nombre significa "totz os hombres", una alusión a lo feito de que a
tribu yera una confederación de quantos grupos. Si Al-, d'atra man, proviene d'o
latín alius, "atros" u "os atros", allora o nombre significa "foranos" u
"hombres estranchers".

Alemanya ye o sieteno país mas gran en superficie d'Europa, y o quatreno d'a
Unión Europea. O territorio d'Alemanya tien una superficie total de 357.021 km²,
d'os qualos 349.223 km² son superficie terrestre y 7.798 son lacos, ríos y atras
masas d'augua; i destacan o Laco de Constanza y o Müritz. O punto mas alto se
troba en os Alpes, o Zugspitze, de 2.962 m. O territorio ye trescruzato por
beluns d'os ríos mas grans d'Europa como lo Rin, o Danubio y l'Elba. A mayor
parti d'os ríos d'Alemanya corren enta o norueste y desembocan en a Mar d'o
Norte, excepto lo Danubio, que fluye enta l'este. D'atra man, o río más importat
ye o Rin. Naixe a lo centro-este de Suiza y fluye enta l'ueste por meyo d'o Laco
de Constanza (Bodensee) y dimpués enta o norte dica la Mar d'o Norte.

Debito a la suya localización, Alemanya tien mugas con mas estatos europeus que
no pas atro estato d'o continent. Muga a lo norte con Dinamarca, a l'este con
Polonia y a Republica Checa, a lo sud con Austria y Suiza y a l'ueste con
Francia, Luxemburgo, Belchica y os Países Baixos.

A mayor parti d'Alemanya tien un clima templato; i predomina l'aire humedo
d'occident. O clima ye moderato gracias a la Corrient Noratlantica, a sección
norte d'a Corrient d'o Golfo. Ista corrient d'augua calienta la Mar d'o Nord.
Por tanto, lo clima d'o norueste ye ocianico. A precipitación ye mayor mientres
os veranos en ista zona; os hibiernos son mas calurosos que no pas en atras
rechions alemanas y os veranos son frescos. A l'este, o clima ye más
continental; os hibiernos pueden estar muit fredos y os veranos muit calurosos.
O centro y o sud son arias de transición, variando os suyos climas de
moderadament oceanico a continental.

L'Estato conoixito hue como Alemanya estió reunificató como estato-nación en
l'anyo 1871, con a creación de l'Imperio Alemán, o Reino de Prusia yera o
miembro más gran.

O 28 de chunio de 1914 un terrorista serbio de Bosnia-Herzegovina fa un atentato
en Sarajevo en o que muere o prencipe hereu d'o Imperio Austro-hongaro, estando
o principio d'un conflicto que encomienzó a primera Guerra Mundial. l'Imperio
alemán fa parti d'as Potencias Centrals que estioron derrotadas en un d'os
conflictos o más sangriento d'a historia. L' 11 de noviembre bi ha un armisticio
con Alemanya, a suya dureza ye citata a sobent como uns d'os factors que
facioron que o nazismo s'heba estendillato por o país antís d'a Segunda Guerra
Mundial.

Dimpués d'a redota d'o Imperio alemán en a Primera Guerra Mundial se reunió en a
ciudat de Weimar l'Asambleya Nacional de Weimar, ta elaborar una nueva
Constitución t'Alemanya, a dita Constitución de Weimar, que fue aprebata o 31 de
chulio de 1919 y dentró en vigor o l'11 d'agosto d'ixa mesma anyada dimpués
d'estar sinyata por o primer president, Friedrich Ebert. Se conoix a o rechimen
politico que establió ista Constitución con o nombre d'a ciudat a on se i reunió
l'Asambleya, ye decir, Republica de Weimar.

A Republica de Weimar estió o primer rechimen democratico d'a historia
d'Alemanya, encara que mientres a suya existencia bi habió muitas tensions y
luitas politicas prevocatas por a extrema dreita, plegando a una situación greu
como conseqüencia d'a Gran Depresión. Quan plegó a o poder Adolf Hitler o 30 de
chinero de 1933, no abolió legalment a vichencia d'a Constitución, encara que
s'apreboron mesuras que de facto facioron desapareixer a democracia en o país,
establindo-ie una dictadura que se conoix con o nombre de Tercer Reich.
Legalment, a Constitución de Weimar no s'abolió dica rematar a Segunda Guerra
Mundial.

Dimpués d'a Primera Guerra Mundial, o resentimiento alemán por as condicions que
s'imponioron a o país en o Tractato de Versailles, amás d'a crisi economica
(crack de 1929) facioron posible que o Nationalsozialistische Deutsche
Arbeiterpartei d'Adolf Hitler plegase ta o poder en 1933, proclamando o dito
Tercer Reich, rematando asinas con o periodo democratico que estió a Republica
de Weimar y establindo una dictadura basata en o nazismo. Hitler portó o país ta
una militarización y una espansión territorial a costa d'os suyos países vecins,
anulando parcialment as clausulas d'o Tractato de Versailles, encara que ista
politica remató en una guerra ubierta contra as atras nacions. Antiparte, o
rechimen politico nazi fació importants crimens de guerra y crimens contra a
Humanidat.

L'1 de setiembre de 1939, a Wehrmacht alemana invadió Polonia, prencipiando
asinas a Segunda Guerra Mundial, dica 1945. En os primers anyos d'a guerra,
Alemanya con os suyos aliatos, as Potencias de l'Eixe, ocuporon Europa (menos o
Reino Unito y a Unión Sovietica), pero dende 1943 o poderío de l'Exercito Royo y
o poderío industrial estatounitense redotoron a o nazismo, rematando con a
ocupación d'a capital d'o Reich por as tropas sovieticas en a dita batalla de
Berlín y en a rendición d'o país a os Aliatos.

En 1945, dimpués d'a Segunda Guerra Mundial, Alemanya fue dividita en zonas
d'ocupación melitar, ta cada país principal d'os Aliatos: Estatos Unitos, Unión
Sovietica, Reino Unito y Francia.

O 29 de mayo de 1949, a Zona d'ocupación melitar estatounitense, a Zona
d'ocupación melitar britanica y a Zona d'ocupación melitar francesa s'unioron,
ta creyar a Republica Federal Alemana.

En octubre de 1949, a partir d'a Zona d'ocupación melitar sovietica se creyó a
Republica Democratica Alemana, con un sistema de preponderancia politica d'o
comunismo.

Mientres a Guerra Fría, Alemanya Occidental fació parte d'a OTAN, y a Republica
Democratica Alemana, d'o Pacto de Varsovia.

O 9 de noviembre de 1989, as autoridatz d'a Republica Democratica Alemana
abrioron a o paso d'os suyos ciutadans o Muro de Berlín, y o 3 d'octubre de 1990
Alemanya Occidental absorbió a l'antiga RDA, ta formar l'actual Alemanya, en un
proceso politico conducito por o canceller d'a RFA Helmut Kohl.

Alemanya se divide administrativament en 16 estatos federals ditos Bundesländer
(Bundesland en singular). Os bundesländer se dividen en 439 districtos (Kreise)
y ciudatz (Kreisfreie Städte), conformando asinas a estructura administrativa
d'o país.

L'esporte ye una parti important d'a cultura y d'a vita d'os alemans, seguntes a
Federación Alemanya d'esportes Olimpicos (DOSB), que tién mas de 27 milions
d'asociatos. A tercera parte d'a población d'o país face bell esporte en un club
o asociación esportiva en as mas de 2.400 que bi ha en as mas de 200.000
instalacions que tién o país.

Bells ciudatz d'Alemanya estioron as seus de bells d'os escaicimientos
esportivos mas importants d'o mundo como os Chuegos Olimpicos de Berlín 1936, os
de Múnich 1972 y os Chuegos Olimpicos d'hibierno de 1936 en
Garmisch-Partenkirchen.



https://an.wikipedia.org/wiki/Archentina

A Republica Archentina (República Argentina en castellán) ye un estato d'America
d'o Sud. Muga a lo norte con Bolivia y Paraguai, a l'este con Brasil, Uruguai y
l'Ocián Atlantico, y a l'ueste con Chile, país con que comparte o sud d'a
cordelera d'os Andes. A capital d'o país ye Buenos Aires y as ciudatz más
importants en son Cordoba, Rosario, Mendoza, Santa Fe y La Plata.

Archentina ye o segundo país más gran en superficie d'o subcontinent
sudamericán, dimpués de Brasil, y o ueiteno más amplo d'o mundo, con una
superficie de 2.766.890 km², encara que reclama amás 969.464 km² de l'Antartida
Archentina, en conflicto con os territorios reclamatos por Chile y o Reino
Unito. Archentina tamién reclama a sobirania d'os territorios britanicos d'as
Islas Malvinas y as Islas Cheorchias d'o Sud y Sandwich d'o Sud.

A suya población ye de 38.592.150 habitants (2005) y tien una densidat de
población de 14 hab/km².

A parabra Archentina proviene d'o latín argentum que significa archent. Ya dende
epocas de Pedro de Mendoza ta referir-se a la rechión d'o Río d'a Plata,
s'emplegaban os nombres de Gobernación d'o Río d'a Plata y Provincias d'o Río
d'a Plata.

O río que da o suyo nombre a lo virreinato, ye o mesmo que en 1516 Juan Díaz de
Solís clamó Mar Dulce, dito tamién Río de Santa María y Río de Solís. Os
portugueses lo clamaban Río de Prata a causa d'os rumors que deciban que
existiban de metals preziosos, y que finalment s'imposó como Río d'a Plata (Río
de la Plata en castellán).

A latinización d'o nombre apareixió en un atlas venecián de 1526, y dimpués
Martín del Barco Centenera, miembro d'a expedición de Juan Ortiz de Zárate,
imitando a Ercilla con a suya L'Araucana, publicó en 1602 un luengo poema d'a
historia d'o Río d'a Plata y d'os reinos de Perú, Tucumán y d'o estato de
Brasil, baixo lo titulo La Archentina en o que se deciba a lo territorio d'o Río
d'a Plata L'Archentino (El Argentino en castellán).

O territorio archentín se situa entre a cordelera d'os Andes y l'Ocián
Atlantico. O país puet dividir-se en tres arias cheograficas clarament
diferenciatas:

A lo noreste y o centro-este d'o país, se i troban os ríos más importants que
corresponden a la Cuenca d'a Plata, a tercera cuenca más gran en amplaria d'o
hemisferio occidental, formata por os ríos Paraguai, Bermejo, Colorado, Uruguai,
y o más luengo, lo río Paraná. Os ríos Uruguai y Paraná se conectan y forman o
estuario d'o Río d'a Plata, o más gran d'o mundo, que desemboca en l'Ocián
Atlantico. O territorio que se troba entre os dos ríos, antis d'unir-se se
conoixe como a Mesopotamia.

Archentina tien 4.665 kilometros de costa. L'aria de l'Ocián Atlantico sobre a
plataforma continental ye muit ampla, y se conoixe localment como a mar
Archentina. Se i troban importants recursos pesquers y petroliers. L'alternancia
entre as corrients fredas de l'Antartida y as calidas de Brasil premiten que as
temperaturas costeras no baixen de traza uniforme con l'aumento d'a latitut. A
costa meridional d'a Tierra de Fuego forma o estremo norte d'o Pasache de Drake.

A zaguera dictadura, que prencipió en l'anyo 1976, inició a suya cayita con a
redota d'Archentina en a Guerra d'as Malvinas, y en 1983 se facioron eleccions
democraticas. Raúl Alfonsín, o primer president democratico dimpués d'a
dictadura, s'enfrontinó con diversos retos, encluyindo-ie un debantamiento
melitar, y renunció seis meses antis d'a fin d'o suyo periodo de mandato. Carlos
Ménem fue designato president, y dimpués d'una reforma constitucional, consiguió
estar reesleito por un periodo de quatre anyos más, dica 1999, calendata en a
que Fernando de la Rúa fue esleito, estando a primera transición pacifica en
muitas decadas.

A Constitución archentina de 1853, reformata substancialment en 1994, estableixe
una deseparación de poders definita adintro d'un sistema presidencialista. O
poder executivo lo tien o president, esleito con o vicepresident por un periodo
de quatre anyos con a posibilidat de reelección. A potestat lechislativa ye
exercita por o Congreso d'a Nación (Congreso de la Nación, en espanyol),
composato por o Senato, con 72 miembros, y a Cambra de Deputatos (Cámara de
Diputados) con 257 miembros. O poder chudicial recaye sobre a Cort Suprema de
Chusticia.

Os partitos politicos más grans d'Archentina son o Partido Justicialista (PJ),
un partito d'orichen peronista, y a Unión Cívica Radical (UCR), establita en
1890.

Territorialment Archentina ye organizata en 23 provincias y a Ciudat Autonoma de
Buenos Aires que ye a capital d'a federación. As provincias tienen totz os
poders que no han estato explicitament delegatos a lo gubierno federal en a
constitución nacional. As provincias s'encargan d'impartir chusticia, de
chestionar os afers relacionatos con l'amostranza primaria y d'asegurar o
rechimen municipal.

As provincias archentinas s'organizan internament en un sistema congresual,
esleyindo os representants d'o poder lechislativo y o gubernador d'a provincia
(poder executivo) de manera separata. Teoricament, o president d'Argentina tien
a facultat d'intervenir en as provincias t'asegurar-ne a forma republicana de
gubierno u ta esfender o territorio d'as invasions estrancheras, encara que en a
practica ha intervenito en diversas ocasions melitarment u en casos en que o
gubierno provincial ha estato acusato de corrupción.

A mayoría d'as provincias d'o centro y norte d'o país son anteriors a la
creyación d'Archentina como estato independient (ye decir, ya feban parti d'os
virreinatos espanyols de Sudamerica). Manimenos, as provincias con presencia
significativa d'amerindios u con una baixa población yeran territorios nacionals
administratos por o Gubierno federal antis de convertir-se en provincias
autonomas. O zaguer territorio en convertir-se en provincia ha estato Tierra d'o
Fuego, Antartida y Islas de l'Atlantico Sud, qui lo fació en 1991.

Dica 1825, epoca en que as Provincias Unitas d'o Río d'a Plata prencipioron a
emplegar oficialment o nombre d'"Archentina", a Provincia Oriental (que en 1829
se convertirba en a Republica Oriental d'Uruguai) y a provincia de Tarija (que
dimpués ferba parti de Bolivia) yeran provincias constitucionals archentinas.

A mayoría d'os inmigrants europeus, que plegoron t'Archentina especialment entre
a Primera y a Segunda Guerra Mundial) s'establioron en as ciudatz, as qualas
ofreixeban fainas, educación y atras oportunidatz ta ingresar en a clase meyana.
Os treballadors agricolas tamién s'establioron en as grans ciudatz, especialment
en Buenos Aires que ha centralizato lo creiximiento d'o país. Dende os anyos
1990, muitos lugars rurals han estato despoblatos debito a l'abandono d'o
servicio ferroviario y a importación masiva de productos importants baratos que
han reemplazato a los productos locals producitos a chicota escala, en dentrar
en servicio o sistema de convertibilidat que manteneba la valor d'o dólar
estatounitense artificialment baixo. Hue en día un tercio d'a población total
d'o país vive en l'aria metropolitana de Buenos Aires, tamién conoixita como o
Gran Buenos Aires. As siguients son as arias metropolitanas con una población
superior a lo millón d'habitants:

O castellán ye a luenga oficial d'Archentina a nivel nacional. Pero, en 2004, a
provincia de Corrientes declaró a cooficialidat d'o guaraní en l'amostranza y en
os actos de gubierno. En as comunidatz indichenas se parla tamién o quechua,
l'aimara y o mapudungun (a luenga d'os mapuches). Tamién se parlan muitas
luengas d'orichen europeu (ruso, dialectos italians y hebreus, alemán, etc.) en
as grans ciudatz.

Os esportes mes populars son o fútbol, y o baloncesto anque tamién son muito
practicatos atros como o rugby, o tenis, l'atletismo, o hockey hierba, o hockey
sobre patins y voleibol. En a zona d'a Cordillera d'os Andes son populars os
esportes d'hibierno.



https://an.wikipedia.org/wiki/Espanya

O Reino d'Espanya ye un estato miembro d'a Unión Europea (UE) situato en o
sudueste d'Europa, aon que ocupa 6 setenas partis d'a Peninsula Iberica, que
comparte con Portugal. Tamién poseye partis d'o suyo territorio en a mar
Mediterrania (as islas Balears), en l'Ocián Atlantico (as islas Canarias),
asinas como dos enclaus en o norte d'o continent africán (as ciudatz autonomas
de Ceuta y Melilla) y o enclau de Llívia en os Pireneus franceses.

En o suyo territorio peninsular tien mugas terrestres con Francia, a on se troba
o enclau de Llívia y o Prencipato d'Andorra en o norte, con Portugal en l'ueste,
asinas como con a colonia britanica de Chibraltar en o sud. En os suyos
territorios africans, muga por tierra y mar con Marruecos.

Antimás, tien atra serie de distritos y posesions menors no continentals como as
islas Chafarinas, o Penyón de Vélez d'a Gomera y as islas d'o Penyón
d'Alhucemas, totz debant d'a costa de Marruecos; asinas mesmo, reclama a
soberanía d'o isleta Prexil, hue litigato con Marruecos, sin estar posesión
oficial de denguno d'os dos. A isla d'Alborán, as islas Columbretz y una serie
d'islas y isletas debant d'a as suyas costas completan os suyos territorios.

Se mantién tamién o pleito por a soberanía d'o penyón de Chibraltar con o Reino
Unito, de vez que Portugal no reconoixe a soberanía espanyola sobre a comarca
pacense d'Olivença.

O nombre d'Espanya deriva d'Hispania, nombre latín con que os romans designaban
cheograficament a o conchunto d'a Peninsula Iberica. Hispania ye alavez una
adaptación d'o nombre en griego emplegato por Artemidoro d'Efeso (sieglo I aC),
autor d'o más antigo mapa d'occident en que se describe a Hispania romana.

Os ibers estioron os primers pueblos de qualos se sabe que ocuporon a peninsula
Iberica. Se sabe que heba poblacions proto-iberas, por restos arqueolochicos. Os
griegos y fenicios estioron os que deixoron os primers escritos, anque no nunca
tenioron contacto con ells. Os vascons serían d'ista categoría. Actualment, os
ibers son definitos por os suyos rasgos culturals.

Espanya ye establita como una monarquía parlamentaria dende a fundación d'a suya
Constitución en 1978. As ditas Altas Institucions d'o Estato son:

A suya función ye d'articular os poders d'o Estato (executivo, lechislativo y
chudicial) y equilibrar-ne as relacions de poder.

Os partitos politicos y coalicions que actualment tienen representación en o
Congreso u o Senato son, por orden alfabetico:

Os partitos politicos y coalicions presents nomás en concellos u parlamentos
autonomicos en l'actualidat, antiparte d'os debant ditos son:

O estato, seguntes a Constitución vichent en l'actualidat (Constitución
espanyola de 1978) , ye una nación, formada devez por nacionalidatz y rechions.
Os oríchens d'o estato espanyol pueden trobar-se en a unión matrimonial d'os
reinos medievals de Castiella y Aragón —formatos por a unión dinastica u
conquiesta d'atros reinos anteriors— en zaguerías d'o sieglo XV en tiempos d'o
reinato d'os Reis Catolicos, quan se produz a unificación politica, que remata
con a unión d'o Reino de Navarra, o Reino Nazarí de Granada y atros territorios.
Un prencipio d'unificación institucional posterior ocurre en o reinato de Felipe
V, que creya una forma d'estato centralizata que se mantién dica la vichent
Constitución.

O estato se divide en 17 Comunidatz Autonomas y 2 Ciudatz Autonomas que ye una
organización analoga a la d'os estatos federals. Poseyen un amplo ran
d'autonomía, poders lechislativos, de presupuesto, administrativos y executivos
en as competencias exclusivas que o estato central guarancia a cada comunidat a
traviés d'un Estatuto d'autonomía.

Cada comunidat autonoma se divide en una u quantas provincias, fendo un total de
52.

Situata en Europa Occidental, ocupa la mayor parti d'a Peninsula Iberica y,
difuera d'ella, dos archipielagos (o d'as Islas Canarias en l'Ocián Atlantico y
o d'as Islas Balears en a Mar Mediterrania) y dos ciudatz, Ceuta y Melilla, en o
norte d'Africa.

En amplaria territorial (superficie) ye o tercer país d'Europa (excluita Rusia),
por dezaga d'Ucraína y Francia, y o segundo mayor d'a Unión Europea.

As mugas fisicas d'Espanya son, prencipalment, as d'a Peninsula Iberica, adintro
d'a que muga con Portugal: iste estato y l'Ocián Atlantico a l'ueste, a Mar
Mediterrania a l'este, o estreito de Chibraltar a lo sud y os Pireneus, chunto
con o Golfo de Vizcaya y o Mar Cantabrico a lo norte.

Os prencipals sistemas monterizos son: Pireneus, Sistema Iberico, Carpetana,
Oretana ye Cordeleras Beticas (Sozbetica y Penibetica). O Teide ye o pico mas
alto d'Espanya, estando-ne a suya altaria de 3.718 metros.

Con un PIB de 798.672 millons d'euros (2004) y una renta per capita de 22.690
dólars estatounitenses (2004), Espanya ye una d'as grans economías europeas y a
ueitena mundial. L'asperanza de vida d'a suya población ye entre as 3 mas altas
d'o mundo y a mortalidat infantil se troba entre as mas baixas.

Espanya contaba con una población humana de 40.499.791 habitants a l'1 de
chinero de 2000, 45.116.894 habitants a l'1 de chinero de 2007. En 2003 acullió
lo 50% d'a inmigración extracomunitaria enta la UE, sobretot de ciudadans en
situación ilegal magrebís, subsaharianos y latinoamericáns. A sociedat espanyola
concara en l'inte os desafíos cheneratos por as dificultatz d'asimilación y
integración d'ixos treballadors.

As arias metropolitanas que teneban más de 300.000 habitants en 2003 son as
siguients:

Antiparte d'as festividatz nacionals, cada Comunidat Autonoma tien dos dias
festivos, y cada municipio, atros dos más, estando en total 15 as fiestas
oficials en Espanya.

O esporte mes popular ye o futbol, a suya selección de futbol estió campiona en
2010 d´a copa d´o mundo. A liga espanyola ye clamata por motivos comercials liga
BBVA y os suyos equipes mes importants son o Real Madrit y o Barça.

Tamién ye popular a suya liga de baloncesto mes important, a liga ACB. Os suyos
equipes mes importants son Real Madrid, Regal Barça y Laboral Kutxa entre atros.



https://an.wikipedia.org/wiki/Chap%C3%B3n

Chapón (en chaponés Nippon/Nihon 日本, significato literal: "l'orichen d'o sol")
ye un país d'Asia formato por un archipielago situato entre l'ocián Pacifico y a
Mar d'o Chapón, a l'este d'a peninsula de Coreya. Conoixito como "a Tierra d'o
Sol Naixient", o Chapón ye actualment una potencia economica con tretze sieglos
d'historia y una cultura mui marcata.

O nombre oficial d'o país ye Nihon-koku, u Nippon-koku (日本国), que significa
"Estato de Chapón". A suya población ye de 127.110.047 habitants (2015) en una
superficie de 377.835 km², con una densidat de población de 336,3 hab/km². A
mayor ciudat d'o país por o suyo numero d'habitants ye a ciudat de Tokio, que ye
amás a suya capital. A suya aria metropolitana ye a mayor d'o mundo, con mas de
30 milions d'habitants.

Chapón ye formato por mas de 3.000 islas, d'as qualas as mas grans son Honshu,
Hokkaido, Kyushu y Shikoku, que representan un 97% d'a superficie total d'o
país. A mayoría d'as islas son montanyosas u vulcanicas; o punto mas alto de
Chapón, o Mont Fuji ye un vulcán.

Politicament, o país ye una monarquía constitucional, estando l'actual emperador
Akihito, y o primer menistro Yoshihiko Noda. Chapón ye miembro de Nacions
Unitas, d'o G8, d'o G4 y d'o Foro de Cooperazión Economica Asia-Pacifico.

En aragonés, a parola "Chapón" ye un exonimo que no existe en a luenga
chaponesa. Os nombres chaponeses ta o país son Nippon (にっぽん) y Nihon (にほん), y os
dos s'escriben en kanji como 日本. O nombre chaponés de Nippon s'emplega
oficialment y en a emisión d'o papel moneda. Nihon ye un termin mas casual, y o
mas emplegato en la parla cotidiana.

Tanto Nippon como Nihon significan literalment "l'orichen d'o sol" y por tanto a
sobén se traducen como "país d'o sol naxient". Ista denominación apareixió a
partir d'a correspondencia imperial con a dinastía chinesa Sui y fa referencia a
la posición oriental de Chapón respective a China.

O nombre aragonés de Chapón plegó dica Occident por as rotas de comercio.
L'antiga parola d'o chinés ta Chapón, quedó rechistrata por Marco Polo y yera
Cipangu. En o xangainés actual (un dialecto chinés wu) a pronunciación d'os
kanji 日本 ye Zeppen. A parola antiga ta Chapón en malaisio ye Jepang (en a
ortografía moderna Jepun), un amprén d'o chinés. Os mercaders portugueses
troboron ista parola en Malaca en o sieglo XVI, y se creye que els serían os
primers en lebar-ne una variant a Europa.

Chapón ye un país insular constituito por mas de 3.000 islas localizatas en
l'ocián Pazifico d'o norte en Asia. As tres islas principals, de norte a sud,
son Hokkaido, Honshu (a isla principal), Shikoku y Kyushu. As islas Ryukyu, que
incluyen a isla d'Okinawa, son una cadena d'islas a lo sud de Kyushu. Totas se
conoixen com l'archipielago chaponés.

Arredol d'un 70 u 80% d'o terreno ye forestal y montanyoso, no apto ta
l'agricultura ni os usos industrials a causa d'as costeras y as elevacions, o
riesgo de torrocatas causatas por tierratremos, a tierra blanda y as plebias
constants. Por ixo, a población se concentra notablement aman d'as costas, con
una densidat de población muit alta.

A causa d'a suya localización en o cinturón de fuego d'o Pacifico, sobre a unión
de tres placas tectonicas, Chapón tien tierratremos menors muito a sobén asinas
como actividat vulcanica. Bi ha habito diversos tierratremos acompanyatos de
tsunamis cada sieglo.

O clima de Chapón ye templato, pero varía muito de norte a sud. As
caracteristicas cheograficas de Chapón lo dividen en seis arias climaticas
principals:

A población de Chapón en 2006 yera de 127,4 millons. Chapón tien una d'as
esperanzas de vida mas altas d'o mundo, de 81,25 anyos. Manimenos, a población
chaponesa ye aviellindo-se a escape, efecto d'a disminución d'as altas tasas de
natalidat d'a postguerra. En 2004, arredol d'o 19,5% d'a población teneba mas de
65 anyos d'edat. Os cambeos en a estructura demografica han prevocato un gran
numero de problemas socials, especialment en o declive potencial d'a población
economicament activa y o incremento en os costes de bienestar social asociatos a
los plans de pensión publicos. Seguntes as tasas de creiximiento poblacionals
actuals, a población de Chapón baixará a 100 millons en 2050 y a 64 en 2100.

A sociedat chaponesa, dende o punto de gollata etnico, ye muit homochenia. As
minorias mas numerosas son os coreyans, chineses, filipins, peruans y
brasilenyos, asinas como os ainus, pueblo indichena de l'archipielago chaponés.
Mils de coreyans fuoron forzatos a emigrar a Chapón mientres a Segunda Guerra
Mundial, quan Coreya yera colonia chaponesa. Os que bi han permaneixito, no
tienen a ciudadanía chaponesa, encara que i pueden acceder, a sobén
s'enfrontinan a la discriminación. Os pueblos indichenas ainu y okinawa tamién
tienen un estatus social inferior; a mayoría d'os ainu s'han asimilato a la
cultura chaponesa, encara que beluns han mantenito a suya identidat en Hokkaido.

A ciudadanía chaponesa se recibe quan un miembro d'a familia rechistra un
naiximiento en o rechistro familiar d'a localidat. Naixer en Chapón no
necesariament da la nacionalidat chaponesa. Encara que bi ha minorias
monolingües que han residito muitas cheneracions en Chapón, i viven baixo o
estatus de residencia permanent, sin de recibir a ciudadanía chaponesa, encara
que tienen o dreito de recibir-la. As presonas d'ascendencia chaponesa que
naixen en estranchero tienen a ciudadanía si bell familiar rechistra lur
naiximiento en Chapón. Sindembargo, bells repatriatos no son consideratos
"autenticament" chaponeses, y beluns consideran que son descendients d'a casta
d'os burakumin, que se creye emigroron a los países sudamericans, y por tanto
son discriminatos por a resta d'a sociedat.

A luenga oficial de Chapón ye o chaponés. L'ainu, encara que ye una luenga
indichena de l'archipielago chaponés, ye quasi extinguita. O chaponés ye una
luenga aglutinativa que se distingue por o suyo sistema complexo d'honorificos
que reflexan a naturaleza cherarquica d'a sociedat chaponesa, en que as formas
verbals y bellas parolas indican o estatus relativo d'o fablant y d'a presona
que ascuita. O chaponés escrito ye una combinación de tres tipos de sistemas: os
caracters chineses conoixitos como kanji, 漢字, y dos sistemas silabicos,
hiragana, 平仮名, y katakana, 片仮名. L'alfabeto latín, u romanji, ローマ字, tamién
s'emplega en o chaponés contemporanio. Amás d'as luengas autoctonas (o chaponés,
l'ainu y o ryukyuense) bi ha diversas luengas d'as minorías etnicas d'o Chapón,
principalment o corián y o chinés.

A percepción chaponesa d'a relichión a sobén ye relacionata con a mitolochía, as
tradicions y ys actividatz locals. O confucianismo y o taoísmo han estato a base
d'o codigo moral y d'o shakai-tsunen (a ideya social común). A mayoría d'os
chaponeses profesan o xintoísmo (54%), u o budismo (40%), por tradición
familiar, u ta evitar conflictos con os estranchers relichiosos. Manimenos, a
mayoría no son ateus, a tendencia ha estato lo sincretismo. Ixo tien como
resultato que as familias celebren os rituals xintoistas, os estudiants recen
antis d'os examens escolars, bellas parellas se casen en as ilesias cristianas,
y os funerals se faigan en os templos budistas. Una minoría d'a población
profesa o cristianismo (0,7%), y atras relichions (4,7%) como lo xamanismo y o
islam. Dende o sieglo XIX muitas sectas relichiosas ditas orichinalment
shinkosyukyo u shinshukyo, han apareixito.

Os esportes tradicionals de Chapón son o sumo y as arts marcials, principalment
o judo, o kárate y o kendo.

Atros esportes populars son o béisbol, o fútbol con a establita d'un campionato
profesional dende 1992, l'atletismo con una gran tradición en a preba d'a
maratón, o golf y beluns esportes de motor.

O fútbol ye muito popular dende a establita d'a liga de fútbol profesional de
Chapón clamata J. Ligue, y actualment a suya selección nacional ye una d'as
millors seleccions de fútbol d'Asia.

Entre os eventos esportivos que bi han estato organizatos en Chapón destacan os
Chuegos Olimpicos de 1964 celebratos en a ciudat de Tokio, os Campionatos d'o
Mundo d'Atletismo de 1991 organizatos en Tokio y os de 2001 en Osaka y a
coorganización d'a Copa Mundial de Fútbol de 2002 chunto a Coreya d'o Sud. Será
a seu d'os Chuegos d'a XXXII Olimpiada d'a era moderna en l'anyo 2020..



https://an.wikipedia.org/wiki/Reino_(bioloch%C3%ADa)

En biolochía, un reino ye quasi lo nivel més alto d'a clasificación taxonomica
d'os organismos, y dende la imposición d'o Sistema d'os Tres Dominios ye la
clasificación propia só que d'os eucariotas. Actualment o solo taxón superior a
os reinos ye lo dominio. Per debaixo d'os reinos se troban os filos a dintro d'o
reino animal y d'o reino protista, y as divisions a dintro d'as plantas e d'os
fongos.

En a suya obra Systema Naturae, d'o 1735, Carl von Linné establió dos reinos
d'as "cosas vivas": Animalia ta os animals y Vegetabilia ta as plantas. Linneu
tamién reculló sobre os minerals, os quals dividió en un tercer reino:
Mineralia. A dintro d'os reinos animal y vechetal, Linneu ya i cuaternó os
organismos en filos y divisions.

Quan se miraba de clasificar os organismos unicelulars que se conoixeban a par
d'alavez (totz eucariotas) s'habió de dividir a dintro d'os reinos existents: os
microorganismos móvils a dintro d'o filo Protozoa d'Animalia, y as algas a
dintro d'as divisions Protophyta y Tallophyta d'o reino Vegetabilia. De totas
trazas, muitas d'as formas que s'heban de clasificar no yeran garra facils de
posar, y muitas d'atras se cambeyoron d'un reino enta l'atro en os seguients
anyos per diferents autors; per eixemplo, as algas movils d'o chenero Euglena y
os fongos ameboides.

Como resultau ta ixe problema clasificatorio, o naturalista alemán Ernst Haeckel
desinyó una nueva clasificación, trencando l'anterior esquema de només que dos
reinos, y introduzindo-ie uno de tercer: os Protistas, ta meter-ie totz os
organismos unicelulars.



https://an.wikipedia.org/wiki/Departamentos_de_Francia

Os departamentos (en francés: départements) son as unidatz en que se trestalla
administrativament o territorio de Francia.

Francia tien 101 departamentos (5 en ultramar), agrupatos en 22 rechions, y cada
departamento se divide en districtos. Cada departamento tien a suya capital, que
ye asobén a ciudat con mayor población d'o departamento.

A división territorial de Francia en departamentos tien o suyo orichen en a
Revolución Francesa, quan os departamentos sustituyoron a l'antiga división en
provincias como un meyo politico de trencar con l'antiga administración d'o
Reino de Francia en o nuevo periodo republicán, creyando antiparte una
hierarquía administrativo-politica ta reprimir as sulevacions monarquicas.
Asinas a figura d'o prefecto, que ye a o cargo d'a prefectura en a capital d'o
departamento, no ye pas un cargo esleito, sino un representant politico d'o
Gubierno en un departamento, alto u baixo como o gubernador civil en as
provincias espanyolas.

Amás, ta trencar tamién a o ran d'o nombre con l'antiga división d'o país, y ta
eliminar reticencias de tipo rechional, o nombre d'os departamentos se creyó de
nuevas de raso, emplegando asobén o nombre d'o río u ríos prencipals que
trescruzaban o territorio de cada departamento.



https://an.wikipedia.org/wiki/Chile

A Republica de Chile ye un país situato en a estrimera sudueste d'America d'o
Sud, chunto a l'Ocián Pacifico. Muga a lo norte con Perú, a lo noreste con
Bolivia y a l'este con Archentina, deseparando-lo d'iste zaguer país a cordelera
d'os Andes. O país s'estendilla de norte enta o sud dende os 17º29'57'S dica os
56º32'S en una estreita francha entre os Andes y l'Ocián Pacifico, ocupando una
superficie de 756.950 km². A suya población ye de 15.980.912 habitants
(estimación de 2005), con una densidat de población de 20 hab/km².

Politicament, o país ye una Republica democratica presidencial, con capital en a
ciudat de Santiago de Chile, encara que o Congreso Nacional de Chile (o poder
lechislativo d'o país) tien a suya seu en a ciudat de Valparaíso. L'actual
President de Chile ye Michelle Bachelet.

A población chilena ye mayoritariament d'orichen mestizo, derivato d'a mezcla
racial entre os conquistadors espanyols y os pueblos aborichens, esdesvenita
fundamentalment mientres d'o sieglo XVII. A ista mezcla orichinal li se estió
adibindo, a meda que transcurreba o periodo colonial, una mayor cantidat de
sangre espanyola por o continuo afluyent migratorio espanyol, a la extinción d'a
población indichena en os territorios baixo domino espanyol por no haber
existito una convivencia pacifica entre espanyols y mapuches que faboreixeba o
mestizache con istos zaguers.



https://an.wikipedia.org/wiki/Arte

O termin art u arte procede d'o latín ARTEM. En l'Antigüidat se consideró l'arte
como a pericia y manya en a producción de qualcosa. En a Modernidat, manimenos,
empecipia a distinguir-se entre artesanía y bellas artes y entre artesán y
artista. Asinas, l'artesán practica as artes utils, s'adedica a fer obchectos
que tienen una clara utilidat. L'artista s'adedica a las bellas artes y os suyos
obchectos u practicas tienen un carácter ornamental, exprisivo u de reflexión
arredol d'a realidat social. En atras culturas ista distinción no existe.

A concepción moralista s'alazeta en o que l'arte ha d'estar a lo servicio d'a
moralidat, y se arriba a considerar encluso que ha de ser refusato tot arte que
no prometa avalues morals que se consideren adempribiables. O moralismo en
l'arte se remunta a Platón (sieglo IV aC), ta o que as tres ideyas alazetals a
las que debe aspirar o ser humán son a de Polideza, Bondat y Chusticia, hi
habendo entre ellas una intima relación.

En l'actualidat sigue viva la polemica sobre os efectos morals de l'arte y sobre
a lechitimidat u no de censurar l'arte por criterios morals y no esteticos.

Charles Batteaux (1474) estió lo inventor d'o termin "bellas artes", que aplicó
orichinalment a danza, estretalla, musica, pintura y poesía, adhibindo-ie
dimpués arquitectura y explicativa. Más tardi, a lista penarba cambeos seguntes
os diferents autors, que bi adhibirban u en quitarban artes.

Ricciotto Canudo, o primer teorico d'o cine, estió lo primer en calificar a o
cine como lo seteno arte en 1911.

Beluns consideran atras artes en a lista, como a televisión, a publicidat u os
vidiochuegos.



https://an.wikipedia.org/wiki/Samianigo

Samianigo (Sabiñánigo en castellán) ye un municipio aragonés d'a provincia de
Uesca, situato a 780 metros d'altaria en Sarrablo, en a comarca de l'Alto
Galligo, a 52 km de distancia de Uesca y tien una población de 9.883 habitants
(2014).

En o suyo termin municipal se troban buena parti d'as ilesias de Sarrablo, o
Museu Ángel Orensanz y Artes de Sarrablo y o Museu de Debuixo d'o Castiello de
Larrés.

Muga a lo norte con os municipios de Biescas y Yebra de Basa; a l'este con
Fiscal y Boltanya; a lo sud con o municipio d'As Penyas de Riglos; a lo sudeste
con a comarca d'o Semontano de Balbastro y a l'ueste con os municipios de
Candarenas, Chaca y Villanuga.

Samianigo ye situato entre a val d'o río Aurín y a cuenca d'o curso meyo d'o río
Galligo en a suya zona norte y entre Vallibasa y a Guarguera en a zona sud, es
decir, abarca dende las sierras interiors d'o Pireneu dica las exteriors,
pasando por a depresión meya, lo que fa que'n tienga una gran variedat
d'ecosistemas y paisaches que se combinan con a rica arquitectura popular y
relichiosa d'iste termin municipal.

Ye o mayor termin municipal de Uesca con os suyos 586,8 km² y o tercero d'Aragón
dezaga d'os de Zaragoza y Exeya.

A localidat de Samianigo fue fundata por os romans, amán de l'actual ubicación,
entre os ríos Galligo (d'as Galias) y Aurín (d'Aurum, por l'oro que se i
trobaba) fa ya más de 2000 anyos, en epoca d'Augusto.

Pareixe que o más probable ye que o suyo nombre vienga d'o cheneral román
Calvisio Sabino, a qui acomandoron a a pacificación d'a zona dimpués d'a
conquiesta romana. En un documento d'o sieglo II apareixe como Sabiniacum.

Más tardi en 1035 Samianigo s'encorpora a lo reino d'Aragón y ye allora quan
apareixe documentato como Savignaneco. Mientres a Edat Meya estió patrimonio d'a
Corona y no pas d'un sinyor feudal como atros lugars d'a redolada.

A la fin d'o sieglo XIX, Samianigo encara yera un chicot lugar con bellas 24
casas, qualos habitants viviban d'as suyas tierras y o suyo ganato. Quan a
carretera que puyaba ta o balneyario de Pandicosa y ta Biescas s'amilloró en
1881 y prencipioron a construir casas arredol d'ista a lo suyo paso por o lugar
de Samianigo. Asinas con a plegata d'a carretera y o ferrocarril en 1893,
prencipió a creixer o lugar y esdevinió una ciudat adedicata a los servicios.

En 1918 prencipioron a instalar-sen en o lugar industrias quimicas y de
l'aluminio aduyatas por a presencia d'o ferrocarril, as centrals electricas y a
situación cheografica. Gracias a istas empresas a población d'o lugar puyó dende
100 habitants dica quasi 10.000 en menos de 100 anyadas.

A lo prencipio d'o sieglo XX Samianigo yera un chicot lugar que nomás teneba 280
habitants. Con a plegata d'o ferrocarril y d'as industrias instalatas en o lugar
a población puyó muito debito a la plegata d'inmigrants venitos d'a resta d'a
val y sobretot de difuera d'Aragón.



https://an.wikipedia.org/wiki/Brasil

A República Federativa do Brasil ye o país mas gran de Sudamerica y o cinqueno
estato mas gran d'o mundo en termins d'amplaria territorial. A suya población ye
de 205.002.000 habitants en una superficie de 8.514.876 km² (ye decir, o 47% d'a
superficie total d'America d'o Sud), con una densidat de población de 22
hab/km². Encara que Brasil ye o cinqueno país mas poblato d'o mundo, ye tamién
uno d'os países con menor densidat de población, en estar semidesertica a mayor
parte d'o país.

Brasil tien zonas mugants con totz menos dos d'os países sudamericans, Chile y
Ecuador. Muga: a o norte con Venezuela, Colombia, Guyana, Surinam y Guayana
Francesa; a o sud con Archentina, Uruguai y Paraguai; a l'este con l'Ocián
Atlantico; y a l'ueste con Bolivia y Perú.

A capital nacional ye Brasilia, que sustituyó a Río de Janeiro en 1960.
Politicament, Brasil ye una Republica, estando l'actual president d'o país Dilma
Rousseff. Brasil declaró a suya independencia de Portugal o 7 de setiembre de
1822 formando o Imperio de Brasil, y Portugal reconoixió ista declaración
d'independencia o 29 d'agosto de 1825.

En estar una antiga colonia portuguesa, Brasil ye l'unico país d'America d'o sud
a on se charra o portugués, encara que tamién se charran luengas indichenas,
trobando-se muitas en situación de periglo. A relichión d'a mayor parte d'os
brasilenyos ye o Cristianismo catolico (ye o país con mayor porcentache
d'habitants catolicos d'o mundo), encara que tamién bi ha una important
presencia d'a Ilesia Evanchelica.

A ciudat brasilenya con mayor nomero d'habitants ye São Paulo, con una población
total de mas de 10 millons d'habitants; Rio de Janeiro, con mas de 6 millons;
Salvador, Belo Horizonte y Fortaleza, con mas de 2 millons; y Recife, Curitiba,
Belém, Porto Alegre, Manaus y Goiânia, totas con mas d'1 millón d'habitants.

A metat norte d'o país ye formata por a cuenca hidrografica d'o río Amazonas,
encara que a parte sud de Brasil fa parte d'a cuenca hidrografica d'o Río d'a
Plata, con os ríos Paraguai, Paraná y Uruguai. Antiparte, una parte d'as suyas
auguas fluvials desauguan en l'ocián Atlantico, que ye a muga oriental de
Brasil. A mayor altaria de Brasil ye o Pico da Neblina, con 2.993 metros
d'altaria sobre o ran d'a mar.

O territorio de Brasil se troba dividito administrativament en 26 estatos, amás
d'un Districto Federal.

L'esporte mes popular y practicato por a población de Brasil ye o fútbol, atros
esportes como o baloncesto, o voleibol, o futbol sala y l'automovilismo son
tamiém populars.

Brasil estió a seu d'a Copa Mundial de Fútbol de 1950 y a Copa Mundial de Fútbol
de 2014 y d'a Copa America de Futbol en as anyadas 1919, 1922, 1949, 1989 y será
a seu en o 2015.

A ciudat brasilenya de Rio de Janeiro será a seu d'os Chuegos Olimpicos de 2016.



https://an.wikipedia.org/wiki/Enciclopedia

Una enciclopedia ye una replega d'o conoiximiento humán. As enciclopedias pueden
estar chenerals, contenendo articlos sobre temas de totas as arias, u pueden
especializar-sen en un campo en particular (por eixemplo, una enciclopedia de
sciencia). Tradicionalment, a información ye ordenata alfabeticament por
parabras que describen os temas.

Muitos escritors de l'Antigüidat (como Aristótil) facioron intentos d'escribir
comprensivament sobre tot o conoiximiento humán. Manimenos John Harris a sobén
ye qui reculle o credito d'haber creyato l'agora familiar formato d'enciclopedia
en 1704 con o suyo Lexicon technicum. A venerable Encyclopaedia Britannica tenió
un inicio modesto; de 1768 a 1771 se publicoron tres volumens. A més famosa
enciclopedia antiga estió a Francesa Encylopédie, editata por Denis Diderot y
completata en 1772.

As enciclopedias, por a suya estructura de parabras y referencias creyatas, son
asabelo apropiatas ta tresladar os suyos contenitos d'o formato de libro a lo
formato d'ordinador. Primero porque ye prou fácil d'explorar y trobar lo que se
ye mirando, y tamién porque ye posible incluyir sonitos, vidios y atros
contenitos multimedia.

A enciclopedia más important d'Aragón ye a Gran Enciclopedia Aragonesa que en a
versión d'Internet ha más de 16.000 articlos



https://an.wikipedia.org/wiki/Segunda_Guerra_Mundial

A Segunda Guerra Mundial estió una guerra que duró dende 1939 a 1945 entre a
mayor parte d'os países independients en ixas calendatas, y en que habió
batallas en Europa, Asia, Africa, America y Ocianía, con batallas en tierra, mar
y aire. Dica hue, ye a guerra mas mortifera d'a Historia, con mas de 65.000.000
de muertos, en zifras conservadoras.

As prencipals batallas estioron en Europa, norte d'Africa y en o sector de
l'Ocián Pacifico.

A guerra s'inició o día 1 de setiembre de 1939 con a invasión de Polonia por o
Tercer Reich, encara que atros dicen que prencipió o 3 de setiembre, con a
declaración de guerra de Francia y o Reino Unito contra o Tercer Reich. T'atros,
prencipió en China en 1937 con o clamato Incident d'o puent de Marco Polo y a
invasión de China por o Chapón. T'atros encara, a Guerra Civil Espanyola en 1936
ye una d'as guerras predecesoras d'a Segunda Guerra Mundial, como l'anexión
d'Austria (Anschluss) y de Checoslovaquia en 1938 dimpués d'os ditos Pactos de
Munich.

A guerra remató o 2 de setiembre de 1945 con a rendición incondicional d'o
Chapón, y supuso a desaparición d'as ideyas politicas d'o nazismo en Alemanya,
d'o faixismo en Italia y d'o militarismo expansionista en o Chapón. Amás, anque
se creyó a Organización d'as Nacions Unitas, a Guerra Fría entre os Estatos
Unitos y a Unión Sovietica dividió Europa en as siguients 50 anyadas. Tamién dio
un empentón a un proceso de descolonización d'os territorios colonials europeus,
que rematarba en os anyos 1960. Tamién ye important porque en os clamatos
Chudicios de Nuremberg y en atros semilars s'asentoron os alazetz d'o Dreito
Penal Internacional.

A Segunda Guerra Mundial estió a primer gran guerra ideyolochica d'a historia, o
que explica d'una parte os variatos procesos de colaboracionismo con os ocupants
alemans u italians, d'atra parte a existencia d'una Resistencia alemana a o
nazismo en plena guerra y, en fin, la direción centralizata d'os partitos
comunistas d'Europa por o Partito Comunista d'a Unión Sovietica y o suyo papel
en contra d'a guerra dica a Operación Barbarroya (a invasión alemana d'a Unión
Sovietica) en 1941 y a favor d'a guerra contra o Tercer Reich dimpués.

Estió amás una guerra con prous crimens de guerra, comesos por totz os países,
encara que os prencipals crimens de guerra y crimens contra a Humanidat estioron
obra d'o nazismo, como os campos d'exterminio nazis, u o esterminio masivo d'a
población chitana, chodiga (Shoah) u eslava, u grupos de población como os
homosexuals, os Testimonios de Cheová u os disminuitos siquicos, amás d'atras
vitimas (como bells centenars d'aragoneses refuchiatos en Francia dimpués d'a
Guerra Civil Espanyola). O exercito chaponés estió responsable de fer mortaleras
en China u violacions sistematicas de mullers, un crimen tamién que l'Exercito
Royo cometió sistematicament dende a suya dentrada en territorio alemán en as
dos zagueras anyadas d'a guerra. Antiparte, a Luftwaffe alemana estió a primera
en bombardeyar poblacions civils, como en Londres u en Coventry (apareixió a
expresión coventrizar una ciudat) u Rotterdam, estioron a Royal Air Force
britanica y a United States Army Air Forces estatounitense os prencipals autors
de bombardeyos masivos con napalm en as ciudatz alemanas, como Hamburgo u
Dresde, y chaponesas, con o lanzamiento de dos bombas atomicas en Hiroshima y
Nagasaki, en o primer (y dica hue, unico) uso d'una bomba atomica contra
poblacions civils.

Ye difícil fer una relación exacta d'as causas d'a guerra, pero ye posible
recollir as causas prencipals, seguntes a mayor parte d'os historiadors, que se
remontan a os zaguers momentos d'a Primera Guerra Mundial.

En os zaguers intes d'a Primera Guerra Mundial, o Imperio alemán yera a o limite
d'as suyas posibilidatz melitars. O país yera acotolato dimpués de cinco anyadas
de guerra, encara que os melitars aplicoron a censura ta privar que a situación
melitar fuese conoixita en a retaguardia, incluyindo-ie o propio Gubierno civil.
O Exercito alemán ocupaba en ixas calendatas muitos territorios en Europa,
incluyindo partes de Francia y amás gran parte de Belchica.

O 27 de setiembre de 1918 l'Alto mando alemán, formato por Paul von Hindenburg y
Erich Ludendorff, pidió a o suyo Gubierno un armisticio inmediato con os
Aliatos, basato en as propuestas d'o president d'os Estatos Unitos Woodrow
Wilson, os clamatos 14 puntos. Asinas, o Gubierno alemán conoixió que a guerra
yera perdita, pero no pas encara a población civil.

Con os primers contactos entre os belicherants, os Aliatos desichioron a
modificación d'a estructura interna d'o rechimen politico alemán, pero os
melitars, con Ludendorff a o frent, s'oponioron, y Ludendorff dimitió d'o suyo
cargo, afirmando publicament que Alemanya ganaba a guerra pero que a traiduría
d'os civils imposibilitaba a vitoria. Naixeba asinas a falordia d'a punyalada
por a espalda, uno d'os elementos mitolochicos en o futuro d'o nazismo.

As primeras noticias d'a posible paz plegoron a Kiel, a seu d'a Kaiserliche
Marine, y o vicealmirant Reinhard Scheer decidió salir a combatir contra a Royal
Navy por zaguera vez, ta mantener a honor melitar de l'armata. Sindembargo, os
marineros, que ya conoixeban as noticias d'a paz, s'oponioron, en o clamato
motín de Kiel. O 4 de noviembre de 1918, os mariners formoron un Soviet,
liberoron a os presos y inicioron a revolución, cantando A Internacional. A
situación s'estenió a tota Alemanya, y o kaiser Guillermo II d'Alemanya abdicó.
O 9 de noviembre yera proclamata a Republica y o SPD, a socialdemocracia
alemana, formaba Gubierno, con a misión de negociar a paz con os Aliatos.

A insistencia de Francia en o revanchismo contra Alemanya fació que as reunions
d'as negociacions d'o Tractato de Versailles se fesen en o castiello de
Versailles, en o mismo salón d'os Mirallos an que se proclamó en 1871 o Imperio
alemán dimpués d'a redota de Francia en a Guerra Franco-prusiana. Francia heba
perdito en a guerra muitas vidas, y temeba a posibilidat de recuperación
d'Alemanya, por o que insistió en l'aprebación de reparacions de guerra, a pagar
por os alemans. Amás, os franceses ocuporon parte d'o territorio alemán, dica o
río Rin (a Renania), y bells territorios en a marguin dreita d'o río.

Alemanya, dimpués d'enronar-se o país con as luitas revolucionarias y con
l'albandono por l'Exercito alemán d'o frent de guerra, no teneba posibilidatz
d'esfensa, por o que sinyó o Tractato, por o que, seguntes as clausulas suyas, o
país cedeba importants territorios en Europa, amás de totas as suyas colonias en
Africa, Asia y Oceanía. Alemanya cedeba:

Atras clausulas d'o Tractato impediban que a Reichswehr, l'exercito d'Alemanya,
tenese mas de 100.000 soldatos, ni aviación melitar ni carros de combate, y o
servicio melitar obligatorio fue abolito. Se consideraba que Alemanya (y os
suyos aliatos, as Potencias Centrals) yeran os unicos responsables d'a guerra, y
Alemanya pagaría indemnizacions de guerra ta resarcir a d'atros países (Francia
en especial) por os danyos que heba provocato en a guerra, comprendidas as
pensions a os feritos y veterans de guerra.

Se firmoron atros tractatos con a resta d'os perdedors d'a guerra, con clausulas
pareixitas, encara que menos draconianas: o Tractato de Saint-Germain-en-Laye
con Austria (que perdió totz os territorios de l'Imperio Austro-Hongaro que no
yeran de luenga alemana); o Tractato de Trianon con Hongría; y atros con
Bulgaria y Turquía.

Tamién se prohibió a unificación d'Austria con Alemanya y o servicio melitar
obligatorio en Austria.

O 9 de noviembre de 1918, o deputado socialista Philipp Scheidemann proclamó a
Republica en o palacio d'o Reichstag en Berlín; dos horas dimpués, o socialista
Karl Liebknecht proclamó una Republica socialista; o mesmo día, o prencipe Maix
von Baden cedió os suyos poders como zaguer canciller d'o Reich a o socialista
Friedrich Hebert. I habió luchas entre os socialdemocratas moderatos y o
Spartakus Bund u Liga espartaquista, l'ala cucha d'a socialdemocracia, y Hebert
s'alió con o cheneral Wilhelm Groener, o sucesor de Erich Ludendorff como chefe
de l'exercito, ta reprimir a os espartaquistas y ta no reformar l'exercito
alemán. Asinas, o 23 de noviembre Hebert pidió aduya ta reprimir un motín en
Berlín, reprimito con violencia, y os espartaquistas y d'atros miembros de l'ala
cucha d'o Socialdemokratische Partei Deutschlands u SPD establioron un partito
comunista, o Kommunistische Partei Deutschlands u KPD (o suyo primer nombre
estió Kommunistische Partei Deutschlands (Spartakus Bund)).

Dende chinero dica chulio, bi habió en o país una luita contra os
espartaquistas, que proclamoron a Republica Sovietica de Bavera en Múnich. O 15
de chinero morioron asesinatos Rosa Luxemburg y Karl Liebknecht, y Hebert cedió
o chudicio por ista represión a os tribunals melitars, que dictoron sentencias
muy suaves. En a represión destacó o cheneral Walther von Lüttwitz (que en 1920
colaboró en un intento de golpe d'estato, o clamato Putsch de Kapp) y o suyo
Freikorps.

En istas condicions, parte d'a sociedat alemana (os sectors mas nacionalistas)
pensaba que o rechimen politico establito dimpués d'o Tractato de Versailles, a
Republica de Weimar, yera resultato d'una traiduría a o país por parte d'os
chodigos (beluns d'os politicos d'o rechimen republicán n'eran), d'os comunistas
y d'os capitalistas, coaligatos entre sí contra o pueblo alemán. Y que o
Tractato de Versailles y os suyos tractatos complementarios yeran a culpa d'a
situación d'Alemanya.

Asinas, a Organización Consul, un grupo d'extrema dreita, asesinó a o menistro
d'Asuntos Esteriors alemán, Walther Rathenau, o 4 de chunio de 1922, culpando-le
d'a suya aproximación a os Aliatos y d'os suyos orichens chodigos. D'atros
atentatos d'extrema dreita contra os moderatos enturbioron o clima politico, con
sublevacions comunistas en Turinchia, Hamburgo u Saxonia. O 8 de noviembre de
1923, Adolf Hitler se sublevó en Bavera, o territorio mas dreitán d'Alemanya, en
o clamato Putsch d'a Cervecería o Putsch de Múnich, en Múnich, reprimito
melitarment, anque estió o prencipio d'a carrera politica de Hitler y d'o suyo
Nationalsocialistische Deutsche Arbeiterpartei (Partito Nacional Socialista d'os
Treballadors Alemans u NSDAP).

D'atra parte, en Alemanya habió una crisi economica d'una magnitud no existente
antis, con una gran hiperinflación. O motivo estió que en 1923 no bi heban
recursos economicos ta pagar as indemnizacions fixatas en o Tractato de
Versailles, con a quala cosa o Gubierno alemán deixó d'abonar-las. O Gubierno
francés de Raymond Poincaré y o Gubierno belga ocuporon a rechión d'o Ruhr, a
rechión mas industrializata d'o país, que yera desmelitarizata, ta cobrar-se'n
as indemnizacions, y os meners declaroron una vada cheneral a petición d'o
Gubierno alemán, que pagaba os suyos salarios. A impresión masiva de billetz de
banco cheneró un proceso d'hiperinflación. O marco alemán pasó d'un cambeyo de
4,2 marcos por dólar estatounitense a 1.000.000 de marcos por dólar en agosto de
1923 y a 4.200.000.000.000 de marcos por dólar o 20 de noviembre: os precios
cambeyaban d'hora en hora y os treballadors cobraban cada dos días ta preservar
o suyo poder adquisitivo. As empresas alemanas favoreixeban a inflación, que
reduceba as suyas propias deudas. S'aprobó o plan Dewes, ta escalonar o pago
d'as indemnizacions, y en agosto de 1924 as tropas francesas y belgas
albandonaron o Ruhr.

En 1924, a primera mesura d'o nuevo canceller, Gustav Stresemann, con a
colaboración de Hjalmar Schacht, director d'o Reichsbank, y d'o menistro
d'Economía Hans Luther, estió establir una nueva moneda, o rentenmark, que
estabilizó a situación economica d'o país. Tamién s'estabilizó a situación d'a
politica exterior alemana con a suya admisión en a Sociedat de Nacions u a firma
d'un pacto de neutralidat con a Unión Sovietica, y s'albandonó a politica de
desarme impuesta por o Tractato de Versailles.

Sindembargo, o proceso hiperinflacionario anterior enrunó as clases meyas
alemanas, faciendo-las asinas mas receptivas a la propaganda politica
nacionalista, entre a quala destacaba ya o nazismo d'Adolf Hitler. A suya
propaganda destacaba as connexions entre os chodigos, os capitalistas y os
comunistas, profitando amás d'a tradición antisemita anterior en o país y en
Europa.

Ista situación de bonanza precaria desapareixió con a crisis de 1929, que enronó
totalment a economía alemana y ubrió a puerta a l'ascenso en as eleccions d'o
Nationalsocialistische Deutsche Arbeiterpartei d'Adolf Hitler, aliato con a
clase d'os industials alemans, con l'antiga aristocracia nostalchica d'o Imperio
alemán y con o president d'Alemanya, que en ixas calendatas yera Paul von
Hindenburg, l'antigo chefe de l'Exercito alemán mientres a Primera Guerra
Mundial.

Encara que a Primera Guerra Mundial estió prencipalment una guerra por motivos
nacionalistas, quasi belún d'os nacionalismos europeus logró en a guerra os
suyos obchectivos, como tampoco los logró o nacionalismo chaponés. O Tractato de
Versailles y os suyos tractatos complementarios no logroron asinas una autentica
pacificación d'as apetencias nacionalistas, que se radicalizaron politicament,
aliandose con a chicota burguesía enrunata por as crisis economicas d'as anyadas
20.

En beluns d'os países, o nacionalismo, derivato de raso en faixismo u como mero
rechimen autoritario, prenió o poder, por meyo d'eleccions u por meyo de golpes
d'estato, encara que en otros o sistema democratico se mantenió.

En Alemanya, dimpués d'a Primera Guerra Mundial y d'a suya redota en ixa guerra,
os sectors nacionalistas d'extrema dreita s'agruporon en os Freikorps, grupos
paramelitars armatos con protección y aduya de l'Exercito alemán (a Reichswehr),
primero contra os grupos de cucha radical y dimpués contra o mesmo rechimen
democratico incarnato por a Republica de Weimar, que alavez veyeba con
indiferencia (u mesmo con simpatía) as suyas accions. No estió dica 1923, con o
golpe d'estato d'o Putsch d'a Cervecería en Múnich, que a Republica fue
conscient d'o peligro que significaba a extrema dreita t'a supervivencia d'o
sistema democratico.

Con o chudicio contra Adolf Hitler y o suyo Nationalsocialistische Deutsche
Arbeiterpartei en 1924 por suya participación en o golpe chunto a Erich
Ludendorff, a figura politica de Hitler destacó en Alemanya, superando asinas o
suyo papel anterior como mero líder d'un partito politico con actuación
rechional restrinchita a Bavera. Prencipió asinas a suya competencia con atro
grupo d'extrema dreita, encara que menos radicalizato, o Stahlhelm, Bund der
Frontsoldaten, que preneba o suyo nombre d'o Stahlhelm, o casco d'acero d'os
soldatos alemans d'a Primera Guerra Mundial.

En 1925, mientres a suya estancia en prisión, Hitler redactó o suyo manifiesto
politico, o Mein Kampf, y estructuró o suyo partito como una formación
melitarizata, basata en o Sturmabteilung (SA) dirixito en primeras por Hermann
Göring y dimpués por Ernst Röhm y en a elite d'ista organización paramelitar, as
Schutzstaffel (u SS) dirixita por Heinrich Himmler, encara que dende 1923 dica
1926 estioron prohibitos en o país. Contactó tamién con grupos d'ideyolochía
semilar en o norte d'Alemanya ta expandir o suyo partito ta Prusia y Berlín.

En as eleccions anticipadas a o Reichstag d'o 11 de setiembre de 1930, por
primera vegata o Nationalsocialistische Deutsche Arbeiterpartei tenió buenos
resultatos, como tamién o Kommunistische Partei Deutschlands. Os dos partitos,
chunto con o Stahlhelm, Bund der Frontsoldaten paralizoron l'actividat
lechislativa d'a Republica de Weimar.

En 1931 o NSDAP dió atro paso mas, establindo o Frent de Harzburg con o
Stahlhelm, Bund der Frontsoldaten y atros grupos nacionalistas líderatos por
Franz von Papen y Hjalmar Schacht (futuros menistros nazis) y tenió 11,34
milions de votos en primera vuelta y 13,42 en segunda vuelta contra Paul von
Hindenburg (18,65 en primera y 19,36 en segunda vuelta), aduyato por os
centristas y os socialdemocratas, y Ernst Thälmann, candidato comunista (4,98 y
3,71 milions de votos).

Asinas, en as eleccions a o Reichstag d'o 31 de chulio de 1932, o NSDAP teneba
230 escanyos (de 608 deputados) y en as eleccions d'o 6 de noviembre de 1932
teneba 196 de 584 deputados. O Stahlhelm, Bund der Frontsoldaten teneba 37 y 52.

O 30 de chinero de 1933, Hitler accepta o puesto de canceller, encara que con a
condición d'a celebración de nuevas eleccions. O 4 de febrero de 1933, una d'as
suyas primeras mesuras ye a prohibición de bellos diarios d'ideyolochía
comunista u socialista. O 27 de febrero, bi ha un incendio en o Reichstag (o
incendio d'o Reichstag) por un choven comunista neerlandés, encara que hue se
creye que l'incendio estió obra d'os propios nazis. O 28 de febrero, hitler
dicta un decreto presidencial, o Reichstagsbrandverordnung, que reduce as
libertatz personals en o país, prohibindo o KPD y dando inicio a la detención
d'os opositors politicos. Como en as eleccions d'o 5 de marzo o NSDAP ni tien a
mayoría absoluta (nomás un 44% d'os escanyos), Hitler detiene a os deputados
comunistas, con a quala cosa ya teneba o 51% d'os escanyos. O 23 de marzo, o
Reichstag vota una ley que atorga plenos poders a Hitler. O 14 de chulio o
Nationalsocialistische Deutsche Arbeiterpartei esdevién o unico partito politico
legal en Alemanya. O 2 d'agosto de 1934 muere o president d'Alemanya, o mariscal
Paul von Hindenburg, y o puesto de president ye asumito por Hitler. Naixe
asinas, encara que no haiga estado proclamato nunca oficialment, o Tercer Reich.

Bulgaria, que dende a suya independencia a finals d'o sieglo XIX heba perdito
muitos territorios y que salió redotada d'a suya participación en as Guerras
balcanicas, prenió parte en a Primera Guerra Mundial chunto a las Potencias
Centrals ta intentar recuperar-los, y estió redotada de nuevo. O suyo
nacionalismo preteneba o control d'a rechión de Macedonia, a Dobrucha y partes
d'a Tracia, ocupatos por pueblos eslavos amanatos a os bulgaros.

Dimpués d'a guerra, en 1919, un Gubierno de cuchas, con Aleixandro Stamboliski
(Partito Campesín), prenió o poder y sinyó o Tractato de Neuilly con os Aliatos,
encara que Bulgaria perdeba seguntes o Tractato a suya salida ta'a mar Echea y
bells territorios en a Macedonia, ceditos a Grecia y a o nuevo país de
Yugoslavia. Stamboliski fue asesinato en un sangriento golpe d'estato
d'Aleixandro Tsankov (Unión Nacional) en 1923, golpe que contó con l'aduya d'o
rei Boris III de Bulgaria.

O nuevo Gubierno de Tsankov fue depuesto en 1934 por un golpe d'estato d'o
partito nacionalista, populista y conservador Zveno, tamién con refirme d'o rei
Boris, encara que Tsankov establió en 1932 un partito nacionalsocialista semilar
al Nationalsocialistische Deutsche Arbeiterpartei d'Adolf Hitler. Antiparte, o
Zveno yera amanato a o faixismo de Benito Mussolini.

Encara que en o sieglo XVI o Chapón teneba contactos comercials con os
prencipals países d'Europa, como Espanya, Portugal, Países Baixos, Reino Unito u
Francia, o shogun prohibió o cristianismo en o país, y tamién os contactos con
os europeus, restrinchitos a una unica zona comercial en a ciudat de Nagasaki,
ta comerciar con chinos y neerlandeses. A situación permaneixió asinas dica
1854, con a intervención melitar d'o comodoro estatounitense Matthew Perry, que
forzó manu militari l'acceptación por o Chapón d'a clamata Convención de
Kanagawa. Seguntes ista convención, Chapón cedeba tres puertos a o comercio
estatounitense, con extraterritorialidat ta os chudicios contra os europeus y
estatounitenses, aplicando-se o Dreito nacional en cuentas d'o Dreito chaponés.

En o Chapón, ista situación, que pensaban yera insoportable y humiliant, fació
que bi hese una reacción contra o poder d'o Shogunato Tokugawa. En noviembre de
1867, Yoshinovu Tokugawa, o zaguer shogun, cedeba o suyo poder, ubriendo asinas
paso a a clamata Era Meichi (u Periodo Meichi u Restauración Meichi).

En o periodo Meichi, o prencipal obchectivo d'o nuevo rechimen yera a
modernización d'o país. Apareixió a industria, desapareixió o feudalismo y a
casta d'os samurai se transformó ta una nueva clase industrial u ta un Exercito
chaponés unificato, modernizato y con armamento europeu. En 1885 s'establió o
yen como moneda unificata d'o país y s'adoptó o sistema metrico decimal y en
1894 bi heban en Chapón 3.380 km de vías ferrias. S'estudioron as constitucions
d'atros países ta adaptar-las a Chapón y s'invitó a o país a scientificos,
melitars y d'atros profesionals ya aduyar a modernizar-lo.

Tamién se firmó un tractato de mugas con o Imperio ruso y un acuerdo de
cooperación con o Imperio britanico.

En 1894 o Chapón ya heba incorporato parte d'o sistema de valors occidental,
incluyindo-ie o colonialismo, y atacó a China, en a Guerra Chino-Chaponesa, con
a quala cosa s'anexionó a isla de Formosa en 1895. En 1900 prenió parte con as
suyas tropas en a represión d'a clamata Revuelta d'os Boxers en China y o
Exercito chaponés dentró en Pekín con as tropas d'as potencias europeas.

En 1902, o Reino Unito firmó un acuerdo d'alianza con Chapón, ta frenar l'abanze
de l'Imperio ruso en a peninsula de Coreya y o norte de l'Ocián Pacifico. En
1904, os rusos, seguros d'a suya victoria, facieron que o Chapón lis declarase a
guerra, a clamata Guerra ruso-chaponesa. L'Armata Imperial Chaponesa y
l'Exercito Imperial Chaponés redotoron a o Exercito ruso, en batallas de gran
importancia como en a batalla naval de Tsushima u o setio de de Port-Arthur, a
prencipal base naval rusa en a mar Amariella.

Dimpués d'a redota rusa y d'a emerchencia de Chapón como una nueva potencia
melitar en Asia, Chapón ponió os suyos uellos en a suya expansión. Ta o norte ya
no yera posible, porque o territorio yera ocupato por o Imperio ruso; ta l'este
yeran os Estatos Unitos y ta o sud, en as Filipinas yeran os Estatos Unitos,
atra potencia en expansión. Asinas, l'acción imperialista chaponesa estió enta
China, en as costas d'a mar Amariella y Manchuria y ta Coreya.

En 1905 Chapón sinyó con o Reino Unito o Tractato de Portsmouth, acceptando os
britanicos una sustancial ampliación d'a potencia naval chaponesa. L'Armata
Imperial Chaponesa construyó modernos vaixiellos basatos en modelos occidentals.
En 1907 se sinyoron d'atros alcuerdos con Francia y con l'Imperio ruso.

En 1910 Chapón s'anexionó Coreya, que estió asinas a segunda colonia d'o país,
dimpués d'a isla de Formosa.

En 1912 morió l'emperador Meiji y Chapón, con o nuevo emperador, dentró en a
clamata Era Taisho, esdevenindo una potencia melitar important en puertas d'a
Primera Guerra Mundial.

En a Primera Guerra Mundial, Chapón fació parte d'os aliatos, declarando a
guerra a las Potencias Centrals o 23 d'agosto de 1914. Por a suya distancia d'os
frents de batalla, as tropas chaponesas no participoron en a guerra terrestre,
encara que sí en bellas accions contra as bases alemanas en China y en l'Ocián
Pacifico, amás d'a protección de convois navals con l'Armata Imperial Chaponesa
y d'o suministro de material melitar. Ta evitar o suyo aislamiento, China
declaró tamién a guerra a as Potencias Centrals.

Dimpués d'a guerra, en o Tractato de Vesailles, o Chapón s'apoderó d'as antigas
colonias alemanas en Asia y l'Ocián Pacifico, encara que no podió apoderar-se de
territorios chinos. Sí s'apoderó de bases en Manchuria que antis yeran de
l'Imperio ruso, aprofitando d'a situación causata por a Revolución rusa en o
país, dentrando en Siberia ta luchar contra l'Exercito Royo. Istos beneficios
pareixioron muy chicotz a os nacionalistas chaponeses, que se vulcoron en a
conquiesta de China, que yera en situación de desgubierno.

China, dimpués d'a proclamación d'a Republica por Sun Yat-sen en 1912 y a
participación d'o país en a Primera Guerra Mundial, dentró en una situación
caotica, y o país yera dominato por os clamatos sinyors d'a guerra, que
controlaban partis d'o país. Bi heba dos grupos politicos que intentaban
rendrezar a situación: o Kuomitang de Chiang Kai-shek, politicament conservador,
y o Partito Comunista Chino, líderato por Mao Cedong; istos dos grupos
s'enfrontoron entre sí y con os sinyors d'a guerra, con os chaponeses
aprofitando-se d'a situación, con a excusa de pacificar o país y protecher a os
ciudadans europeus y chaponeses.

Con a situación colonial en Coreya y con a intervención melitar en China, o
Gubierno chaponés preteneba tierras ta instalar colons chaponeses y amás,
extender a suya ideyolochía de superioridat racial d'os nipons en Asia, con o
corolario d'o suyo dreito a dominar tot o continent. Istas teorías preparaban a
lucha con Francia en as suyas colonias en Indochina, con o Reino Unito y a suyas
colonias en India y Malaisia, con os Países Baixos y as suyas colonias en
Indonesia y con os Estatos Unitos y a suya colonia en Filipinas. O Chapón
necesitaba totz istos territorios por as suyas materias primas y alimentos
(petrolio, caucho, roz...) ta mantener o suyo esfuerzo melitar en China.

Dimpués d'a suya redota en 1898 en a Guerra Hispano-Estatounitense a mans d'os
Estatos Unitos y a perdida d'os zaguers restos d'o suyo imperio colonial,
Espanya se cerró en o dominio d'os territorios en Africa d'o Norte que le
concedió a Conferencia d'Alchecira en 1906, que yeran o Protectorato espanyol de
Marruecos, con batallas y redotas como a batalla d'o Barranco d'o Lobo u a
batalla del Gurugú contra os rifenyos, causantes de disturbios internos, como a
Semana Trachica de Barcelona en 1909. Asinas, Espanya no partecipó en a Primera
Guerra Mundial.

Sindembargo, a implicación d'o Exercito espanyol en a continua guerra colonial
fació que os melitars asumiesen o creixent nacionalismo espanyol no partidario
d'o sistema democratico en o país, apareixendo asinas en 1923 un golpe d'estato
d'o cheneral Miguel Primo de Rivera, con refirme d'o rei Alifonso XIII, ta
intentar evitar o creiximento d'o socialismo y d'o anarquismo en o país. Se
creyó asinas a dictadura de Primo de Rivera.

En 1931 a situación d'o país, mesmo con pronunciamientos melitars contra a
Monarquía como en Chaca (sublevación de Chaca en aviento de 1930) fació que se
proclamase a Segunda Republica Espanyola, dimpués d'a redota en as eleccions
municipals d'o 12 d'abril de 1931 d'os partitos politicos monarquicos.

A dreita politica espanyola, que no acceptaba o sistema democratico, derivó ta o
faixismo con a Falange Espanyola de las JONS y José Antonio Primo de Rivera,
fillo d'o dictador, dimpués de fracasar a sanjurjada d'o cheneral José Sanjurjo
en 1932. O 18 de chulio de 1936, dimpués d'un golpe d'estato fracasato,
prencipió a Guerra Civil Espanyola. En ista guerra, combatioron tropas d'a
Wehrmacht alemana (a Lechión Condor, que bombardeyó, entre d'atros lugars,
Bielsa mientres a bolsa de Bielsa) y d'o Regio Esercito italián, en aduya d'o
sublevatos.

En a Primera Guerra Mundial, os alemans ocuporon Estonia, que yera parte de
l'Imperio ruso, dica noviembre de 1918. En ixas, calendatas os alemans
albandonaron o país, y dentró en Estonia l'Exercito Royo sovietico. En as
luchas, os estonios recebioron l'aduya d'antigos melitars alemans, enquadratos
en os Freikorps, amanatos a l'extrema dreita. O 2 de febrero de 1920, con o
Tractato de Tartu, a Unión Sovietica reconoixeba a independencia d'Estonia.

En os anyos 20 y primers anyos 30, o país yera una democracia, con vinclos con
atros países d'a mar Baltica, prencipalment con Finlandia. Sindembargo, en 1934,
Estonia pasa a estar una dictadura, con o dictador Konstantin Päts,
autoproclamato Riigihoida (protector d'o estato) en 1937. O Eesti
Vabadussõjalaste Liit (Liga de Veterans d'a Guerra d'a Independencia), establito
en 1933, era un partito politico d'ideyas faixistas, nacionalistas y
antisovieticas, que refirmó a o president Päts.

Con o Tractato de Versailles, Francia recuperó Alsacia y Lorena, territorios que
heba perdito en 1870 con a Guerra franco-prusiana, y que yeran uno d'os
obchectivos prencipals d'o nacionalismo francés, encara que Alsacia yera un
territorio de luenga alemana. Amás, ta evitar a recuperación d'Alemanya y a
posibilidat d'una nueva guerra, yera Francia quien insistía en as clausulas que
obligaban a os alemans a o pago d'indemnizacions de guerra.

A situación interna de Francia estió en ixas anyadas 20 economicament difícil,
encara que muito millor que en Alemanya. Sindembargo, o nacionalismo francés de
dreita derivó ta actitudes politicas amanatas a o faixismo en bells partitos y
politicos franceses, como Action Française, Camelots du Roi, Croix-de-feu,
Charles Maurras, François de la Rocque u Robert Brasillach. Una parte important
d'istas presonas estió dimpués colaboracionista en 1940-1945.

A estrema dreita, organizata en quantas Ligas, intentó un difuso golpe d'estato
mientres una manifestación convocata en París o 6 d'octubre de 1934, en os
clamatos escaicimientos d'o 6 d'octubre de 1934. Iste golpe u a percepción por
as cuchas de un golpe fallito fació que a cucha politica francesa s'uniese,
creyando o Frent Popular francés, que ganó as eleccions de 1936, establindo
mesuras de gran importancia social, como as vacacions pagatas.

Os Gubiernos d'o Partito Radical y d'o Frent Popular no colabororon con a
esfensa d'a Segunda Republica Espanyola en a Guerra Civil Espanyola, por temor a
provocar un ataque d'o Tercer Reich de Hitler y d'a Italia de Mussolini.

En as Guerras balcanicas de prencipios d'o sieglo XX, Grecia heba adquirito
bells territorios, adquisicions completatas con o Tractato de Sèvres, seguntes o
qual Turquía cedeba a Grecia bells territorios en Asia, como Esmirna, y con o
Tractato de Neuilly, seguntes o qual Bulgaria cedía a Tracia Ocidental, con as
costas d'a Mar Echea y Salonica. Sindembargo, Mustafa Kemal Atatürk no acceptó o
Tractato y prencipió a Guerra Greco-turca, que concluyó con os acuerdos en a
Conferencia de Lausana (Tractato de Lausana) en 1923, seguntes os quals Turquía
recuperó totz os territorios que heba perdito antis.

Antiparte, bi habió en o país una reforma agraria, ta acomodar a os campesins
griegos fuixitos de Turquía, d'os Balcans y d'a Unión Sovietica.

En 1924 se proclamó a Republica en o país, dimpués d'un golpe d'estato
pro-monarquico fracasato d'Ioannis Metaixas, derrocando a o rei Chorche II, y o
país dentró en un periodo de luchas politicas entre os venicelistas republicans
d'Eleftherios Venizelos y os monarquicos. En 1935 se restablió a Monarquía, y en
1936 s'instauró o rechimen faixista d'o cheneral Ioannis Metaixas, con aduya d'o
rei.

Bosnia-Hercegovina fue adhibita a lo Reino d'os Serbios, Crovates y Eslovens a
fins de 1918. Mientres o gobierno d'o estato recientment constituito preneba o
control de Bosnia-Herzegovina os bosnios musulmans cayoron vitimas d'os
voluntarios serbios que saqueyaban o territorio. Muitos musulmans se'n fuoron ta
Turquía. Una vegata que l'orden yera establito en a propaganda nacionalista
serbia os musulmans yeran presentatos como galbans, maltraballas y inutils y que
lis caleva rehabilitación pa recuperar a identidat serbia. En a reforma agraria
de 1919 espropioron a los propietarios musulmans. Os musulmans de totas as
clases socials creyan un frente unito, a Organización Yugoslava, con seu en
Sarajevo. En 1929 Bosnia-Hercegovina desapareixe como entidat administrativa y
ye repartita en quatre banovinas con unas mugas que preban de deixar a los
bosnios musulmans como minoritarios en cadaguna. Os musulmans no podeban influir
sobre o gobierno, dominato por o centralismo serbio. Os musulmans optoron por o
yugoslavismo, que lis ofreixeba un refuchio entre os nacionalismos serbio y
crovate.

Os dirichents politicos crovates participan en o Comité nacional formato
mientres a Primera Guerra Mundial en Londres, dimpués en o Consello nacional de
Zagreb d'octubre de 1918. O 29 d'octubre de 1918 a Dieta proclama a
independencia de Croacia y dimpués a unión a lo Reino d'os serbios, crovates y
eslovens l'1 d'aviento. A fitación d'as mugas d'o nuevo reino afecta a los
crovates.

Por o norte en 1920 Hongría se vei obligata por o Tractato de Trianón a ceder o
districto de Mur, habitato por crovates en o sud y una porción de Baranya (a lo
sudeste de Pécs).

En o sud Yugoslavia y Italia se disputan Istria y Dalmacia. En 1919 uns
voluntarios italiants prenen Fiume, y ye declarata ciudat libre. En 1920 o
tractato de Rapallo atribuye Chadra, tota Istria y bellas islas d'a redolata a
Italia. En 1922 a Italia faixista ocupa Fiume, feito reconoixito por Yugoslavia
en 1924 por l'Alcuerdo de Roma.

Si os crovates heban estato adeptos d'o ilirismo, os serbios teneban atra
conceción de Yugoslavia, considerando que conseguiban a "Gran Serbia". Os
nacionalistas serbios consideraban que fendo parte Serbia d'o bando vencedor,
teneban dreito a gobernar sobre os atros pueblos eslavos de Yugoslavia, que
heban estato en o Imperio Austrongaro, on no yeran independients. Dimpués de
1918 os crovates se troboron ensopinatos en una "Gran Servia", en cuenta d'a
Yugoslavia que heban deseyato. En o periodo d'entreguerras amaneixió por primera
vegata l'odio a los serbios, que dominaban o gobierno. O centralismo serbio fa
que os crovates queden desencantatos con o ilirismo u o yugoslavismo. En 1925 ye
engarcholato Stjepan Radic, cabo d'o Partito Campesín Crovate, y ye asesinato en
o mesmo Parlamento en 1928. En 1933 o suyo succesor Macek tamién ye
engarcholato. Ye o inte que amaneix o movimiento ustaixa un movimiento
nacionalista crovate d'inspiración faixista baixo a dirección d'Ante Palevic. O
9 d'octubre de 1934 os ustaixas asesinan a lo rei Aleixandre de Yugoslavia. Quan
se desfa Checoslovaquia os serbios y crovates alcuerdan creyar a Banovina
Autonoma de Croacia, y una parte de Bosnia con población crovate (Posavina y
Hercegovina occidental sobretot) pasa a fer parte de Croacia. Macek pasa a fer
parte d'o gobierno yugoslavo en 1941.

A Sociedat estió establita dimpués d'a Primera Guerra Mundial con o prencipal
obchetivo de evitar una atra guerra mundial. Con ista sociedat es creyeba que os
conflictos es podeban de resolver de forma diplomatica potenciando a
colabolación entre os países y sin necesidat de conflictos armatos ni
mortaleras. A mas a mas atros obchetivos yeran amillorar a condicions de vita en
tot o mundo.

Os prencipals problemas estioron a mancanza d'un exercito propio y a dificultat
ta fer asambleas chenerals, que facioron que no es podeban solucionar conclictos
como a Invasión de Manchuria, a Segunda Guerra Italo-Etíope y a Guerra Civil
Espanyola entre d'atros.

Alemanya deixó a sociedat en 1933, siet anyos dimpués d'a suya admisión, iste
anyo tamién surte Chapón y quatre anyos Italia, totz ellas potencias faixistas,
a sociedat no podió impedir o rearme d'Alemanya, ni el expansionismo faixista y
o principio d'a Segunda Guerra Mundial deixó a sociedat sin efecto. O 19 d'abril
de 1946, una vegata terminata a guerra y en a suya zaguera sesión se disuelve,
transfiriendo-i-e as suyas funcions, servicios, y propiedatz a l'Organización
d'as Nacions Unitas, establita en a Conferència de Ialta l'anyo 1945.

A Sociedat de Nacions no aconsiguió prevenir o principio d'a Segunda Guerra
Mundial y una vegata teminata a guerrra, as nacions integrants y as partecipants
d'a Segunda Guerra Mundial creyoron l'Organización d'as Nacions Unitas ta
prevenir guerras y solucionar conflictos y problemas internacionals.



https://an.wikipedia.org/wiki/Condato_de_Ribagorza

El condau de Ribagorza va estar una entidat politica que abracaba las cuencas
dels rius Esera, la Isabana y la vesant occidental de la Noguera Ribagorzana, al
Pirineu aragonés y catalán, dende la creación coma condau dependient dintro del
mon carolinchio, dica la disolución dispués dels decrets de Nueva Pllanta de
1707, que van suposar l'aparición del correchimiento de Benabarri.

Al sieglo IX els condes de Tolosa van exercir un dominio feble sobre Pallars y
Ribagorza, pero, talment dispués d'un cambio de la dinastía condal tolosana, se
va instalar un conde independient en ixe territorio del Pirineu central, Ramón I
de Pallars y Ribagorza, el qual va trestallar-hue entre els fillos d'ell. Bernal
I de Ribagorza només controlaba l'aria més occidental d'ixe espacio, alredor del
monesterio d'Obarra, al mich de la vall del Isabana, que els suyos succesors van
ixamplar enta las cuencas del Esera y la Noguera Ribagorzana (Nocerola a ixa
epoca enta distinguir-la de la Noguera Pallaresa). Ramón II de Ribagorza va
creyar en 957 un bispau independient d'Urgell que la suya seu yera al castiello
de Roda. No se'n sap guaire d'ixos tiempos tempranos, excepto lo que recentan
las Cronicas d'Alaón y un chicot zarpau de documentos.

Una filla de Ramón II de Ribagorza se va casar enta un conde de Castiella,
d'asti que Sancho III el Gran de Pamplona, home de la condesa Muniadona de
Castiella, podese reivindicar els suyos dreitos sobre'l condau de Ribagorza quan
va escllatar una crisi succesoria entre 1010 y 1020. Dende 1025 totz els
documentos ribagorzanos reconeixen al rei de Pamplona coma senyor de Ribagorza,
excepto a la vall de la Noguera Ribagorzana, que va ser incorporada als condaus
del Pallars Sobirano y Pallars Chusano: bellas partz efimerament, d'altras ta
cutio.

Sancho III va donar el condau al fillo chicot d'el, Gonzalo, qui va governar
bella docena d'ans abant que fuese muerto per un sinyor local, encara que no se
coneixen ben las circunstancias del magnicidio. El chirmano gran de Gonzalo,
Remiro I d'Aragón, va asumir els dominios del difunto Gonzalo en 1044 y, dende
alavez, els viellos condaus d'Aragón, Sobrarbe y Ribagorza van quedar units
baixo el control del mesmo rei, configurand l'alazet de la monarquía aragonesa
en el reino d'Aragón.

Manimenos, la Ribagorza no se va desfer dintro del nuevo reino. Per eixemplo,
Sancho III d'Aragón va donar al chirmano tocayo d'el la Ribagorza dan el titol
de "conde", y bells ans dispués va fer lo mismo enta el fillo primochenito, el
futuro Pedro I d'Aragón: ista vegada se va considerar "reino" en cuenta de
"condau", pero a cap ocasión alló va tinre continuidat. Bell poquet més enta
debant, els reis d'Aragón van conceder als condes del Pallars Chusano el dominio
util u fevo de moltos castiellos ribagorzanos (Fantova, Benavarri, Benás, Vall
de Senyiu, Areny, Montanyana, etc.) enta asegurar la fieldat d'ellos enta els
suyos senyors. Dispués de decadas de dominio pallarés, bells condes coma Arnal
Mir del Pallars Chusano van arribar a considerar-se condes, no només del
Pallars, soque tamé de la Ribagorza. Finalment, entre 1180 y 1190 Alfonso II
d'Aragón va recuperar tota la Ribagorza (dispués de conquerir per las armas els
llugars de Castigaleu, Roda y Montanyana), y, bells ans més tardi, va anexionar
tot lo condau del Pallars Chusano al suyo dominio.

Entre la fin del sieglo XII y 1322 la Ribagorza va fer parti de las tierras de
realengo de la Corona d'Aragón. Mientres quasi tot ixo período, se va dandaliar
sobre la suya pertenencia a Aragón u a Catalunya: per eixemplo, Chaime I
d'Aragón va fer en 1244 un testamento agon se trestallaba ixos dos países y
s'acllariba que Catalunya arribaba en la Cinca, aludind especificament a la
Ribagorza. Aixó mai no se va cumpllir, perque un nuevo testamento va mantinre la
unidat de la Corona. En conseqüencia, l'ambigüidat va perdurar encara molto
temps, dica que, a las Cortz aragonesas de 1300, Chaime II va acceptar que la
Ribagorza y la Llitera yeran aragonesas. En realidat, antis y dispués d'ixa
decisión se podeba vere que a la Ribagorza els notarios escribiban en aragonés y
catalán, s'apllicaba els Fueros d'Aragón y els Costumes de Barcelona, i heba
relacions establles dan Lleida, Balbastro y Uesca, etc.

Dende la primera Unidat Aragonesa, entre 1284 y 1292, els representants dels
llugars ribagorzanos van actuar chuntos debant de las instancias de la monarquía
y el reino enta defender els intereses de la tierra, y, per aixo, van naixer els
primers organismos comunitarios, que, més enta debant, se consolidarán coma
institucions establles.

En mayo de l'an 1322 Chaime II d'Aragón va donar tota la Ribagorza al fillo
d'ell, el infant Pedro, encomenzand així el segón período condal, una decisión
que va ser recibida pels concellos dan protestas, pus la sallida del realengo
suposaba una cllara perda de dretos.

El infant Pedro teniba el principal senyorio de la Corona d'Aragón, del qual
tamé feban parti els condaus de Ampurias, las Montanyas de Prades, Gandía y un
puyal de chiquetz dominios al reino de Valencia, encara que, en realidat, mai no
va tinre totz ixos territorios de vez. Entre altras fitas relevants del período
d'ell a la Ribagorza, cal destacar que el condau va estar el gran foco de la
resistencia reyalista contra la segunda Unidat Aragonesa y, dispués d'aixó, va
poder dominar als grans barons feudals de la tierra, coma els Castro u els
Peralta. La segona metat del sieglo XIV va suposar una crisi social y politica
sinse precedents: las pestes, el gran tierratremol de 1373, els graus deutes
dels concellos, els subsidios enta pagar la Guerra de Castiella u la invasión
del conde de Foix en 1397, se contan entre els fetos que igu'eran radé d'ixa
coyuntura.

El condau va pasar en 1425 enta las manos de Chuan II, futuro rei d'Aragón, y
dispués al futuro Ferrando II, el qual, quan va heredar el trono, el va donar a
un fillo bort d'ell que se deciba Alfonso y yera tamé duque de Villafermosa. A
ixa centuria se puet observar una panda recuperación de la demografía y
economía, a pesar dels problemas belicos que van acompanyar a la Guerra Civil de
Catalunya (1462-1472) u a la conquista del Pallars Sobirano.

En 1554 el rei Felipe I d'Aragón va decretar la anexión del condau als dominios
de realengo, porque segunt se diba, la donación heba caducau, conque heba de
tornar enta la Corona, pero el conde Martín I de Ribagorza no hu va acceptar,
encomensand-se aixinas un llargo plleito entre las dos partis. Els ribagorzanos
van dividir-se entre els partidarios del conde y del rei, y aixó va esdevenir de
camino una guerra civil agon se mescllaban els probllemas socials internos dan
la crisi de las relacions politicas entre las institucions aragonesas y la
monarquía, la qual va escllatar sobretot dan la revuelta de Benavarri de 1578.
Dispués de la rebelión de Zaragoza de 1591 (Alteracions de 1591), Ferrando II,
el zaguer conde de Ribagorza que va estar-ne de veras, va ser preso pe'l
exercito castellano y ninviau enta Miranda d'Ebro, agon va morir en 1592 en
extranyas circunstancias. El suyo chirmano y hereu Francisco va acceptar la
perda de isto dominio a cambio d'una indemnización. De alavegada enta acá, el
titol condal va estar detentau per noblles castellanos sinse cap relación dan la
Ribagorza.

Només va conservar el dominio a la vall de Benás, d'agon els homes de la tierra
la van forachitar en 1025. Sancho III el Gran de Pamplona va ocupar quasi tot el
condau, y els condes del Pallars Chusáno y Sobirano las valls de la cuenca del
riu de la Noguera Ribagorzana.

Una chicota parti del condau va pasar als condes pallareses t'allá ta l'anyo
1020

Alfonso II d'Aragón va fer una guerra enta conquerir totz els castiellos
pallareses en Ribagorza, y dispués va comprar el Pallars Chusano a la zaguera
hereva

Alfonso II d'Aragón unificó tota la Ribagorza hue aragonesa; la parti catalana
va quedar enta'ls condes del Pallars Sobirano

El rei Ferrando va atorgar el condau al fillo ilechitimo d'ell, que se deciba
Alfonso

El condau va ser veneu al rei Felipe I d'Aragón: el titol se va conservar sinse
funcions politicas, y el territorio va mantenir las viellas institucions
d'autogovierno dica la Guerra de Succesión espanyola



https://an.wikipedia.org/wiki/Musica

A parola musica ye un helenismo amprau por o idioma latín dende μουσική, que
tien relación con as parolas musa y museu y que plega a las luengas romances
como un cultismo, d'astí que conserve o fonema /k/ en -ica sin sonorizar en -iga
u -ega. Manimenos en aragonés no conserva a pronunciación esdrúixula latina, y
ye parola plana, tarqual documentó Alwin Kuhn en cheso a principios d'o sieglo
XX, quan l'aragonés yera una luenga vital en tot l'Alto Aragón encara que no bi
hese garra forma standarizada ni prebatina de normalización.

En aragonés medieval s'escribe quasi siempre musica y musico, asinas lo veyemos
en as traduccions heredianas y en o Libro d'el Trasoro:

Tamién veyemos escrito musica y musico a fins d'o sieglo XV en Zaragoza, en os
zaguers textos en aragonés:

En os residuos d'aragonés d'as provincias de Teruel y Zaragoza queda un derivau
feito a partir de musica con o diminutivo orichinal en aragonés musiqueta dica
en zonas a on se fa servir -ico.

A pronunciación vulgarizata mosica se fa servir muito en aragonés escrito de
fins d'o sieglo XX sobre tot baixo a erronia concepción que por estar diferent
d'a forma standard en castellán representa una forma orichinal aragonesa. De
feito a pronunciación mosica se da en rechistros populars tanto en aragonés como
en castellán, como muitas d'as variacions espontanias de vocals (civil y cevil,
sindicato y sendicato), y no son significativas de garra lei fonetica que faigan
diferents determinadas luengas romances.



https://an.wikipedia.org/wiki/Austria

Austria (en alemán Österreich; nombre oficial: República de Austria, Republik
Österreich) ye un país y estato d'Europa, organizato como una republica federal
y miembro d'a Unión Europea dende 1995. Austria ye situata en Europa Central y
muga con Alemanya, Republica Checa, Eslovaquia, Hongría, Eslovenia, Italia,
Suiza y Liechtenstein.

Os orichens de l'Austria chermanofona se troban en o sieglo IX, quan os
territorios de l'Alta y Baixa Austria estioron cada vegata mas poblatos. O
nombre alemán "Ostarrichi" ye documentato por primera vegata en un documento
oficial de 996 y tien as suyas radices en o primer milenio a.C. Dende allora la
parola s'ha desenvolicato dica Österreich.

Austria ye una democracia representativa parlamentaria formata nueu estatos
federals y ye un d'os seis países europeus que han declarato neutralidat
permanent. Austria ye miembro d'as Nacions Unitas dende a suya independencia en
1955 y dentró en a Unión Europea en 1995.

O nombre alemán Österreich deriva de l'alemán antigo Ostarrîchi "Territorio de
l'Este". A primera forma d'o nombre estió celtica: norig con o mesmo
significato. Ista parola fue romanizata a Noricum. Regio australis y a forma
latina Austria son neolochismos d'a Edat Meya.

A designación oficial ye de Republica d'Austria (en alemán Republik Österreich).
Dimpués d'a cayita d'o Imperio austro-hongaro en 1918 se deciba Estato alemán
d'Austria pero dimpués d'o Tractato de Saint-Germain-en-Laye habió de cambear o
suyo nombre a "Republik Österreich" ("Republica d'Austria"). O nombre "Republik
Deutsch-Österreich" se puet trobar en as estampetas y diners de prencipios d'os
anyos 1920. O nombre se tornó a cambear mientres o rechimen faixista (dende 1934
dica 1938) a Estato Federal d'Austria (Bundesstaat Österreich), pero tornó a
estar o mesmo con a independencia y a "Segunda Republica Austriaca" (1955 –
actualidat).

Austria ye un país chicot y montanyoso, localizato en Europa central, entre
Alemanya, Italia y Hongría, con una superficie d'o doble de Suiza. No tien
denguna costa maritima; muga con Suiza y Liechtenstein a l'ueste, Alemanya, a
Republica Checa y Eslovaquia a lo norte, Hongría a l'este, y Eslovenia y Italia
a lo sud. A rechión mas occidental d'o país ye una francha estreita entre
Alemanya y Italia, d'entre trenta y dos y sesanta kilometros de longaria. A
resta d'Austria, a l'orient, tien una longaria, de norte a sud, de 280 km.

A mayor parti d'o territorio d'Austria se troba aintro d'a sección oriental d'os
Alpes que tienen en ista zona altarias de mas de 3.000 metros. As sierras
d'Austria s'estendillan d'este a ueste y son deseparatas una de l'atra por
amplas vals. As sierras d'o norte incluyen os Alpes de Tirol d'o Nord y os Alpes
de Salzburgo. En o centro, as sierras incluyen o Hohe Tauern, que contiene o
Großglockner, o pico mas alto d'o país, con 3.797 m. As sierras d'o sud incluyen
os Alpes d'o Ötztal, os Alpes de Zillertaler, os Alpes Carnicos, y as montanyas
de Karawanken. Bi ha, amás d'istas sierras, atras que s'estendillan en a
dirección norte-sud.

A población se conzentra en as vals d'os ríos entre os qualos destaca o Danubio,
que dentra en Austria por Passau, en a muga con Alemanya; pasando por Linz y
Viena, dica Bratislava, en a muga con Eslovaquia. Por a muga con Alemanya plega
l'Inn, que pasa por Innsbruck, y tien como afluent prencipal o río Salzach, que
pasa por Salzburgo. O laco Constanza ye o mas gran d'o país y forma la muga
occidental con Alemanya y Suiza.

A población d'Austria yera en chinero de 2009 de 8.356.707 habitants. A
población d'a capital, Viena blinca d'os 1,6 millons (2,2 millons incluyindo-ie
l'aria metropolitana) estando asinas un quatreno d'a población total d'o país.
Viena ye una ciudat que ofreixe una gran oferta cultural, asinas como una
sobrebuena calidat de vida.

En contraste con a capital, a resta de ciudatz no plegan a 1 millón d'habitants:
a segunda ciudat mas gran ye Graz con bells 250.099 habitants, seguita por Linz
(188.968), Salzburgo (150,000), y Innsbruck (117.346). A resta de ciudatz
austriacas tienen menos de 100.000 habitants.

O idioma oficial d'Austria ye l'alemán, parlato por un 88,6% d'a población,
seguito por o turco (2,3%), serbio (2,2%), crovate (1,6%), hongaro (0,5%) y
bosniaco (0,4%). Una important minoría de fablants d'o eslovén vive en os
estatos federals austriacos de Carintia y Estiria, estando arredol de 14.000
presonas (seguntes o censo oficial austriaco; dica 50.000 seguntes atras fuents
no oficials). En o estato mas oriental, Burgenland (d'antis mas parti hongara
d'o Imperio austro-hongaro), arredol de 20.000 ciudadans austriacos parlan
hongaro y bells 30.000 parlan crovate. D'a resta de austriacos que son
descendients de no-austriacos, a mayor parti tienen o suyo orichen en os países
mugants, mas que mas en países de l'antigo bloque de l'este. Os ditos
"treballadors huespedes" (en alemán Gastarbeiter) y os suyos descendients,
asinas como os refuchiatos d'a guerra de Yugoslavia y atros conflictos, fan
tamién parti d'una important minoría en Austria. Dende l'anyo 1994 os chitans
tamién son reconoixitos como una minoría etnica en o país.

D'alcuerdo a lo censo publicato por Statistik Austria en l'anyo 2001 bi heba un
total de 710.926 presonas estrancheras vivindo en Austria. D'istas, 124.392
parlaban l'alemán como luenga materna (prencipalment inmigrants procedents
d'Alemanya, Suiza y a provincia italiana de Bozen). As siguients nacionalidatz
con mayor numero d'habitants en Austria son as procedents de l'antiga Yugoslavia
con 240.863 presonas (estando entre os mas numerosos 135.376 serbios y 105.487
crovates); os turcos con 123.417 (d'os qualos 25.155 tienen l'anglés como luenga
nativa), os albaneses con 24.446, polacos 17.899, hongaros 14.699, rumans
12.216, arabes 7.982, eslovens 6.902 (sin d'incluyir a minoria autoctona),
eslovacos 6.891, checos 6.707, persas 5.916, italians 5.677, rusos 5.466,
franceses 5.213, chineses 4.938, espanyols 4.264 y bulgaros 3.503.

A orografía montanyosa d'Austria ha feito que s'haigan desenvolicato muitos
subdialectos de l'alemán. Manimenos, totz os subdialectos que se i charran
perteneixen a lo dialecto austro-baverán, de fueras d'o subdialecto charrato en
o estato federal mas occidental, Vorarlberg, que perteneixe a lo dialecto
alamanico. Bi ha tamién un alemán austriaco estandar con bellas esferencias
respective a l'alemán estandar d'Alemanya.

O pasato d'Austria como potencia europea cheneró un ambient cultural que
contrebuyó amplament con diferents formas d'arte, entre ellas especialment a la
musica. Austria estió lo puesto de naixencia de grans compositors como Wolfgang
Amadeus Mozart, Joseph Haydn, Franz Schubert, Anton Bruckner, Johann Strauss
(pai), Johann Strauss (fillo) y Gustav Mahler asinas como bells miembros d'a
Segunda escuela vienesa como Arnold Schoenberg, Anton Webern u Alban Berg.

Viena tenió una especial importancia como centro d'innovación musical. Mientres
os sieglos XVIII y XIX os compositors yeran atrayitos a la ciudat gracias a lo
patronache d'os Habsburgo, fendo de Viena a capital europea d'a musica clasica.
En a epoca barroca habió importants influencias d'os folklors eslavos y hongaro
en a musica austriaca. Compositors d'atras nacionalidatz como Ludwig van
Beethoven vivioron a mayor parti d'as suyas vidas en Viena.

L'actual himno nacional austriaco, atribuito a Mozart, fue esleito dimpués d'a
Segunda Guerra Mundial, cambeyando-lo por o tradicional himno austriaco, obra de
Joseph Haydn.

Austria tamién ha producito un notable musico de jazz, o teclista Josef Zawinul.
L'artista pop y rock, Falco, internacionalment conoixito en os anyos 1980 tamién
yera austriaco. O batería Thomas Lang naixió en Viena en 1967 y actualment ye
reconoixito por a suya habilidat tecnica.



https://an.wikipedia.org/wiki/Vin

O vin ye una bebida alcoholica obtenita d'a fermentación alcoholica, por
l'acción d'os recientos, d'o suco u mosto d'os fruitos d'a planta Vitis vinifera
(vinyers) que transforma os zucres d'o fruito en alcohol etilico y gas anhidrido
carbonico. Manimenos o vin ye una suma d'un conchunto de factors ambientals:
clima, latitut, altaria, horas de liz, ecetra. Alto u baixo un 66% d'a cullita
mundial d'uga s'adedica a la producción vinicola, la resta ye ta o suyo consumo
como fruita. Con tot y con ixo lo cautivo d'os vinyers cubre nomás un 0,5% d'o
suelo cautivable en o mundo. O cautivo de vinyers s'ha asociato a puestos con un
clima mediterranio, en Europa, Sudamerica (Chile u Archentina), en Surafrica u
en Australia.

Se diz «vin» nomás a lo liquido resultant d'a fermentación alcoholica, total u
parcial, d'o suco d'a uga, sin l'adición de denguna substancia. En muitas
lechislacions se considera nomás como vin a la bebita fermentata obtenita de
vitis vinifera, encara que s'obtienen bebitas pareixitas d'atras variedatz como
a vitis labrusca, vitis rupestris, ecetra. O conoiximiento d'a sciencia
particular de l'elaboración d'o vin se diz enolochía (sin de considerar os
procesos de cautivo d'os vinyers). A sciencia que tracta nomás d'a biolochía
d'os vinyers, asinas como d'o suyo cautivo se diz ampelolochía.

A sciencia que estudea o proceso de vignificación ye a Enolochía (d'o griego
œnos, vin, y logos, sciencia).

A etimolochía conoixita d'a parola vin procede d'a latina vinum y ista d'a
griega οἶνος, encara que se considera que l'orichen poderba trobar-se en a
parola d'o sanscrito vana (aimor) que tamién dió orichen a las parolas Venus y
Venera. Tal relación semantica sería data por l'antiga creyencia en os poders
afrodisiacos d'o vin. Bi ha la creyencia de que os romans prenioron o
significato d'o proto-chermanico "winam,".

O vin se produció por primera vegata mientres o neolitico, seguntes os
testimonios arqueolochicos trobatos en as montanyas Zagros, en a rechión que hue
ocupan Cheorchia, Armenia y Irán; gracias a la presencia de Vitis vinifera
sylvestris, y l'aparición d'a ceramica mientres iste periodo. A evidencia mas
antiga d'a producción y consumo de vin, ye una vasilla de l'anyo 5400 aC,
trobata en o poblato neolitico de Hajii Firuz Tepe, en as montanyas Zagros. A
vasilla contiene un repui royenco, presumiblement vin. Dimpués, o consumo de vin
s'estendilló enta occident, plegando a Anatolia y Grecia, y enta o sud, plegando
dica Echipto, ya famoso en Bahariya mientre d'o Imperio Meyo (sieglo XX aC).
Amás antiga decumentación griega sobre o cautivo d'os vinyers, y a cullita y
prensato d'as ugas, ye Os treballos y os días, d'Hesiodo, d'o sieglo VIII aC. En
l'antiga Grecia, o vin se bebeba mezclato con augua y s'alzaba en piel de craba.

O primero que cal destacar ye que o vin, a lo largo d'a historia, ha estato muit
bien considerato por l'alta sociedat occidental, estando testimonio
imprescindible en qualsiquier escaicimiento u banquet d'importancia y arredol
d'el s'han sinyato os grans tractatos y escaicimientos historicos d'occident.

Ya en Echipto, Grecia y Roma s'adoraba a Dionís u Baco (dios d'os vinyers) y a
Biblia se refiere a lo vin en quantos pasaches, entre d'atros quan recenta la
zaguera cena de Chesús, que ufrió una copa de vin a los suyos disciplos
representando a suya sangre. Sabemos que en China, fa 4.000 anyos, ya conoixeban
o proceso de fermentación d'a uga, y que en Echipto, en o sieglo XIV aC ya
conoixeban a viticultura. Chulio César estió un gran apasionato d'o vin y lo
introdució por tot o mundo román.

A viticultura debe o suyo mayor desembolique a la propagación d'o cristianismo,
por estar o vin necesario ta la celebración d'a misa. Os monesterios, con os
suyos propios metodos d'elaboración y extracción, estioron os precursors d'a
viticultura y vinicultura, deixando rastros tan esclateros como los vins
priorato d'a parola prior.

A uga ye o elemento esencial ta la elaboración final d'o vin. A uga que produce
o vin perteneixe a la familia biolochica conoixita como vitaceae, que ye una
clasificación de plantas con tendencia a enfilar-se por as superficies fixas.
Ista familia poseye once cheners diferents, pero nomás a vitis ye intresant como
fruita vitivinicola. Adintro d'o chenero vitis existen 60 especies, pero nomás a
vinifera ye a que proporciona vin (palabra d'orichen indoeuropeu). Entre as
atras sesanta especies de vitis, como por eixemplo: a nordamericana v.labrusca,
a v. riparia, a v. aestivalis, a v. rotundifolia, ecetra. De totas ellas, nomás
a Vitis vinifera ye la que proporciona vin con un sabor aceptato por a mayor
parti d'as culturas d'a tierra.

Manimenos, a lo largo d'a historia d'o cautivo d'a especie vitis vinifera
l'hombre ha creyato una gran infinidat de diversas variedatz con l'obchectivo
d'obtener diferents aromas, gustos, ecetra. D'ista traza se tienen os vins
elaboratos con ugas de diferents variedatz adintro d'a especie vitis vinifera,
como pueden estar por eixemplo: lo verdello, o cabernet sauvignon, o carménère,
o merlot, o chardonnay, a gewürtztraminer, ecetra. Totas ellas aportan un
caracter especial a los vins.

A vegatas os vinyers se sosmeten a treballos d'empelte con l'obchectivo
d'obtener nuevas variedatz mas resistents a l'ataque de plagas. Una d'as mas
terribles se produció a meyatos d'o sieglo XIX. Prencipió arredol de 1850 en
Francia quan se transportaban variedatz americanas a Europa lo que causó que se
propagase a mosca afida dita Phylloxera vastratix por totz os vinyers (as
especies europeas no yeran resistents a l'ataque d'ista mosca). A Vitis vinifera
ye asediata por atras plagas que se combaten de formas diferents.

A producción vitivinicola ye restrinchita a ciertas latitutz cheograficas, por
un regular ye asociata a isotermas climaticas anyals que tienen de meya
temperaturas entre os 10 ° y 20 °C. Por un regular o cautivo d'a uga s'ha
asociato a los puestos que tienen ciertas similitutz con o clima mediterranio.
Se puet cautivar igualment en climas subtropicals si se poda o vinyero
constantment. A vegatas os microclimas afectan positivament a lo vinyero.

Encara que o cautivo d'o vinyer ye un cautivo d'orichen mediterranio, mientres
os sieglos XVIII y XIX, y més encara mientres o sieglo XX, o suyo cautivo
s'estendilló por quantas zonas de caracteristicas climaticas semilars a las
europeas, ye decir, en zonas con un clima mediterranio. Asinas, en os Estatos
Unitos se cautiva en o estato de California; tamién en bellas redoladas de Chile
y Archentina en Sudamerica; en partes de Surafrica; u en Australia, estando
asinas os vins d'ixos países presents en o comercio mundial de vin en as
zagueras decadas.

A manera en a quala s'escacha la uga puet afectar a las propiedatz
organolepticas d'o mosto, por eixemplo, si se prensa poco se quitan os zucres
d'o centro d'a uga, obtenindo pocos polifenols (vins blancos afruitatos), pero
si se prensa mas os tanins prencipian a salir y a coloración tinta apareixe.

Os vinyers basicament desarrollan o ciclo d'o carbonio con as suyas fuellas y a
traviés d'a fotosintesi cheneran en as fruitas (uga) os zucres necesarios ta o
suyo almadazenache. A uga ye por tanto un "almadazén" de zucres que s'emplega
posteriorment en a fermentación d'o vin. O cautivo d'uga se centra en a
vichilancia permanent d'iste proceso d'"almadazenamiento" progresivo de zucre en
os fruitos. Qualsiquier problema que perchudique u crebe o equilibrio, a poda fa
que o zucre se concentre en un numero chicot de fruitos, en una tierra
moderadament humida as radices se dedican a afondar con l'obchectivo de poder
asorber os minerals necesarios (prencipalment potasio). O balance entre o
contenito de zucres y acidos tien un papel important en a calidat d'o resultato
final d'o vin.

Por un regular contra mas ye esposato lo vinyero a lo sol mas gran ye a
concentración de zucres en a uga, y d'atra man poca exposición da una cantidat
minima de zucres (y por tanto una chicota cantidat d'alcohol). Ista
concentración de zucre en a uga gosa estar reglamentata en os diferents países y
se gosa mesurar con un refractometro portatil (bi'n ha prou con chicotas
cantidatz de mosto ta determinar a concentración de zucre en graus Brix). Ye por
ista razón, con l'obchectivo de maximizar a cantidat de luz recibita, por la que
os vinyers s'adaptan con formas de pergola con l'obchecto de que repleguen a
mayor cantidat de sol posible.

Mientres a maduración d'a uga en o vinyero bi ha un cambeyo dito en ampelolochía
con una parola francesa: véraison. Bi ha un inte a on que a uga cambeya o suyo
metabolismo y prencipia a almadazenar zucres a una velocitat muito mas gran, a
lo mesmo tiempo va disminuindo a concentración d'acidos adintro d'a uga. L'inte
d'o véraison s'entiende como lo prencipio d'una cuenta entazaga ta la
determinación de l'inte d'a vendema. Bi ha atros factors que determinan iste
instant como puet estar a transición de color d'as pepitas d'o interior d'a uga,
que gosan pasar de verdas a marrons, u a maduración d'os polifenols. D'antis mas
os viticultors experimentatos mastecaban una uga cada día a partir de l'inte d'o
véraison y con os gustos y aromas que detectaban determinaban o prencipio d'a
vendema. Hue en día se realiza con aparatos de mesura como refractometros,
ecetra.

A uga s'ha de cullir (vendema) quan aiga conseguito lo grau de maduración que
sía menester, o qualo penderá d'a zona, tipo d'uga, climatolochía, y tipo de vin
que se quiera elaborar. O ran de zucre en a uga determinará dimpués o grau
alcoholico, entre atras cosas. Ta obtener vins dulces, ye freqüent deixar que a
uga adquiera un grau de zucre superior a lo que as levaduras podran transformar
en alcohol.

A color negra d'a piel ye en os "antocians", substancia que nomás se disolbe
bien en alcohol. Ye por ixo que si se quiere obtener un vin negro u rosato ye
menester que a piel sía en contacto con o mosto fermentato. Una alternativa ye a
maceración carbonica, tipica d'os rosatos y claretz, una atra ye a vignificación
en negro.

Dimpués d'a vendema se puet deixar a uga en depositos de poca fundaria a fin de
que se produzca la maceración carbonica. En iste proceso s'enceta la
fermentación con a uga encara en carrazas.

D'antis mas se feba o prensato d'as ugas dreitament dimpués d'a vendema con
l'obchecto d'obtener o mosto (suco d'a vitis vinífera). Yera habitual veyer
presonas escalzas chafando a replega d'ugas en recipients foratatos por o fundo
(trullars), d'ista traza s'obteneba o primer mosto en os lacos. Ya Catón en o
suyo manual De Agri Cultura recenta en detalle a operación de prensato. Iste
metodo yera adequato ta producción en chicota escala, dimpués vinioron as
prensas en forma de torniello que premitiban controlar a presión. En
l'actualidat s'emplegan prensas neumaticas hermeticament zarratas en as que a
delicadeza d'o prensato premite una menor extracción de substancias indeseyatas
y o maximo rispeto por as qualidatz intrinsecas d'a uga. Se gosa pasar por un
proceso previo de limpieza quitando a vechetación y as garraspas u os raspons
(eixe d'os carrazos que une as ugas). Ista operación se fa en tambors metalicos
foratatos que chiran a gran velocidat, as ugas salen enteras por os foratos d'o
tambor. Ye de gran importancia que a mayor parti de ellas salgan intactas ta que
no metan en contacto con l'atmosfera o suyo suco interior.

O proceso d'escachato gosa estar o mas emplegato en os vins blancos. Mientres
que o prensato ye mas habitual en os vins tintos. En o escachato no se reduce a
puré a uga lo que permite a extracción d'os sucos d'o mesocarpio y d'o
endocarpio d'a uga. En bells vins se emplegan mostos concentratos d'uga, como
puet estar o marsala, a mistela, vin de Malaga, ecetra.

A fermentación se fa por efecto d'as levaduras. Bi ha muitas especies de
levaduras, las d'o vin perteneixen a diversos cheners y especies, prencipalment
Saccharomyces ellipsoideus, Kloeckera apiculata y Hanseniaspora uvarum. Totas
ellas transforman o zucre d'o mosto en alcohol y CO2. Quan o mosto ye
fermentando se diz tradicionalment en aragonés que bulle, y lo podemos leyer
asinas en as "Cronicas de los Chueces de Teruel":

A verdat ye que una vegata que ye rematata la fermentación alcoholica se puet
producir una segunda transformación dita fermentación malolactica, produeita por
bacterias que transforman l'acido malico en acido lactico (rebaixando lo pH), de
traza que aumentan os polifenols y o glicerol. Manimenos cal decir que o vin
pierde acetor, y gana en suavidat y aroma.

A crianza por solera, tipica d'os vins de Xerez, de Montilla y de Moriles, ye
diferent. En ella se meten una serie de barricas por pisos. Cada anyo se
trescola una parti d'o vin de cada solera a la inferior, a la vegata que que
s'extraye una atra parti ta o consumo y que se replena la diferencia con vin
nuevo. D'ista traza en cada piso d'a solera o vin será "más viello" encara que
no cal parlar d'edat d'o bin. De feito, una d'as ventallas d'iste metodo ye a
homocheneidat que se consigue. Una atra caracteristica d'iste tipo de
vignificación ye que en ella se promueve a formación d'a flor, que en atros vins
darba lugar a vins rancios u picatos pero que en istos vins fa parti d'a suya
presonalitat.

No bi ha una norma absoluta ta clasificar os diferents tipos de vins que
existen. Una forma practicata por institucions como Le Cordon Bleu, rispeta la
denominación emplegata en o Viello Mundo (Europa y Asia Menor, quan se parla de
vins), que lista os vins seguntes a rechión d'orichen. A razón ta emplegar iste
sistema ye que o clima y oras de sol con que a uga ha crexito, tien a mayor
contrebución a lo caracter d'a bebita. Iste sistema ha gosato tener
lechislacions a ran nacional en diversos países, a on que o termin "denominación
d'orichen" (D.O. en Espanya, A.O.C. en Francia, DOCG en Italia, QmP en Alemanya,
D.O.C. en Portugal) ye obligatorio ta comercializar os vins. Baixo lo sistema
D.O., os tipo d'uga emplegatos en un vin pasan a tener menos importancia.

En o Nuevo Mundo se da preferencia a denominar os vins seguntes o tipo d'uga que
s'aiga emplegato. En o contexto vinicola, "Nuevo Mundo" significa tot lo que no
ye "Viello Mundo", ye decir, amás d'America, son enclusas Australia, Nueva
Zelanda y Sudafrica.

Aragón ye dende antigo tierra de vins como contrimuestran os vinyers
distribuitos por tota la cheografía d'o país y mas que mas en os semontanos, o
Campo de Carinyena, as val d'o río Xalón y o río Xiloca y o Baixo Aragón. Bi ha
zonas que antigament estioron vinateras (Baixo Martín, Sobrarbe) y que dixoron
d'estar-ne por diferents razons. En o caso d'o Baixo Martín a causa prencipal
estió a plaga de Filoxera. En a Edat Meya os chodigos aragoneses teneban vinyers
en propiedat y feban o suyo propio vin o vin chudiego u chudienco, que heba de
cumplir bells preceptos entre os quals que en a suya elaboración no participase
dengún chentil.

O vin en Catalunya tien una tradición prou antiga, estando una rechión vinicola
historica. O sector ye regulato por o Institut Català de la Vinya i el Vi. O vin
d'o Rosellón tamién se diz tradicionalment vin catalán.

O subsector d'o vin y derivatos ocupa o quarto puesto dentro d'o sector
agroalimentario catalán, y representa o 25% d'a producción d'Espanya. A
producción anyal ye de més de 380 millons de botellas, y dos terceras partes
se'n destinan a la exportación. D'alto u baixo a mitat d'a producción ye vin y
l'atra metat cava u champán.

O vin d'o País Valencián se produce en a suya mayoría en o centro d'a comunidat
autonoma, sobretot en l'Alto Vinalopón y Meyo Vinalopón; en a Marina Alta; en a
Val d'Albaida y la Costera (comarca); y la Plana d'Utiel, Los Serrans y la Fueya
de Bunyol. En dos arias, o litoral mediterranio y a Plana d'Utiel.



https://an.wikipedia.org/wiki/Uga

A uga u uva ye una fruita más u menos roncha y sucosa. Ye o fruito d'a vinya u
vit y d'a parrera, que forma carrazos.

As ugas presentan una cubierta impermiable y dura dita barfuello u garafullo que
corresponde a lo epicarpo u exocarpo. As ugas son unidas con atras ugas d'o
carrazo por a garraspa. A simient que bi ha adintro d'a uga ye a pepita u gran
d'uga.

Dimpués de prensar as ugas queda un repui solido formau por as garraspas, os
barfuellos y as pepitas y dito brisa.

A més gran parte d'a uga tien lo destín de fer vin, pero bi n'ha unas que se
deixan secar pa fer pansas (uvas de colgar), y atras que se minchan dreitament
porque son més dulces (uvas lamineras). Dende zaguers d'o sieglo XIX bi ha una
tradición de minchar dotze ugas a nueit de cabo d'anyo en Aragón, tota Espanya y
buena part d'Hispanoamerica.

O vin se fa sozmetendo a un proceso de fermentación o suco d'a uga u mosto, que
tamién se puet consumir y comercializar dreitament como producto no alcoholico.

Pa obtener mosto en muitos puestos a chent pisaba as ugas en un trullar y
dimpués las prensaban, pa dimpués recullir o liquido en un laco que bi heba a
cantos. Actualment o proceso d'obtener mosto ye un proceso industrializau

En o proceso de fermentación saliban gases que podeban intoxicar a la chent que
bi heba amán d'o trullar. Quan o mosto fermenta se diz que "bulle" en aragonés.
En as "Cronicas de los Chueces de Teruel" se describe un caso d'intoxicación
mientres bulliba o que yera fendo vin:

O vin que se deixa bullir sin o barfuello ye o claret. O vin que se deixa bullir
con o barfuello esdevién vin tinto por a difusión d'as substancias colorants que
bi ha.

En o Semontano de Balbastro y Viello Sobrarbe se cautivan u cautivaban bellas
variants d'uga: alcanyón, aramón, garnacha, mamagastro, moristel, parraleta,
parrel y salcenyo.

En a compleganza d'o río Martín (comarcas d'o Baixo Martín, Andorra-Sierra
d'Arcos y Cuencas Meneras) as variedatz que se produciba yeran: garnacha,
migueldiarcos, probetón/probechón, negraleho, royal y blasco (vinya que no puya)
y moscatel, cojón de gato y bolsillo como variedatz de parra.

En l'Alto Palancia y Alto Millars se conoixen as variants boval,
vernacha/granacha, viradillo, morenillo, direta, temprana, botón de gato/botón
de gallo, escatajarra, farcalla, verdiel/vidriel, royal, de teta de vaca, el
señorito, de planta, terret, castellana y moscatel.



https://an.wikipedia.org/wiki/Melitar

Un melitar ye una presona que fa d'o servicio en as Fuerzas Armatas regulars
d'un país o suyo medio de vida. Enquadrato asinas en as Fuerzas Armatas, i ocupa
un puesto hierarquico, conoixito como rango u grau. Ista caracteristica
esferencia a lo melitar, perteneixient a una organización controlata directament
por o estato, d'as fuerzas paramelitars que no se troban baixo o suyo control; o
melitar ye asinas identificato por bells signos distintivos externos, como o
suyo uniforme y por a suya pertenencia a una unidat melitar hierarquicament
organizata. Cal parar cuenta que a composición d'as Fuerzas Armatas puet estar
voluntaria u tamién por o sistema de leva d'entre os civils ta encorporar-los-ie
temporalment.

Tamién cal esferenciar-lo d'o mercenario, qui tamién fa parte d'as Fuerzas
Armatas encara que dentro d'una unidat melitar privata, encara que baixo o
control teorico d'o estato que la contrata, estando amás asobén nacional d'un
estato diferent a l'estato que lo contrata.

Antiparte, cal esferenciar-lo tamién d'o terrorista, un termin que fa referencia
a las presonas que emplegan a violencia contra as institucions estatals ta
conseguir as suyas finalidatz politicas, y d'o resistent, que ye una presona que
no fa parte d'una unidat melitar organizata ni ye baixo o control estatal,
emplegando tamién a violencia, pero que asobén se considera que actúa ta lograr
o restablimiento d'a independencia d'o suyo país, que ye ocupato melitarment en
forma total u parcial por una potencia forana.

Ta rematar, s'esferencia d'atras unidatz armatas, como a Policía, en que a suya
misión prencipal no ye de mantener l'orden interno d'o país, sino a protección
d'as suyas mugas contra un enemigo forano.

Historicament, mientres a Prehistoria y a Edat Antiga, no existiba a fegura d'o
melitar en sentito estricto, estando qualsiquier miembro d'a sociedat apto ta la
luita en prencipiar una guerra. Sindembargo, quan apareixioron os grans imperios
de l'Antigüidat, como l'Imperio echipcián u l'Imperio román, naixió a fegura d'o
melitar profesional, que feba d'ista actividat o suyo medio prencipal de vida y
que recibib un entrenamiento melitar que li permeteba d'estar un ran dencima d'o
nivel en que podía plegar un ciudadán que no hese recibito dito entrenamiento.
Mientres a Edat Meya, a diferencia prencipal yera entre a Caballería, formata
por miembros d'a nobleza que yeran quasi melitars, y a Infantería, formata por
labradors sin muita formación melitar alistatos nomás que ta una campanya
melitar concreta. As primeras unidatz profesionals que se formoron estioron
bellas unidatz d'arquers, que emplegaban un arma (l'arco) que en ixe inte yera
un arma especializata. En os sieglos XVI-XVIII, se formoron ta la guerra unidatz
de mercenarios, que constituiban a parte prencipal en os grans exercitos. Ista
situación cambeó con a Revolución francesa, quen s'estendilló a ideya de que una
d'as obligacions d'o ciudadán yera la de prestar por un tiempo o suyo servicio
melitar, ta fer que en caso de guerra estase a punto ta fer parte d'o Exercito:
apareixioron asinas as grans campanyas melitars que movilizaban millons de
soldatos, mandatos por grans estrategas como Napolión Bonaparte. Mientres a
Primera Guerra Mundial, y encara mas mientres a Segunda Guerra Mundial,
l'aplicación d'os abances tecnicos de l'industrialización a la guerra fació
necesario l'adiestramiento d'os melitars por una luega durada, tonando a
apareixer o melitar profesional, situación que actualment ye vichent en quantos
países, incluyindo-ie Espanya.

A parola melitar provién d'o latín militarius, derivato de miles (ye decir,
soldato).

Un melitar puet tener una actividat operacional en o campo de batalla,
d'adiestramiento d'atros melitars, de mando superior u d'oficina. A organización
d'un exercito fa necesarios un mando (t'a coordinación d'as tropas) y una
lochistica, components de muita importancia en as mudernas Fuerzas Armatas.
Asobén se charra d'«escalerón»: escalerón de mando, escalerón lochistico y
escalerón operacional.

Cal parar cuenta tamién d'atras actividaz melitars, como a Intelichencia
melitar, adedicata a o espionache y contraespionache, ya siga en l'interior d'o
propio país u en l'exterior, ta reunir informacions sobre as actividaz,
tecnicas, disposición y capacidatz d'atros exercitos foranos.

A sciencia tien tamién muita importancia por o suyo uso melitar, y tamién se
charra asinas d'a sciencia melitar, a ormino t'o desembolique d'a tecnolochía
melitar.

En a Prehistoria, no existiba o melitar como una profesión, en estar tot miembro
d'una sociedat un melitar en caso de conflicto, situación que continó en quantos
estatos de l'Antigüidat. Sindembargo, en os grans imperios de l'Antiguidat, en
l'Antigo Echipto y en l'Imperio román, os melitars esdevenioron uns
profesionals, a lo menos en quantas unidatz selectas.

Mientres l'Imperio román, s'alistoron en a Lechión romana os soldatos por
primera vegata como soldatos profesionals, prestando-ie os suyos servicios por
una luenga durada, y recibindo formación melitar ta cumplir millor con a suya
misión. A prestación de servicio por os ciudadans romans se completaba con
l'alistamiento de presonas que, encara que naixitas dentro d'as mugas de
l'Imperio, no teneban a ciudadanía romana, que nomás adquiriban que en estar
licenciatos, dimpués de 25 anyadas de servicio, esdevenindo os soldatos dimpués
d'estar licenciatos un instrumento prencipal en a politica de latinización d'as
poblacions conquiestas. Sindembargo, nomás qui teneba ciudadanía romana (u
latina) prestaba o suyos servicios en a Lechión, prestando servicios a resta en
unidatz especials ditas auxiliars, a ormino de Caballería en as ditas Alae.

Mientres a Edat Meya no existiba a fegura d'o melitar profesional, y en ixas
envueltas lo mas amanato a un melitar yeran os nobles que feban parte d'a
Caballería, y que yeran decisivos en a mayor parte d'as batallas. A infantería
en ixe inte yera formata nomás que por por labradors que no teneban formación
melitar y que s'alistaban nomás que ta una campanya melitar concreta.

Sindembargo, tamién apareixioron en ixe inte dos tipos de soldatos que sí se
puet considerar que yeran profesionals, totz dos mercenarios que luitaban a
cambeo d'una paga u soldata. D'una man, bi heba os grupos de caballers
mercenarios, segundons d'a nobleza u miembros d'a chicota nobleza que buscaban
por medio d'a suya participación en as guerras un botín ta incrementar os suyos
recursos economicos y a suya posición social. D'atra man, os soldatos que
manipulaban bellas armas especializats, como l'arco u a dita artillería en ixas
envueltas (ye decir, catapultas, onagres y atras armas de setio). Ixos
especialistas se contrataban en o caso d'os arquers siempre con as suyas armas,
y tamién se faba asinas asobén con os especialistas en artillería, situación que
se reprodució en apareixer a primera artillería tal como hue se conoix, con
emplego d'a polvora.

Mientres o Renaiximiento, no nomás fació a suya aparición a moderna artillería,
sino que amás prencipió a existir un Exercito permanent a lo servicio d'as
prencipals monarquías u reinos, que yeran os países que teneban suficients
recursos economicos ta fer frent a lo suyo coste. Tamién aparicioron os ditos
condottieri en a peninsula italica, formando dende o sieglo XIV unidatz melitars
completas que contrataban os chicotz estatos d'a peninsula ta las suyas guerras,
en un sistema quasi codificato a on no yeran freqüents as mortaleras de
presoners.

Sindembargo, tamién apareixioron en Europa as guerras por de motivos
relichiosos, con as mortaleras de presoners en rematar a batalla, feito que dica
ixe int nomás se feba en as luitas contra os musulmans. A confrontación
ideolochica, amás d'a creixencia d'o poder estatal, fació que amanixiesen en o
continent os grans exercitos en campanyas quasi permanents, fendo nomás una
parada en hibierno, quan as condicions climatolochicas feban difícil a
continación d'as operacions melitars. En ixas envueltas destacoron os ditos
tercios de l'Exercito espanyol que luitoron en os Países Baixos espanyols contra
os sublevatos protestants d'as Provincias Unitas y contra os suyos aliatos, os
angleses y os franceses, amás de contra os exercitos protestants de suecos y
alemans.

A Revolución francesa estió un momento clau en a evolución d'a fegura d'o
melitar. Seguntes as ideyas liberals d'os revolucionarios franceses,
desapareixiba a condición de subchecto d'una monarquía ta amanixer a condición
de ciudadán d'una democracia. Asinas, mesmo que o ciudadán pagaba uns impuestos
ta fer que l'estato podese fer frent a las suyas necesidatz, tamién pagaba en
forma de prestación d'un servicio melitar obligatorio, formando asinas exercitos
de ciudadans armatos. Ta mandar y enquadrar a ixos soldatos, apareixioron os
oficials de carrera, formatos en Academias melitars y con conoixencias
especializatas en o mando y planificación d'as operacions melitars, que teneban
ta las suyas maniobras a la suya disposición una gran masa de soldatos. Tamién
s'emplegaba una abundant artillería y atras armas mudernas en o frent de
batalla.

O melitar más caracterizato d'ixe periodo ye Napolión Bonaparte, qui con os
suyos mariscals y chenerals luitó por primera vez en batallas por toda Europa,
dende Rusia dica Portugal, u mesmo fuera d'Europa, como en Echipto.

Sindembargo, en os anyos 1870, con a Guerra Franco-prusiana, a tecnica aplicata
a las armas fació que s'inventase a metralladora, con una potencia de fuego tan
important que feba imposible as batallas como dica ixe inte s'heban conoixito,
encara que ista lección no s'aplicó encara por os Estatos Mayors.

En a Primera Guerra Mundial o sistema d'exercitos masivos formatos por millons
de soldatos ya yera o sistema habitual, estando enquadrato por un chicot
exercito formato por profesionals y por oficials que tamién yeran profesionals.
Sindembargo, en ista guerra uno d'os elementos más destacatos estió l'aplicación
a las tecnicas y a l'armamento melitar d'as zagueras innovacions tecnicas y d'os
descubrimientos scientificos.

A mesma potencia de fuego a que heba plegato en ixas evueltas l'artillería y
l'emplego masivo d'a metralladora facioron que os ataques contra posicions
fortificatas esdeveniesen un autentico suicidio. Se creyoron trincheras como
sistemas de fortificación ta la protección d'o frent de batalla d'os ataques de
l'enemigo, contando-se asinas os abances territorials en metros de territorio,
que amás restaba arrasato de raso.

Tamién apareixioron atras innovacions, como l'emplego masivo d'os automóvils u
d'o ferrocarril ta o transporte de tropas, u l'emplego de nuevas armas como o
tanque u l'avión melitar, anque que en ista guerra no s'emplegoron encara a
plena capacidat.

D'una man, a Wehrmacht con l'emplego d'a blitzkrieg (emplego masivo de tanques y
aviación, fació un uso intensivo (encara que nomás que en puestos concretos) d'a
sciencia aplicata a la guerra, situación encara mas desembolicata por o Exercito
estatounitense, que plegó a l'emplego d'a bomba atomica contra o Chapón.

Con istos antecedents, se plega curiosament a una situación pareixita a la
situación anterior a la Revolución francesa: un chicot grupo de melitars,
altament tecnificato y profesional, forma os exercitos actuals, rematando con o
servicio melitar obligatorio y creyando un exercito profesional a on asobén en
fan parte soldatos d'atros países. Continan existindo as Academias melitars ta
formar a los futuros oficials, encara que os soldatos ya tienen a vegatas una
relación quasi laboral con as suyas Fuerzas Armatas.

Un eixemplo d'istos debats podemos trobar-lo en a Francia d'a Tercera Republica
en relación con o dito caso Dreyfuss.



https://an.wikipedia.org/wiki/India

India, u oficialment a Republica d'a India (en indi भारत गणराज्य Bhārat
Gaṇarājya) ye un país situato a lo sud d'Asia. Ye o sieteno país más gran d'o
mundo (3.287.590 km²) y o segundo con mayor población (1.293.057.000
d'habitants). Rodiato por l'Ocián Indico por o sud, a Mar Arabica a l'ueste y o
Golfo de Bengala a l'este, India tien una linia de costa de 7.517 km. Muga a
l'ueste con Pakistán, a lo norte y nordeste con Nepal, China y Bután, y a l'este
con Bangladesh y Myanmar. Amanatos a las suyas costas d'o sud en l'Ocián Indico
se troban as islas Maldivas y Sri Lanka.

Cuna d'a Cevilización d'a val de l'Indo y rechión de rotas historicas y grans
imperios, o subcontinent indio fue conoixito mientres gran parti d'a suya
historia por a suya riqueza comercial y cultural. Quatre d'as prencipals
relichions, hinduismo, budismo, chainismo y sikhismo s'orichinoron astí,
mientres que o zoroastrianismo, o chudaísmo, o cristianismo y l'islam bi
plegoron en o primer milenio d'a nuestra era, enamplando a diversidat cultural
d'a rechión. Gradualment anexionata por a Companyía Britanica d'as Indias
Orientals dende primerias d'o sieglo XVIII y colonizata por o Reino Unito dende
meyatos d'os sieglo XIX ta esdevenir una colonia dita Raj britanico, India
esdevenió una nación independient en 1947 dimpués d'una intensa luita por a
independencia maracata por una resistencia no-violenta, dirichita por Mohandas
Karamchand Gandhi.

India ye una republica dividita en 28 estatos y 7 territorios con un sistema de
democracia parlamentaria (Republica parlamentaria democratica), estando o pais
democratico con mayor numero d'habitants. Ye a dotzena economía más gran d'o
mundo y a quatrena seguntes o endice de paridat de poder alquisitivo. Una serie
de reformas economicas feitas dende 1991 han transformato lo país en una d'as
economías con mayor tasa de creiximiento; manimenos, encara bi ha uns nivels
prou altos de pobreza, analfabetismo, malautías y malnutrición. O suyo actual
president ye APJ Abdul Kalam, y o suyo primer menistro ye Manmohan Singh. A
capital d'o país se troba en Nueva Delhi, encara que a suya mayor ciudat
seguntes o numero d'os suyos habitants ye Bombai. Fa parte d'a Commonwealth y
tamién de l'Organización d'as Nacions Unitas.

O toponimo India ye un derivau de Indus, que dimana d'a parola Hindu d'o persa
antigo, preso d'o sanscrito Sindhu, que ye a denominación historica d'o río
Indo. Os griegos antigos se referiban a los indians como Indoi (Ινδοί), que
traduce chent d'o Indo, pueblo d'o Indo. O termin Hindostán se referiba en persa
enantes de 1947 a lo territorio constituito por os actuals Pakistán y India.

En textos medievals aragoneses se refieren a esta tierra como India, pero en o
Manuscrito alchamiau d'Urreya de Xalón escriben Alhindi:

En a India bi ha muitos pueblos presents, con identidatz y orichens diferents. A
mes gran part d'os pueblos d'a India perteneixen a 3 familias lingüisticas:
munda, dravidica y indoaria. Os dravidas dominan en o Deccán, os munda en o
centro-ueste y os indoarios en as compleganzas d'o Indo y o Gangas. En l'aria
mugant con o Tíbet y Birmania bi ha pueblos d'a familia sino-tibetana
relacionaus con os tibetans.

A mes gran part d'a población son seguidors d'o hinduismo, evolución d'o
brahmanismo y d'o vedismo indoario, y una d'as grans relichions politeístas
actuals.

Bi ha muita población musulmana, y encara que constituyen una minoría en a
India, bi ha més millons de musulmans indians que en muitos países de mayoría
musulmana. O sikhismo ye una relichión sincretica entre o hinduísmo y o Islam.

Relichions con menos seguidors son o chainismo y budismo, que apareixioron en a
India pero que no podioron fer-sen mayoritarias, y ciertas relichions d'orichen
forano como o zoroastrismo d'os parsis, o cristianismo y o chudaísmo.

Os mas antigos asentamientos humans d'a India se troban en Bhimbetka, en
l'actual estato de Madhya Pradesh, estando bells abrigos rocosos d'a Edat de
Piedra. A primera presencia permanent de pobladors en un puesto ye de fa 9.000
anyadas y, seguntes l'Antropolochía, yeran lugars habitatos por os ditos
negritos. Dimpués fa o suyo desembolique una civilización abanzata, conoixita
como Civilización d'a val d'o Indo, que floreixió mientres os sieglos XIX aC-XVI
aC, que seguntes os historiadors peteneixeban a poblacions dravidianas.

A Civilización d'a val d'o Indo remató quan plegoron a o subcontinent indio as
primeras poblacions nomadas procedents d'Asia Central de tipo indoeuropeu, que
se desplegoron por o norte d'a India, establindo-ie a Cultura vedica. Ista
teoría no ye compartita por totz os historiadors, ya que una parti fan constar a
existencia d'elementos de continidat entre la Civilización d'a val d'o Indo y a
Cultura vedica y creyen que en realidat os invasors nomás facioron que imponer a
suya luenga (o sanscrito), a suya estructura social y as suyas creyencias
relichiosas, y que sindembargo adoptoron a mayor parte d'os elementos culturals
que hi troboron, que yeran más abanzatos que los suyos propios.

En o sieglo VI aC gran part d'a compleganza de l'Indo fa part d'o Imperio
Aquemenida. Os territorios indians constituirán adintro d'este imperio a ventena
satrapía. Dimpués de conquerir as satrapías de Bactria y Sogdiana o rei de
Macedonia Aleixandre lo Gran encomienza a ocupar a ventena satrapía dende verano
de l'anyo 327 aC. Venció a los guerrers assakenoi (tribus montanyesas asvakas) y
fació pactos con rei Omphi de Taxila. Esto li permitió de trescruzar lo río Indo
en l'anyo 326 aC y luitar contra lo rei Poros de Punchab, que fue esconfito pero
a qui dimpués li retornó o suyo reino.. Plutarco parla d'una entrevista en
Punchab entre Aleixandre lo Gran y Sandrocottos u Chandragupta, un cheneral que
dimpués creyaría a Dinastía Maurya. Dimpués de dominar o Punchab Aleixandre
trescruzó o río Ravi pa entrar en a compleganza d'o río Gangas, pero gran part
d'o suyo exercito se niega a continar y Aleixandre se vei obligau a tornar-se-ne
a l'ueste aproveitando o curso d'o río Indo. Arriban en o Delta de l'Indo en
l'anyo 325 aC con muitas perdugas por as malautías y os ataques d'os indians. En
a historiografía indiana Aleixandre o Gran ye dito simplement Alikasuddara,
considerau como un d'os primers barbaros que devastoron o suyo mundo, comparable
a Tamerlán. En l'anyo 323 aC Seleuco Nicator, un d'os chenerals d'Aleixandre
luita contra os Maurya en as planas de l'Indo. Enta l'anyo 305 aC Seleuco
Nicator fixa a muga con o dominio indián d'os Maurya en o Hindu Kush.

O reino de Mágadha, en a compleganza baixa d'o río Gangas, se fació poderoso en
os sieglos V y IV. Enta l'anyo 320 aC o cheneral Chandragupta prenió o poder y
fundó a dinastía Maurya, que forachitó a los greco-macedons d'a compleganza de
l'Indo. Chandragupta fue succediu por Bindusara en l'anyo 301, que feba
campanyas en o norte d'o Deccán. En l'anyo 269 Bindusara fue succediu por
Ashoka, con qui os Maurya plegoron a lo suyo apocheu y que consiquió conquerir
quasi tota a Peninsula Indostanica. Ashoka se convirtió a lo budismo y en fació
a relichión d'estato. A la muerte d'Ashoka os Maurya entran en decadencia y se
produce una fragmentación territorial. O zaguer Maurya muere en l'anyo 180 aC.
Se producen invasions de pueblos orichinarios d'Asia Central y l'actual
Afganistán como os greco-bactrians, os saces y os tocarios u yuezhi.

En tiempos d'Ashoka bi heba tres reinos conoixius en o sud d'a India: Chola,
Pandya y Chera, a on se cautivaba o roz, bi heba comercio maritimo y se parlaba
tamil. Estos estatos continarán existindo en o sieglo I. Entre as compleganzas
d'o Narmada y Godávari se desembolican os Andhra, que parlaban telugu y que
teneban un estato propio poderoso en o sieglo I que dominará o centro d'o Deccán
en o sieglo II, pa esminglanar-se en o sieglo III.

Entre 190 aC y 180 aC os griegos de Bactria conquirioron o norte d'a plana de
l'Indo. Os griegos fuoron dimpués sustituitos en o norueste d'a India por os
saces, y a meyaus d'o sieglo I por os yuezhi, que conquieren o norueste y part
d'a compleganza d'o Gangas creyando o Imperio Kushan. Os saces emigran a
l'actual Rachastán. O Imperio Kushan plega a lo suyo apocheu a fins d'o sieglo I
y principios d'o sieglo II con Kanishka y teneban a capital en Pesawar. En o
Imperio Kushan se desembolica l'arte greco-budista. Dimpués de l'apocheu os
yuezhi van perdendo territorio, desapareixendo os estatos yuezhi en o sieglo IV.

O Imperio Gupta yera gobernato por a dinastía homonima y estió o segundo imperio
d'a India con una duración dende l'anyo 320 dica a segunda metat d'o sieglo V
con una succesión ininterrumpita de pais y fillos. Os Gupta estioron politicos
brillants, liberals, permisivos y mecenas culturals. Muitas dinastías indias lis
atorgaban muito respeto por estar descendients d'a princesa Kumara Devi,
princesa divinizata d'a dinastía Lichavi feito que lis dió lechitimidat en o
poder. A traza d'estar d'os gupta cambeoron a imachen de l'aristocracia debant
d'o pueblo, fendo olvidar o recuerdo d'o guerrero ario, d'a casta Kchatrya pa
esdevenir una cort con un sistema liberal de gobierno, aimant d'a cultura y o
buen arte, y con o yoga como disciplina corporal en cuenta d'a caza u as artes
marcials. A chusticia yera relaxata pero i heba una fuerte hierarquía social con
castas.

Se sape poco sobre l'orichen d'os Gupta, que en as suyas cronicas no se remonta
que a l'anyo 240, quan o prencipe Shri Gupta gobernaba un clan en Magadha, en a
redolada de Pataliputra. Lo succede Ghatotkacha en l'anyo 280, y en o suyo
reinato o prencipe Pataliputra Chandragupta aplega unos exercitos indians enta
l'anyo 300 y los adreza contra os invasors Kushana (tocarios) con exito. O 26 de
febrero de l'anyo 320 instaura a dinastía imperial dita Gupta, esdevenindo-ne o
primer emperador. O nombre Gupta ye una composición d'os toponimos d'os dos
reinos hindús: Magadha (cuenca d'o Gangas, l'orichen presunto de Chandragupta) y
Gandhara (cuenca de l'Indo). Encara que adorador d'o dios Visnú, (y hinduista),
respeta o budismo oficial d'a India d'ixos tiempos. Yera casato con a princesa
Kumara Devi, princesa divinizata d'a dinastía Lichavi, y esto li daba
lechitimidat en o poder a éll y a totz os descendients, d'una traza que beluns
d'os suyos descendients podioron consagrar-sen con o sacrificio d'o caballo.

Samudragupta fue consagrato con o sacrificio d'o caballo. Conquiere l'ueste d'a
Cuenca d'o Gangas, estendilló os suyos territorios anexionando tot Uttar
Pradesh, Madhya Pradesh y Bengala, y imposó un vasallache a lo norueste d'a
India. Tamién adreza campanyas ta o Decán. En as monedas conmemorativas d'a suya
victoria se lei a inscripción sanscrita:

Tamién estió un gran letrato y musico, (bi ha monedas que lo representan
tanyendo l'harpa). Se casó con a princesa Datta Devi, talment atra Lichavi.

Chandragupta II yera casato con una princesa Vakataka y hereda o Imperio Gupta
dimpués d'asasinar a lo suyo chirmán Ramagupta prenendo-li a muller con a
categoría de segunda muller. Gracias a las alianzas matrimonials con os Vakataka
podió estender o comercio ta la costa occidental. Derrotó a los satrapas de
l'ueste (Ditos shaka) y consigue ubrir una frontera a la mar d'Omán, ocupando
Rachastán y Gucharat. Por o norte consolidó un tranquilo dominio Gupta dica
Afganistán. Chandragupta II cambeó a cort dende Pataliputra ta Ujjain (Maddya
Pradesh), millor enfilata pa o comercio. Esta ciudat esdevién una fita pa as
caravanas que dende o sud y as costas puyan ta o norte pa plegar a la Rota d'a
Seda en una zona ya pacificata. Pataliputra contina estando a capital d'o Gangas
y yera plena de vida quan la visitó o pelegrín chino Faxian entre l'anyo 401 y
410. Con Chandragupta i heba un rolde de celebres artistas que actuoron en as
nueu choyas literarias. Yera entusiasta d'a cultura aquemenida y se fació
retratar en as monedas barallando-se con un lión.

Kumaragupta I celebró o sacrificio d'o caballo como Samudragupta reina en paz
con un imperio intacto enantes que os hunnos blancos esdeviengan una amenaza en
as mugas d'o norte, desestabilizando a zona d'a Rota d'a Seda. Kumaragupta morió
en una batalla contra os hunnos, pero as suyas 40 anyatas de reinato se
consideran o maximo explendor d'a cultura Gupta. Estió amigo presonal de
Kalidasa, y amés estió un gran poeta y mecenas de totas as artes.

A epoca d'os Gupta estió una epoca de culminación cultural en o periodo
conoixito como India Clasica que duró dica o sieglo VIII. O hinduismo plegó
alavez dica una forma quasi definitiva, estando auspiciato por o poder imperial,
encara que bi ha muita tolerancia relichiosa. O budismo encara ye en florata,
encara que bells budistas tornan a las radices hinduistas dixando-lo. Se
desembolica una literatura profana en luenga sanscrita con Kalidasa como
representant.

O modelo d'os Gupta fue imitato por as cortz locals, y tamién alochaban en os
palacios a los autors celebres de l'inte. As prencipals ciudatz esdevinioron
centros d'irradiación artistica, con biblioteca y tallers d'obras d'arte. Amés
d'estar mecenas bells gupta estioron artistas. Mandoron analizar y catalogar
textos antigos, amés de completar y replegar coleccions literarias. Gracias a
esto se conservan muitas obras literarias indias dica huei. O idioma oficial d'o
imperio Gupta estió o sanscrito, que encara que no yera una luenga parlata yera
en a suya mayor florata literaria, con cautivo d'os cheners teatro y cuento.

As matematicas abanzoron dica fins d'o sieglo V quan Aryabhta inventó o zero y o
sistema decimal y achustó o valor exacto d'o numero Pi. Os primers arabes
musulmans que contactoron con a India diciban a las matematicas "arte indio",
indisat.

Bi habió descubrimientos astronomicos como que a tierra chira arredol d'o suyo
eixe, o a explicación d'os eclixes de sol y de luna. En quimica consiguioron
fundir a columna u stambha de fierro, feito que asombró a los invasors
islamicos, que la trasladoron en o sieglo XI ta Delhi, on encara la trobamos. Bi
habió progresos en medicina, y por eixemplo Susruta en o sieglo IV ixemenó a
practica d'a disección.

Os prencipes Gupta donoron muitos diners a la construción y mantenimiento d'os
hespitals gratuitos, ganando-sen a confianza de bells subditos.

Os gupta consiguioron tener comunicación y comercio con culturas de muito luent
como a romana y la China.

Quan os Gupta plegoron a lo poder a India yera mayoritariament budista y os
comerciants teneban o poder economico. Os budistas consentiban a puyata d'atras
relichions y se contentaban con tener o tracto favorable que teneban con atras
dinastías. Encara que hinduistas, os Gupta veyeban en o budismo yera una
ferramienta pa reforzar o comercio exterior, y s'interesaban en a suya teoría
filosofica, plegando a fundar universidatz como a de Nalanda en as que o budismo
esdevién pura metafesica.

A tendencia intelectual d'o budismo fa que pierda ferbor popular y la chent se
decante por o hinduismo. Encara que a teoría d'o Dharma budista siga
considerando-se dimpués d'os Gupta como bella cosa important en os estudeos
filosoficos, o budismo como relichión en a India d'o sieglo VI pasará por un
tiempo d'agonía, desaparición, no sobrevivindo que en atros países,
desapareixendo de tot en a India entre os sieglos VI y VII.

O Buda de Sarnath ye una imachen d'o culto d'o suyo fundador que reflecta a
intelectualización d'o budismo. O estilo Gupta de Sarnath, planteya un Buda
metafisico, abstracto, aterrenal, pétrio y distant d'o fiel. Un purismo riguroso
volumetrico trasforma as partz d'o cuerpo humán en esferas, cilindros,
piramides, ecetra.. Encara que o estilo de Sarnath ye més coderent con a dotrina
budista, no impresiona a la masa popular, que ye atraita cada vegata més as
representacions vitals d'os dioses hindús, plens de vida y con aspecto
principesco.

O induismo amanix como una nueva forma de brahmanismo, y esta nueva fase en a
evolución relichiosa puya a una categoría superior totz ixos cultos populars que
o budismo heba sozterrato, por o cauz d'a devoción (bhakti) lis atorga una
consistencia doctrinal mayor. Totz estos cultos populars se basan en una
literatura mitolochica que os Gupta han preservato en sanscrito que dimpués
traducen a lo idioma hindí mayoritario y por ixo o sistema socio-relichioso se
dicirá Hinduismo.

O cambeo social fa que a los Gupta no los valoren u teman como guerrers, d'una
traza que agora los valorarán como protectors d'a tradición. Os nobles hindús
rescatan a los brahmans de l'olvido y los puyan de nuevo como casta superior y
os brahmans lechitiman a los prencipes como descendients d'os heroes miticos.
Brahmans y nobles miran o refirme popular puyando de categoría os cultos que
enantes yeran desvalorizatos u prohibitos.

A economía influye tamién en este cambeo. En o sieglo IV os comerciants yeran en
a suya mayoría budistas y aumentan as suyas riquezas, mantenendo-se como clase
social important, (encara que no como casta). En o sieglo V a inestabilidat en a
Rota d'a Seda y as invasions unas fan que s'arruinen de tot. O cambeo social que
cherminó en o periodo Gupta tendrá una florata en periodos posteriors (en o
Renaiximiento Hindú). Dimpués d'os Gupta ya no i habrá una clase mercantil
poderosa d'orichen hindú, y o suyo puesto será ocupato en diferents epocas por
chainos, musulmans y parsis.

O triunfo d'o hinduismo ye representato por o culto a Vishnu y os primers
templos edificatos. A divulgación de l'antiga literatura estendilló o culto a
Vishnu. Dica ixe inte Vishnu yera considerato a ación preservadora de Brahma
(Siva en ye a destructora), pero a tradición popular li dio o papel protagonista
en as dos epopeyas d'o Mahabharata y d'o Ramayana, on Krishna y Rama son avatars
de Vishnu. En l'arte Gupta as representacions de Vishnu son terrenals y
aristocraticas. As devocions locals transforman as enerchías femeninas d'o dios
en a suya muller Laksmi, diosa d'a belleza y riqueza. Amés de Krishna y Rama
amaneixen atros avatars como a sierpre Ananta ("infinito") sobre a que descansa
o dios y l'aliga Garuda ("parabra valorata"), que lo transporta a totas partz.

As primeras construccions en piedra d'a India son os templos de Deogarh, Sanchi,
Ter, Cherzarla y Aihole. En os porches d'o templo de Deogarh ye representato
Vishnu. Son templos més chicotz y con menos decoración que os templos chigants
posteriors, son concebitos como a casa d'o dios en a tierra y o suyo proceso
constructivo amaneix detallato en os manuals d'arquitectura sagrata, os
Vastu-Sastras.

Os hunnos blancos, tamién conoixitos como heftalitas s'imposan en Asia Central
en a primera metat d'o sieglo V. Conquieren Bactria y adrezan incursions ta lo
norueste d'a India dende l'anyo 450. Os hunnos impedirán l'acceso a la ruta d'a
seda. Skandagupta lis resiste a l'egual que o suyo pai Kumaragupta y los vence
asegurando a muga norte, pero ixo enfebleix a lo imperio (gastos melitars,
interrupción d'o comercio) y no estió una victoria pa cutio, veyendo en as
zagueras anyatas d'o suyo mandato nuevos abances hunnos. Skandagupta estió o
zaguer gran Gupta.

Li succeden o suyo chirmán Purugupta, Narasimhagupta, Kumaragupta II, y que
pierden tota a part noroccidental d'o imperio. Os emperadors Gupta se veyen
obligatos a refuchiar-sen en as cortz meridionals, mirando l'amistat d'as
dinastías y cortz provincials dica a suya fin. En l'anyo 490 Budhagupta ye
derrotato, fuye y se refuchia en a universidat budista de Nalanda. Dende l'anyo
490 o Imperio Gupta va desapareixendo. Poco enantes de l'anyo 500 os hunnos
blancos invaden o norte d'a cuenca de l'Indo y adrezan campanyas dica a India
central y a cuenca d'o Gangas, fendo mortaleras y saqueyos. O imperio d'os Gupta
se fragmenta y desapareix a metat d'o sieglo VI, os sobirans locals se
repartirán chicotz principatos en Bengala y Magadha, beluns d'os quals durarán
dica o sieglo VIII. As hordas d'hunnos blancos son acotolatas enta l'anyo 565
por os persas sasanidas y os turcos celestes, que lis fan pinza, y os que
quedoron en a India se disolvioron en a población.

Os independentistas indians yeran dividitos entre os que refirmaban a l'Eixe y
os que no lo refirmaban y miraban de conseguir una independencia pactada con o
Imperio Britanico en pago a un refirme en a guerra.

En 1942 Mohandas Karamchand Gandhi encomienza una campanya independentista. Con
a mes gran part d'os altos cargos d'o Congreso engarcholaus esclatan
manifestacions contra os britanicos.

Subhas Chandra Bose, d'orichen bengalí s'alinia con as potencias de l'Eixe. En o
exilio organiza o Exercito Nacional Indio u INA con 20.000 prisioners que os
chaponeses heban feito quan en febrero de 1942 prenioron Singapur. En marzo de
1944 o INA intentó liberar Manipur chunto con os chaponeses, pero los britanicos
los enconfioron, obligando los a rendir-se en mayo de 1945 y amortando a Chandra
Bose.

Os laboristas de Gran Bretanya fan convocar eleccions en a India a fins de
l'anyo 1945. Os musulmans votan en a suya mes gran part a "A Liga", y os hindús
en gran mesura votan a lo Congreso. Os britanicos ninvían a tres achents que
proposan instituir una confederación de dos estatos, l'aun pa os hindús y l'atro
pa os musulmans pero mantenendo un gubierno central comuns pa afers de defensa y
relacions externas. Tamién proposan scindir o Punchab y Bengala. O Congreso y a
Liga acceptan pero no se posan d'alcuerdo pa formar un gubierno interín. En
agosto de 1946 os musulmans atacan a los hindús en Calcuta, esclatan disturbios
entre musulmans y hindús con una gran mortalera d'unas 10.000 presonas. O
bisorrei britanico d'a India Wavell acomanda a Nehru que forme un gubierno, y
encara que a Liga i participa, continan as luitas entre musulmans y hindús. En
chinero de 1947 a Liga refusa de participar en una asambleya constituyent. Os
britanicos sustituyen a Wavell por Lord Mountbatten.

Os sikhes veyen como A Liga se fa con o poder en Punchab y veyen como solución
sublevar-sen y reclamar un territorio propio dito Sikhistán. O punchab ye
scenario de luitas de musulmans contra sikhes y hindús con grans mortaleras. O
lider musulmán Djinnah acceptó a partición d'o Punchab y Nehru acceptó a
secesión d'os territorios de mayoría musulmana y a creyación d'o estato de
Pakistán con estos territorios. Os estatos gobernaus por principes optarán a
suya integración en o estato musulmán dito Pakistán u o estato hindú dito India.
En chulio de 1947 o Parlamento Britanico votó a India Independence Act, que
instauró dos territorios independients.

A partición d'a India Britanica suposó grans movimientos de población. En 1947
os hindús y sikhes abandonoron en masa o Punchab Occidental, devez que os
musulmans eslamporon d'o Punchab Oriental, con un resultau de 8 millons de
desplazaus y 200.000 muertos. Un millón y meyo de musulmans d'a plana d'o río
Gangas emigra enta l'ueste, en especial a Karachi. En Bengala se producen
intercambios de población que afectan a més de 3 millons d'hindús y a 1 millón
de musulmans. Entre 1947 y 1950 en l'anterior India Britanica s'han produeito
intercambios de población que afectan a 14 millons de presonas. Os estatos
gobernaus por principes se deciden por integrar-sen en a India u Pakistán, en
diferents condicions, particularment conflictivas en a qüestión de Caixmir, que
motiva guerras entre India y Pakistán, y menos conflictivas en Junagadh y
Hyderabad.

En chinero de 1948, Mohandas Karamchand Gandhi fa una vada de fambre pa
protestar contra a persecución d'os musulmans. Ye asesinau o 30 de chinero por
un extremista. A suya muerte significa a desapición d'a sola figura capaz de
mantener a musulmans y hindús unius. En l'anyo 1950 una constitución instaura un
rechimen laico y democratico oposau a lo sistema de castas. A India prene una
estructura federal con 18 estatos y una decena de territorios administraus por o
gubierno federal.

Nehru domina a vida politica dica a suya muerte en 1964 y fomenta a
industrialización y l'alfabetización d'A India. Se reorganizan os Estatos. En o
Deccán os dravidas son distribuitos en quatre estatos: Andhra Pradesh, Mysore,
Kerala y Madrás u Tamil Nadu. A reorganización en a redolada de Bombay desemboca
en disturbios entre gucharatís y maratís y en a creyación de dos Estatos:
Gucharat y Maharashtra. En politica exterior a India no s'alinia con garra
bloque y recibe aduyas financieras y tecnicas tanto d'a URSS como de Gran
Bretanya y Estatos Unitos. As colonias francesas y portuguesas d'a Peninsula
Indostanica son adhibitas a India, en 1961 Goa ye presa por a fuerza. Bi ha
conflictos con China, que s'ha anexionau o Tíbet en 1950 y Ladakh en 1957. Bi ha
enfrentamientos armaus entre tropas chinesas y hindús en Ladakh y en lo norte
d'Assam. India demanda aduya melitar a Estatos Unitos y China s'amana
diplomaticament a Pakistán.

Nehru ye succediu por Lal Bahadur Shastri y devez Indira Gandhi, filla de Nehru
entra en o gubierno. En 1965 esclata a guerra Indo-Pakistaní en Caixmir, pero se
firma a paz en 1966. Indira Gandhi esdevién primer ministro bell tiempo dimpués
y encomienza una politica populista de nacionalizacions. En 1969 Indira ye
excluita d'o Congreso y creya atra formación politica que fa liga con os
comunistas, os nacionalistas tamils y os sikhes. En marzo de 1971 esclata a
guerra d'independencia de Bangladesh, con implicación d'a India. A India recibe
millons de refuchiatos de Bangladesh y refirma a los bengalís que se quieren
independizar de Pakistán. Estatos Unitos refirma a Pakistán y ixo fa que a India
s'amane en politica exterior y defensa a la URSS. O 15 d'aviento se rinde
Pakistán, tornando os refuchiatos en 1972. En 1975 bi habió una crisi politica
que condució a un estato d'excepción con ciertas reformas economicas, que durará
dica 1977 y que conducirá a que Indira pierda as eleccions. Indira torna a ganar
as eleccions en 1980; en este nuevo mandato destacan as tensions en Punchab
Oriental, a on bi ha un secesionismo sikh. Indira muere o 31 d'octubre de 1984
asesinada por sikhes d'a suya guardia presonal.

A India se troba situata en a placa tectonica india (una subplaca d'a placa
tectonica indoaustraliana), ocupando a suya mayor parte. Seguntes explica a
Cheolochía, fa 75 millons d'anyadas ista placa feba parte de l'antigo continent
de Gondwana, y en ixas calendatas prencipió o suyo desplazamiento enta o norte,
dica contactar con a placa tectonica eurasiatica, formando con a suya presión
sobre ista placa l'Himalaya, a cadena montanyosa de mayor altaria d'o mundo, y
que ye a muga natural norte d'a India con Nepal y China.

A mayor parte d'os prencipals ríos d'a India tienen o suyo naixedero en
l'Himalaya, trescruzando o país dica la suya desembocadura en o golfo de
Bengala, a l'este d'o país. Son o río Ganges y o río Brahmaputra. Sindembargo,
tienen o suyo naixedero en atros puestos d'o país o río Godavari, o río
Mahanadi, o río Kaveri y o río Krishna, que desauguan tamién en o golfo de
Bengala, y o río Narmada y o río Tapti, que desembocan en a mar Arabiga.

L'esporte nacional ye o hockey yerba y o suyo organismo rector ye a Federación
de Hockey de l'India, l'equipe nacional estió o ganador d'o Campionato Mundial
de Hockey sobre yerba en a suya edición de 1975, a más a mas de estar tamién
ganador en os Chuegos Olimpicos ueito vegadas d'a medalla d'oro, una d'archent y
unatra de bronze.

Sin d'embargo l'esporte mes practicato ye o cricket con muitas competicions
importants celebratas por tot o país, estando a suya competición mes important a
liga profesional clamata Indian Premier League (IPL). A suya selección nacional
ha ganato competicions internacionals mas que mas con os paises d'a Mancomunidat
Britanica de Nacions.

Con os esportes modernos i conviven bells esportes tradicionals indichenas como
o kabaddi, kho kho, pehlwani y gilli-danda. Y bells artes marcials asiaticas
como kalarippayattu, musti yuddha, silambam, y marma adi.

L'India estió organizadora d'os Chuegos Asiaticos en a suyas edicions de 1951 y
de 1982 estando tamién organizadora d'os Chuegos d'a Mancomunidat Britanica de
Nacions en a edición de 2010 y a Copa Mundial de Críquet en a edición de 2011.

Dende l'anyo 2011 l'India organiza o GP de l'India de Formula 1 en o Circuito
Internacional de Buddh.



https://an.wikipedia.org/wiki/Londres

Londres (en anglés London, pronunciato /ˈlʌndən/) ye una ciudat capital
d'Anglaterra y d'o Reino Unito, que ye una d'as más grans ciudatz d'Europa.
Situata a lo sud de Gran Bretanya y a o canto d'o río Tamisa, fue establita por
os romans en o sieglo I sobre un antigo asentamiento d'a tribu celta d'os
cantios con o nombre de Londinium. O suyo territorio muga a lo norte con os
condatos d'Essex y Hertfordshire, a l'ueste con os condatos de Buckinghamshire y
Berkshire, y a lo sud con Kent y Surrey.

O toponimo procede de Londinium, adaptación latina d'un vocable celta que
significaba ciudat d'a luz. En aragones ye documentato o emplego de Londres en
textos medievals que fan referencia a lo comercio de productos textils.

Tamién en obras historiograficas navarras como o "Libro de las Cheneracions"
podemos leyer "Londres" y una explicación lechendaria sobre a suya etimolochía:

En una superficie de 1.572 km² y 32 districtos, a ciudat de Londres tien una
población humana de 8.416.535 habitants(2013), que fan d'ista una d'as ciudatz
europeas más densament pobladas, chunto con Moscú, Estambul y París, con una
densidat de población de 4.700 hab/km².

En o cens de 2001, o 71% d'os siet millons de habitants se clasificaban en a
colla d'etnia "blanca" (en una mala aplicación d'o concepto etnia), o 10% en a
india, bangladeshí u paquistaní, o 5% en l'africana, o 5% en a caribeña, o 3% en
a de razas mixtas y o 1% en a china. A mayor colla relichiosa ye a cristiana
(58,2%) y no relichión declarata (15,8%). O 21,8% d'os habitants de Londres son
naixitos difuera d'a Unión Europea.

L'aria metropolitana de Londres tien una población de 13.945.000 habitants.
Mayor que todas as poblacions d'Escocia, Galas y Irlanda d'o Norte chuntas. Ye a
segunda aria metropolitana més gran d'Europa, nomás superada por l'aria de
Moscú, y una d'as 20 mayors en o mundo, con una vida y fluxo economico que la
situan en o segundo puesto mundial, nomás por dezaga d'a ciudat de Nueva York,
en Estatos Unitos.

A ciudat fue establita por os romans en os anyos 40, esdevenindo a capital d'a
Provincia romana de Britania arredol d'o 100. D'antis más yera habitata por os
cantios, una tribu celta que feba parte d'os britanos y que dió nombre a la isla
de Kent y a Canterbury, y mientres o dominio román esdevenió, con o suyo puerto
sobre o río Tamisa, a ciudat más gran d'a provincia. A suya primera cita ye
mientres o reinato de Nerón, encara que a suya conquiesta por os romans estió
mientres o reinato de Claudio, l'antecesor de Nerón.

Encara que a primera ciudat romana fue destruita de raso arredol d'o 61 mientres
a sublevación de Boudicca, reina d'os iceni, encara que fue esviellata luengo
d'a redota d'os sublevatos.

Fue albandonata por os romans en o sieglo V, que en ixe inte albandonoron toda a
isla de Gran Bretanya, y a ciudat quedó albandonata de raso en o sieglo VII,
quan os anglos, saxons y chutos la invadioron, encara que muit a man d'a ciudat
romana, en l'actual carrera de Aldwych, bi heba un asentamiento saxón, dito
Lundenwic, que estió l'alazet d'a recuperación d'a ciudat, que prenió
importancia quan tornó a ser ocupata l'antiga ciudat romana en os sieglos IX-X.
Sindembargo, a ciudat no tornó a recuperar-se dica la desaparición de l'amenaza
d'os vikingos, que feban incursions en as costas y remontando os ríos navegables
(o río Tamisa, que trescruza Londres, ye navegable).

A suya importancia fue ratificata con a devantadera d'a seu de Westminster, que
prencipió en o sieglo XIII, en estar a ciudat esleyita por Guillén O Conquiridor
como a suya capital luego d'a conquiesta normanda d'Anglaterra en 1066. En ixe
inte, a residencia reyal se trobaba en l'actual Torre de Londres.

En 1640 bi habió una epidemia de peste, con arredol de 30.000 victimas, y en
1666 se produció l'incendio de Londres, que destruyó quasi de raso a ciudat.
Destacó en a suya reconstrucción o papel de l'arquitecto anglés Christopher
Wren.

Sindembargo, a creixencia d'a ciudat de Londres (en superficie y en población)
esdevenió en o sieglo XIX, con a Revolución industrial, quan a ciudat yera o
prencipal centro industrial britanico y a capital financiera d'o país.

Mientres a Segunda Guerra Mundial, a ciudat fue bombardeyata por a Luftwaffe en
a batalla d'Anglaterra en o dito blitz.

Encara que se diz que ye una ciudat a on as plevias escayecen a ormino, Londres
no se troba en a zona d'Anglaterra con más plevias, que ye situata a l'ueste,
encara que bi ha plevias más a sobén que en climas como o clima mediterranio. A
presencia d'a nieu ye excepcional, y os suyos veranos son con temperaturas
suaus.

Londres estió a seu d'os Chuegos Olimpicos de 1908 y os de 1944, que estioron
cancelados por a II Guerra Mundial, y organizó os posteriors Chuegos de 1948,
tamién estió a seu d'os Chuegos Olimpicos de 2012.



https://an.wikipedia.org/wiki/Arag%C3%B3n

Aragón ye un país situato en lo norte d'a Peninsula Iberica y que comprende o
trampo central d'a val de l'Ebro. O suyo territorio ye lo de l'antigo Reino
d'Aragón, que fue acotolato en 1707 con os Decretos de Nueva Planta. Actualment
fa parti d'o Estato Espanyol como Comunidat Autonoma, seguntes o suyo Estatuto
d'Autonomía (Lei Organica d'o Estato Espanyol), que li atorga o caracter de
"nacionalidat".

Culturalment a Cuenca de l'Ebro, mesmo antes d'existir Aragón, ye una zona de
trobata y crucillata d'hombres y elementos culturals d'a Meseta, Levant y Sud de
Francia. Oficialment, muga con as comunidatz autonomas de Castiella-La Mancha,
Castiella y Leyón, Catalunya, A Riocha, Navarra y Comunidat Valenciana y tamién
con l'estato de Francia.

O Reino d'Aragón con o Condato de Barcelona (Catalunya) formoron a Corona
d'Aragón en o sieglo XII, encara asinas continó estando independient conservando
totas as suyas institucions, fueros y dreitos dica a Guerra de Succesión
Espanyola en o sieglo XVIII. Dende 1978 ye una comunidat autonoma espanyola,
composata por as provincias de Uesca, Teruel y Zaragoza, y que s'articula en 33
comarcas. A suya capital ye a ciudat de Zaragoza.

En Aragón se charran actualment tres idiomas, d'os qualos nomás que aragonés y
catalán son luengas propias:

O relieu ye de gran simplicidat: os Pireneus y o sistema Iberico enmarcan a
depresión de l'Ebro. Os estremos cheograficos d'Aragón son Zuriza (Ansó,
Chacetania) a o norte; La Cervera (Abechuela, Gúdar-Chabalambre) a lo sud;
Sopeira (Ribagorza) a l'este; y Granja de Sant Pedro (Mont-reyal de Fariza,
Comunidat de Calatayú) a l'ueste.

O río Ebro escana las auguas d'os ríos y ibons d'Aragón, que como o Millars y o
Turia desembocan en a Mar Mediterrania.

O clima d'ista comunidat ye mediterranio-continental. Ye un clima seco, con
plevidas irregulars, cerenyos cambeos termicos y intensos aires.

Seguntes o censo de 1991, bi heba una población d'1.178.000 habitants, ye decir
un 2,95% d'a población d'o Estato espanyol y una densidat de 25,2 habitants/km².
En 2003 a zifra aumentó dica os 1.217.514 habitants.

Densidat d'as comarcas A comarca que tién mas población y densidat de población
ye a comarca de Zaragoza amás d'a suya aria metropolitana. En a resta d'as
provincias, a mayor densidat de población no se troba en as capitals: en a
provincia de Uesca ye a Cinca Meya, con una densidat de población de 41 hab/km²
y en a provincia de Teruel ye o Baixo Aragón, con una densidat de población de
23 hab/km².

O Producto Interior Bruto (PBI) d'Aragón ye o 3 u 4% d'o PBI d'o total
d'Espanya. L'interpresa Opel tien una planta amán d'a ciudat de Zaragoza.

A norma lechislativa de funcionamiento d'Aragón ye definita en o suyo Estatuto
d'Autonomía, de 1982, que definix as suyas institucions de gubierno. O
Parlamento d'Aragón se diz Cortz d'Aragón.

D'alcuerdo con Julio Caro Baroja en Aragón bi ha dos zonas culturals prencipals:
L'Alto Aragón con cultura pirenenca y a Ribera de l'Ebro y ríos grans con una
cultura mediterrania asociata a una agricultura de regano. En esta zaguera bi ha
clara influencia mudéchar, en bells lugars, o traxe tipico se composa d'un
mocador nugato en la cabeza, calzons ubiertos, una manta a modo de faixa en a
cintura y alpargatas ta os hombres. As mullers levan sayas amplas, un chustillo,
calzón, calzas chupitas, toquiella, debantal y alpargatas.

O baile y canto popular ye a hota aragonesa, que ye muit rasmiuda y goyosa. Se
baila con muito movimiento y grans blincos. O canto gosa estar de ritmo
malinconico con una nota a ormino socardona. Antes de cheneralizar-se a hota o
más caracteristico yera o dance aragonés. En bells lugars bi ha representacions
de danzas con tochos y espadas, con alusions a luitas entre moros y cristians.

Tamién remane musica tipica aragonesa, que emplega instrumentos como o salterio
(chicotén) y l'acordión. Entre los instrumentos de viento en a mas gran parte
d'o territorio s'emplega a donzaina, pero en los Pireneus centrals bi ha un aria
on ye caracteristico o chiflo y en o Sobrarbe y Monegros a gaita aragonesa u
gaita de boto.

D'Aragón son famosas as mollas a la pastora, o ternasco rustito, os pernils de
Teruel, a borraina, o cardo, os vin d'as suyas distintas Denominacions d'Orichen
(Semontano, Campo de Borcha, Carinyena, Calatayut), a carne a la pastora, o
pirín a lo chilindrón, as almendras, o ternasco d'Aragón, l'aceite d'o Baixo
Aragón, a miel, os prescos de Calanda, as chiretas (de Sobrarbe), a longaniza de
Graus, etcetra.

En o norte d'Aragón se charra l'idioma aragonés y en a parti más oriental,
mugant con Catalunya, o catalán.



https://an.wikipedia.org/wiki/Zaragoza

Zaragoza ye una ciudat aragonesa, capital d'Aragón y d'a provincia de Zaragoza.
Se troba situata en a comarca de Zaragoza a o canto d'o río Ebro y en a
desembocadura d'a Uerba y o Galligo en o centro d'una gran val con gran variedat
de paisaches, dende disiertos (como as Bardenas y os Monegros) dica selvas
pretas, tasqueras, montanya, etc.

A población d'a ciudat de Zaragoza yera l'1 de setiembre de 2010 de 701.090
habitants, estando asinas a cinquena ciudat en población d'o Estato Espanyol. A
población de l'aria metropolitana de Zaragoza s'estimó que yera en 2006 de
783.763 habitants. O municipio ye o puesto de residencia de mas d'o 50% d'a
población total d'Aragón. A ciudat se troba a 199 metros d'altaria sobre o libel
d'a mar, en una situación cheografíca excepcional, ya que ye un nyudo de
comunicacions entre as grans ciudatz de Madrit, Barcelona, Valencia, Bilbau y
Tolosa, distants as cinco a bells 300 km de Zaragoza, alto u baixo.

A ciudat ye prou conoixita por o suyo folklore, o suyo patrimonio cultural, a
gastronomía local, y os suyos tres monumentos prencipals (a basilica d'o Pilar,
a seu d'o Salvador y o palacio de l'Alchafaría).

Chunto d'a Seu y l'Alchafaría, bi ha atros edificios que fan parti d'o mudéchar
aragonés y por tanto d'o Patrimonio d'a Humanidat seguntes a UNESCO.

O suyo nombre actual procede d'o suyo antigo toponimo román, CAESAR AUGUSTA a
traviés de l'arabe Saraqosta y d'o mozarabe que, como en Almonezir <
AL-MONASTIR, feba metatesi de -ST- ta -ts-, representato como ç:

En a parla baturra d'a Ribera Baixa de l'Ebro se diz Zirigoza, que mos fa pensar
en variants medievals d'o nombre como Ceragoça. Si no hese pasato por l'arabe o
nombre hese estato bella cosa pareixita a Sargosta u Zargosta.

Amás d'a ventallosa situación cheografica, destaca en Figueruelas una d'as
factorías de General Motors. A progresiva puyata d'a economía agraria ha
convertito a la General Motors en un d'os prencipals pilars d'a economía d'a
provincia. A la fabrica d'autos s'unen como alazet d'a economía aragonesa a
interpresa Balay, centrata en a fabricación de eletrodomesticos, CAF
(Construccions y Auxiliars de Ferrocarrils S.A.) d'a que salen unidatz
ferroviarias tanto ta o mercato estatal como ta o internacional y diversas
meyanas interpresas de caracter nacional como Pikolín u Lacasa, entre atras.

Actualment, a economía d'a ciudat ye en plen desembolique devito a prochectos
como a Expo 2008, a Plataforma Lochistica de Zaragoza (PLAZA), asinas como por o
paso d'o tren de Alta Velocidat Espanyola (AVE), que convierte a la ciudat en un
important centro de comunicacions.

A ciudat poseye una universidat dende 1542, encara que os suyos orichens se
troban en o sieglo XII. Actualment se divide en quantos campus, d'os que dos se
troban en a ciudat.

En Zaragoza s'editan bells periodicos, entre os que cal destacar o decán Heraldo
de Aragón y O Periodico d'Aragón.

Se cuenta con un Auditorio-Centro de Congresos que amogolona la practica
totalidat d'os muitos congresos que se celebran en Zaragoza y tamién de
l'actividat musical d'a capital. En iste Auditorio tienen a seu a colla
Enigma-Orquesta de Cambra de l'Auditorio de Zaragoza, orquesta de formación
variable que poseye un convenio con iste Auditorio y que tien una chicota
temporada de conciertos, adedicando-se con especial intrés a la espardidura d'a
musica contemporania. Tamién ofreixe conciertos pedagochicos ta escolans y
colabora con o coro de l'Auditorio, coro Amici Musicae. Continando con a musica
clasica, tamién organizan conciertos as entidatz d'estalvio Ibercaja y CAI,
asinas como Choventutz Musicals de Zaragoza, pero todas istas d'un modo mas
esporadico y enfocadas a atra mena de roldes y publico.

Esleita ta organizar a Exposición internacional Expo Zaragoza 2008, asinas mesmo
ha estato esleita como seu d'un Secretariato d'a Organización de Nacions Unitas
t'a Decada de l'Augua d'a UNESCO.

Bi ha un servicio de trens de redolada entre Zaragoza y parti d'os municipios
d'a suya aria metropolitana, clamato Cercanías Zaragoza, que fa parte d'o rete
de Cercanías de Renfe Operadora. Actualment dito rete de trens de redolada nomás
ye formato por una linia, a C-1. Tamién bi ha una linea de tramvía inagurata
l'anyo 2011 y clamata Linea 1.

Tamién bi ha un servicio publico de loguero de bicicletas clamato BiziZaragoza u
biZi.

O equipe de fútbol mes representativo ye o Real Zaragoza que chuga en A
Romareda, y equipes menors como o Club Deportivo Ebro, o Club Deportivo Giner
Torrero, a Real Sociedad Deportiva Santa Isabel, o Club Deportivo Valdefierro, y
o Club Deportivo Sant Gregorio Arrabal. Tamién son importants l'equipe de
baloncesto, Basket Zaragoza 2002 S.A.D., de balonmán, o CAI Balonmano Aragón y
atro de voleibol, Bantierra Fábregas Sport, totz ells chugando en as ligas de
maxima categoría.

Tamién cal que destacar el Centro Natación Helios, un club poliesportivo con
equipes federatos en 16 esportes, as suyas seccions mes importants son as de
natación, waterpolo y baloncesto.

Zaragoza estió subseu olimpica de fútbol en os Chuegos Olimpicos de Barcelona
1992 chugandose-hi partitos d'o Grupo A y D, y un partito d'os quartos de final
en A Romareda.



https://an.wikipedia.org/wiki/Primera_Guerra_Mundial

A Primera Guerra Mundial estió un conflicto armato a escala mundial desarrollato
entre 1914 y 1918. Orichinato en Europa, por a rivalidat entre as potencias
imperialistas, se transformo en o primero en cubrir más d'a mitat d'o planeta.
Estió en o suyo momento o conflicto más sangriento d'a historia. Antis d'a
Segunda Guerra Mundial, ista Guerra gosaba decir-se Gran Guerra u Guerra d'as
Guerras.

O 28 de chunio de 1914 un terrorista serbio de Bosnia-Herzegovina fació un
atentau en Sarajevo en o que murió prencipe hereu d'o Imperio Austro-hongaro.
Austria-Hongría adrezó un ultimatum a Serbia, y li declaró a guerra o 27 de
chuliol. O Imperio Ruso refirmó a Serbia y encomenzó a primera Guerra Mundial.
Entre o 28 de chuliol y o 4 d'agosto entroron en guerra Austria-Hongría y
Alemanya contra Serbia, Rusia, Francia y Gran Bretanya. O Imperio Otomán
encomenzó a guerra contra Rusia o 29 d'octubre de 1914, con scenario entre os
lagos Van y Urmia y a implicación d'as minorías etnicas locals (armenios,
asirians y kurdos).

En os Balcans os serbios no resistioron que a lo prencipio, y rebloron. En
noviembre de 1914 os serbios ya no controlaban Belgrado, encara que en aviento
de 1914 lo recobroron.

En octubre de 1915 os aliaus desembarcoron en Salonica y se creyó o Frent
Macedonián. O 14 d'octubre de 1915 Bulgaria entró en guerra contra Serbia (li
declaró a guerra o día 15 d'octubre), con a intinción d'anexionar-se a partida
de Macedonia que Serbia heba ocupau en a Primera Guerra Balcanica y continó
ocupando dimpués d'a Segunda Guerra Balcanica (actual Republica de Macedonia).
Esto fa que os serbios ya no puedan defender-sen d'os austro-hongaros.

En aviento de 1915-chinero de 1916 o exercito serbio se retiró dica Corfú a
traviés d'Albania. As tropas bulgaras ocuporon a parte serbia de Macedonia y
fació frent a las tropas aliadas que heban desembarcau en Salonica o 15
d'octubre (o Frent Macedonián).

Dende chuliol de 1916 os serbios evacuaus en Corfú fuoron adrezaus enta o frent
d'orient. O 27 de chunio de 1917 Grecia entró en guerra en o bando d'os aliaus.

O 28 d'agosto de 1916 Rumanía entró en a guerra en o bando d'os aliaus. Con
Rumanía en o bando aliau, Bulgaria s'asocia a la contraofensiva d'as potencias
centrals y ocupa Dobrucha d'o sud, que heba perdiu en a segunda Guerra
Balcanica. En aviento os alemans prenen Bucarest.

O 29 de setiembre de 1918 se crebó o Frent Macedonián y Bulgaria firmó un
armisticio. O 3 d'octubre Ferrando de Bulgaria abdicó en Boris III.

En agosto de 1914 as tropas d'o Imperio Alemán aturoron l'abance d'os rusos. En
setiembre os rusos ocuporon Galitzia.

En chuliol-agosto de 1915 bi habió una ofensiva austriaca y alemana contra
Rusia. En chunio-agosto de 1916 bi habió una ofensiva rusa en Galitzia dirichida
por Alexéi Brusílov, que representó a operación mes gran d'o exercito ruso en
esta guerra, con gran numero de baixas.

O 27 d'agosto de 1916 Rumanía declaró a guerra a lo Imperio Austro-hongaro,
entrando en guerra o 28 d'agosto en o bando d'os aliaus.

En Febrero-Marzo de 1917 esclató a Revolución rusa y en chuliol de 1917 fracasó
a zaguera ofensiva rusa en o frent. O 6-8 de noviembre de 1917 esclató a
Revolución d'Octubre en Rusia. Rumanía quedó sin d'aduya rusa y aislata y firmó
en Focşani un armisticio o 9 d'aviento con as potencias centrals Alemanya y
Austria-Hongría.

O 3 de marzo de 1918 a Rusia bolchevique firmó con as potencias centrals o
tractato de Brest-Litovsk. Por o tractato de Brest-Litovsk o 3 de marzo de 1918
Rumanía se quedó de tot ya sin d'aduya rusa y as potencias centrals tornoron a
atacar-la.

En abril de 1918 a Republica democratica de Moldavia proclamó a suya unión con
Rumanía. O 7 de mayo se firmó o tractato de Bucarest entre Rumanía y as
potencias centrals. Por o tractato de Bucarest d'o 7 de mayo de 1918 Rumanía
habió de ceder Dobrucha d'o sud (quadrilatero de Silistra) y 170 lugars d'os
Carpatos a Hongría. Vlaquia siguió ocupata y ha d'abastir de trigo y petrolio a
Alemanya y Austria-Hongría.

En noviembre de 1914 o Imperio Otomán entró en guerra en o bando d'Alemanya. En
abril de 1915 os aliaus desembarcoron en os Dardanelos, encomenzando a Batalla
de Gallipoli, pero no consiguioron res y a operación remató en chinero de 1916.

En abril de 1915 esclató una revuelta armenia en a rechión de Van. En chuliol de
1915 50.000 armenios plegoron t'Halepo sobrevivindo a las operacions de
deportación y chenocidio d'o exercito otomán y os irregulars kurdos.

En 1916 os exercito ruso ocupó Erzurum, Trapesonda y Erzincán, y as poblacions
musulmanas locals quedoron diezmadas por a guerra. En ixa zona as hostilidatz
cesoron en a practica entre agosto de 1916 y fins de 1917.

En abril de 1917 as autoridatz rusas autorizoron a los refuchiaus armenios a
tornar ta Anatolia Oriental. Bells 150.000 armenios se reinstaloron en a rechión
de Van, a on podioron cullir una collita de trigo en verano.

En chinero de 1918 s'establió una asembleya constituyent (seim) de
Transcaucasia, que contaba con 112 miembros, 33 d'ellos armenios. En a
Transcaucasia d'ixa epoca hi heba profundas divisions os azerís, que yeran
pro-otomans, os armenios anti-otomans y os cheochians quereban a paz.

Entre marzo y abril de 1918 os otomans pasoron a la ofensiva y ocuporon tot o
terreno entre Van y Kars, producindo-se refluxo d'armenios ta o noreste. En
abril, a Seim de Trascaucasia proclamó a independencia, mientres os otomans
abanzaban y yeran ya a man de Yerevan.

En mayo Transcaucasia se disgregó con a proclamación d'a indepencia de
Cheorchia. Os armenios podioron aturar a los otomans en a batalla de Sardarabad,
pero en chunio habioron de firmar en Batum un tractato en o se cedeban a los
otomans a zona d'o ferrocarril entre Alexandropol y Chulfa y se veyeban obligaus
a autorizar a las tropas otomanas poder cruzar territorio armenio pa acceder a
Azerbaichán.

En chunio de 1918 os otomans ocuporon Azerbaichán y en agosto planteyoron a
qüestión de Karabakh. Una asembleya local, con mayoría armenia refusó a unión
con Azerbaichán, pero habió de ceder. O 30 d'octubre de 1918 os otomans firmoron
un armisticio con os britanicos en o puerto de Mudros (isla de Lemnos). Con
l'armisticio de Mudros d'o 30 d'octubre de 1918 os otomans habioron de
retirar-sen a las suyas mugas de 1914, mientres as fuerzas britanicas preneban
posicions en Transcaucasia.

En mayo de 1915 Italia entró en a guerra en o bando d'os aliaus. O 24-27
d'octubre de 1917 os italians fuoron derrotaus de tot en Caporetto.

O 4 d'agosto de 1914 o exercito alemán invadió Belchica y Luxemburgo ubrindo o
frent occidental. Os alemans esconfioron a los franceses en as batallas de
Lorena, Charleroi y Maubeuge y obtenioron dimpués o control de zonas industrials
importants d'o este de Francia. Os britanicos intervinioron en o Frent
Occidental refirmando a los franceses. En a primera batalla d'o Marne l'abance
alemán fue aturau.

Plegó un inte que o frent s'estabilizó, estando scenario de grans batallas que
quasi no lo modificoron como a batalla de Verdún u a batalla d'o Somme.

O 6 d'abril de 1917 EEUU entró en guerra, lo que refirmó a posición d'os
franceses y britanicos. L'abance d'os aliaus en 1918 convenció a los comandants
alemans que a derrota yera inevitable y o gobierno habió de negociar un
armisticio.

L'8 de chinero de 1918 o president Woodrow Wilson proposió os "Catorce Puntos"
pa creyar uns nuevos obchectivos belicos defendibles moralment que podesen
servir de base pa negociacions de paz con os Imperios Centrals. O 3 de noviembre
bi habió un armisticio con Austria-Hongría, l'armisticio de Villa Giusti, que
fació que s'esboldreguás o Imperio Austro-hongaro. O gobierno rumán aguardó dica
o 10 de noviembre pa continar as hostilidatz en o zaguer inte. L'11 de noviembre
bi habió un armisticio con Alemanya. O 15 de noviembre os rumans invadioron
Transilvania. O 28 de noviembre Bucovina, que heba estau una posesión austriaca,
demandó a unión con Rumanía. O 1 d'aviento de 1918 os vlacos de Transilvania y
d'Hongría se reunioron en Alba Iulia, se costituyoron en asembleya y esleyoron
un Gran Consello nacional que o día 14 demandó a unión con Rumanía.

A Primera Guerra Mundial tenió consequencias en quantos ambitos. Bell
historiador, como Eric Hobsbawm, considera que o final d'a guerra estió o
prencipio real d'o sieglo XX por a reestructuración de l'orden politico que
esdevenió.

Con a trencadura d'o sistema diplomatico europeu conoixito como Concierto
europeu, as alianzas feitas por diferents estatos y os efectos d'a guerra, os
estatos europeus creyoron que caleba establir una Sociedat de Nacions a on
resolver os conflictos d'una forma pacifica y evitar as guerras y que a mas a
mas amillorase as condicions de vita en o mundo.



https://an.wikipedia.org/wiki/Catalunya

Catalunya (en catalán Catalunya, en aranés Catalonha) ye un país intregrato como
comunidat autonoma en Espanya y situado en o noreste d'a Peninsula Iberica. Muga
a lo norte con Francia y Andorra, a l'este con a Mar Mediterrania, a lo sud con
a Comunidat Valenciana y a l'ueste con Aragón. Historicament Catalunya tamién ha
abracau as comarcas d'o Vallespir, o Conflent, o Capcir, o Rosellón y a parti
norte d'a Cerdanya u Alta Cerdanya, territorios ultrapirenencos dependients d'os
antigos condaus d'o Rosellón y a Cerdanya y que fan parte de l'actual
departamento francés d'os Pireneus Orientals. Istas comarcas s'abracan baixo a
denominación de Catalunya Norte. As Islas Medas tamién fan parti de Catalunya.

Catalunya ye a comunidat autonoma con mayor producción industrial d'Espanya y en
ella se troba un 25% d'os foranos estachers en tot o país.

A Val d'Arán anque ye incluso dentro d'a organización provincial, tien cierta
autonomía administrativa.

Catalunya se divide en 41 comarques, 38 d'as qualas datan d'a división feita en
1936. En 1988 s'adhibioron 3 nuevas comarcas.



https://an.wikipedia.org/wiki/Pa%C3%ADses_Baixos

Os Países Baixos (en neerlandés: Nederland, en frisón: Nederlân) ye un país
europeu, que fa parte d'a Unión Europea (UE). Situato en a desembocadura d'os
ríos Rin y Mosa, muga con a Mar d'o Norte, Alemanya e Belchica.

Os Paísos Baixos fan parti chunto con as islas caribenya d'Aruba, Curaçao y Sint
Maarten d'o Reino d'os Países Baixos. Tamién fa parti chunto con os países
vecins de Belchica y Luxemburgo d'o Benelux.

Como diz o suyo nombre, o territorio d'o país ye formato por tierras baixas d'as
que, alto u baixo, una tercera parti son situatas a o ran d'a mar u por debaixo
d'ista. Asobén y de manera no oficial, iste país ye conoixito metonimicament,
por o nombre d'a suya rechión historica mas influyent u relevant, Holanda,
situata en a parti occidental d'o país. Asinas o suyo idioma tamién ye conoixito
tradicionalment como holandés, encara que o suyo nombre oficial ye neerlandés.

O nombre d'o país, Nederlanden «Tierras baixas», se debe a o feito de que una
parti d'o norte y ueste d'o territorio d'o país se troba por debaixo d'o ran d'a
mar. A o sudeste d'o país s'estendillan os ditos Países Altos Superiors, que se
troban una mica por sobre o ran d'a mar. Un complexo sistema de drenache
d'augua, a construcción d'o qualo prencipió en a epoca medieval, ha feito que
s'haiga puesto incrementar a superficie d'o país en mas d'un 20%. Sin d'un
drenache constant a metat d'os Países Baixos serían inundatos por a mar y por os
numerosos ríos que trescruzan o suyo territorio, como ye o caso d'o Rin que
desemboca en Rotterdam, y que ha feito d'ista ciudat o puerto de mayor
movimiento en tot o continent.

O país ye dividito en dos partis prencipals por os suyos tres ríos mas grans, o
Rin (en neerlandés Rijn) y o suyo prencipal afluyent, o Waal, asinas como o Mosa
(en neerlandés Maas). Istos ríos fan a función de barrera natural entre as
tierras d'o norte y as d'o sud.

A parti sudueste d'os Países Baixos ye formata por un gran delta que forman
istos ríos y o Escalda (Scheldt), que se divide en dos brazos, o Westerschelde y
l'Oosterschelde. Nomás un brazo d'o Rin, o IJssel, desemboca mas a o noreste en
o estanyo d'IJsselmeer, l'antigo Zuiderzee (mar d'o sud).

Con o paso d'os sieglos, a linia de costa d'os Países Baixos han cambeyato prou
como resultato d'a intervención humana u desastres naturals. A mas notable en
termins de perduga de tierra estió a tronada de 1134, que prevocó a creyación de
l'archipielago de Zelanda a o sudueste. A inundación de St. Elizabeth de 1421 y
a mala chestión posterior destruyó o pólder inundando grans partis d'o
centro-sud d'o país. Mas recientment, partis de Zelanda s'inundoron mientres a
inundación d'a Mar d'o Norte de 1953, a conseqüencia d'a quala s'executoron os
treballos d'o dito "Plan Delta".

Istos desastres fuoron potenciatos en parti por a influencia humana. A chent
heba drenato as tierras altas paulencas ta poder ser emplegatas como cautivos.
Iste drenache prevocó que a torba fértil se comprimise y que o ran d'a tierra
baixara. Ta protecher-se d'as inundacions se construyoron una serie d'esfensas
en contra de l'augua. Como o ran d'o terreno baixaba, os diques habioron de
creixer formando un sistema integrato. En o sieglo XIII, os molins de viento
fuoron emplegatos ta quitar augua d'arias por debaixo d'o ran d'a mar. Os molins
de viento s'emplegoron dimpués ta drenar lacos, creyando os famosos polders. En
l'anyo 1932, l'Afsluitdijk fue rematato, zarrando asinas l'antigo Zuiderzee (mar
d'o Sud) d'a Mar d'o Norte, creyando o laco IJsselmeer. Fació parti d'os ditos
treballos d'o Zuiderzee a on que quatre pólders fuoron quitatos a la mar con un
total de 2.500 km2.

A dirección d'o viento predominant en os Países Baixos ye d'o sudueste, lo que
prevoca un clima oceanico moderato, con veranos frescos y hibiernos moderatos.
As tablas sigüients son basatas en temperaturas moderatas d'o instituto KNMI en
a estación meteorolochica de De Bilt entre 1971 y 2000:

A efectos administrativos os Países Baixos son dividitos en 12 rechions
administrativas, ditas provincias, cadaguna baixo un gubernador, ditos
Commissaris van de Koning (Comisarios d'o Rei), excepto en a provincia de
Limburg a on que o Comisario se diz Gouverneur (Gubernador). Totas as provincias
se dividen en municipios (gemeenten), 458 en total (1 chinero 2006). O país
tamién se divide en districtos aquaticos (waterschap u hoogheemraadschap),
cadagún d'os qualos tien autoridat en materia d'augua. A 1 de chinero de 2005
bi'n heba 27. A creyación d'istos organismos data de 1196.

Amás dende o 10 d'octubre de 2010 bi ha tres municipios con o estatus de
municipio especial d'os Países Baixos: Bonaire, Saba y Sant Eustaquio, que se
troban situatos en as Antillas Neerlandesas. Encara no fan parti de denguna d'as
provincias d'os Países Baixos, pero a provincia de Holanda Septentrional ha
ofreixito a os municipio fer parti oficialment d'ella.

Os Países Baixos tienen dos luengas oficials: o neerlandés (en tot o territorio)
y o frisón (en a provincia de Frisia, amás d'o neerlandés).

Amás, tanto o limburgués como una serie de dialectos d'o baixo saxón
(groningués, drentés, stellingwerfés, sallandés, twentés, veluwés y
achterhoekés) tienen o reconoiximiento de "luenga rechional".

En o mundo d'a interpresa y a educación l'uso de l'anglés ye muit estendillato.
Asinas por eixemplo o segundo ciclo d'a mayoría de carreras universitarias (4eno
y 5eno cursos, ditos Master) se fa en anglés y no pas en neerlandés.

D'atra man, a presencia de muitos inmigrants ha levato muitas atras luengas a o
país. I son notables o malayo y o criollo sranan, papiamentu (d'entre as luengas
provenients d'antigas colonias u actuals territorios asociatos a o Reino d'os
Países Baixos), y o turco, o kurdo, l'arabe y o berber (d'entre as luengas
trayitas por inmigrants d'o Norte d'Africa u Anatolia).

O esporte ye una parte muito important d'a cultura en os Paises Baixos. Os
esportes mes practicatos son o fútbol y o ciclismo.

En fútbol a suya selección nacional bi ha aconseguito bells exitos
internacionals como l'Eurocopa de (1988) y tres medallas de bronce en os Chuegos
Olimpicos de Londres de 1908, Estocolmo de 1912 y Anvers de 1920. A suya
competición de clubs mes important ye primera división anomenata Eredivisie, y
os equipes mes importants estan l'Ajax d'Amsterdam y el PSV Eindhoven. Entre os
millors chugador de fútbol bi ha que destacar d'entre d'atros a Johan Cruijff,
Marco van Basten, Ruud van Nistelrooy, Edwin van der Sar, Frank de Boer, Ruud
Gullit, Ronald Koeman, Johan Neeskens, Frank Rijkaard, y Wesley Sneijder que
estioron bells d'os millors chugadors a libel mundial d'a suya epoca.

En atletismo bi ha que destacar a l'atleta Lornah Kiplagat, d'origen keniata
pero nacionalizata, que tién en a actualidat o récord d'Europa de meya maratón.



https://an.wikipedia.org/wiki/Anglaterra

Anglaterra u Anglatierra ye o mas gran y mas densament poblato d'os países
constituyents d'o Reino Unito.

Asobén s'emplega erroniament o nombre d'Anglaterra como sinonimo de Gran
Bretanya u d'o Reino Unito (feito que puet estar una ofensa ta irlandeses,
escoceses, galeses y norirlandeses).

A bandera anglesa ye a Cruz de Sant Chorche. Ye una cruz roya sobre fundo
blanco, que tamién fa parte d'as banderas d'as provincias d'Aragón, a bandera de
Barcelona, y l'escudo d'a ciudat de Milán.

Anglaterra muga a lo norte con Escocia y a l'ueste con Galas. Ocupa la metat sud
de Gran Bretanya. En tien una población de 51.092.000 d'habitants, en una
superficie de 130.395 km², con una densidat de población de 391,82 hab/km².

Historicament, Anglaterra se dividiba administrativament en condatos. Istas
divisions heban surtito d'un conchunto de viellas unidatz territorials anglesas.
Antis d'a unificación, yeran bells reinos, como Essex y Sussex; ducatos, como
Yorkshire, Cornualla y Lancashire u, simplament, arias de tierra donatas a bell
noble, como Berkshire.

Istos condatos encara existen en a suya forma orichinal, u quasi, formando os
condados tradicionals d'Anglaterra. Manimenos, en muitos locals, fuoron
cambiatos u abolitos como municipios administrativos, debito a quantos factors.

Dende a fin d'o sieglo XIX, ocurrioron una serie de reorganizacions d'o gobierno
local. A solución a la aparición de grans arias urbanas yera la creyación de
grans condatos metropolitanos, centratos en as ciudatz (por eixemplo, Gran
Manchester). En os anyos 1990, una reforma d'o gubierno local prencipió a
creyación d'autoridatz unitarias, a on bells districtos ganoron o estatus
administrativo d'un condato. Hue en día, existe confusión entre os condatos
cerimonials (que no forman siempre una unidat administrativa) y os condatos
metropolitanos y no-metropolitanos.

Actualment, Anglaterra se divide en cuatro rans de sozdivisions administrativas:
rechions, condatos, districtos y parroquias.

Gran parti d'o suelo ye usato en l'agricultura porque ye mui eficient y
productivo. Se cautiva trigo, hordio, centeno, remolacha azucarera y trunfas.
S'espleita la fusta de caixico, fraixín, urmo y pino. A industria pesquera ye
mui chicota, pero important en o sud d'Anglaterra, Kingston-upon-Hull, Grimsby y
Plymouth. A minería como o carbón y o fierro estioron elementos claus ta la
industrialización. Tamién bi ha minerals como a sal. Anglaterra poseye grans
recursos enercheticos y ye un buen productor de petrolio y gas natural. Atras
fuents d'enerchía son o carbón y a enerchía nuleyar. Se desarrollan as
industrias d'alta tecnolochía (farmaceuticas, electronicas, aerospacials y
d'equipes ta plataformas petroleras marinas). De fibra optica d'alta calidat ta
tota Europa. A suya moneda ye a libra esterlina.

O 79% d'a población britanica se declara protestant, o 10% catolica, y o 9%
d'atras relichions.



https://an.wikipedia.org/wiki/Portugal

Portugal ye un país de l'Europa sudoccidental que fa parte d'a Unión Europea
(UE) dende 1986, de Nacions Unitas dende a suya fundación en 1945, y tamién ye
miembro fundador d'a OTAN y a OCDE. Ye amás miembro d'a Comunidat de Países de
Luenga Portuguesa.

O territorio d'o país s'estendilla por a frontera atlantica d'a Peninsula
Iberica y muga a lo norte y a l'este con Espanya. Incluye tamién os
archipielagos d'as Azores y de Madeira.

A suya población ye de 10.617.575 habitants en una superficie de 92.391 km², con
una densidat de población de 114,92 hab/km².

A capital d'o país ye a suya ciudat más poblada, Lisbona. O president d'o país
ye Aníbal Cavaco Silva y o primer menistro ye actualment Pedro Passos Coelho.

O país tien una luenga historia, y estió en os sieglos XV-XVI una d'as
prencipals potencias europeas.

A Lusitania prencipió a decir-se Portugal entre os anyos 930 y 950 dC; a fins
d'o sieglo X o nombre ya s'emplegaba con más freqüencia. Ferrando I de Castiella
denominó oficialment o territorio de Portugal, o 1067, calendata en que li'n dió
a lo suyo fillo Garcia I de Galicia. Cale, l'actual ciudat de Vila Nova de Gaia,
ya yera conoixita como Portucale dende os tiempos d'os godos.

O nombre de Portugal, por tanto, se deriva d'o nombre román d'ista ciudat Portus
Cale; Cale yera o nombre d'un asentamiento primitivo localizato en a
desembocadura d'o Duero, que desaugua en l'ocián Atlantico a lo norte d'o país.
Mientres a Segunda Guerra Punica (á fins d'o sieglo III aC), os romans dentroron
en a peninsula en una batalla contra os cartachineses, conquerindo a ciudat de
Cale, puerto d'orichen griego amán de l'actual Porto, y la baptizoron como
Portus Cale. Mientres a Edat meya, a redolada de Cale fue conoixita, por os
visigodos, como Portucale, o qualo evolucionaría ta Portugale mientres os
sieglos VIII y VIII.

Bells historiadors se piensan que a parola Cale se deriva d'o griego Kalles
("polito"), mientres que d'atros en dicen que deriva d'os pueblos galaicos que
habitaban en a zona.

Situato en o cabo sudueste d'Europa, o Portugal continental tien muga nomás con
unatro Estato europeu: Espanya. O territorio continental ye dividito por o río
prencipal, o Tacho. A rechión d'o norte ye más montanyosa; bi ha altiplans,
intercalatos con arias que permiten o desembolique de l'agricultura. A lo sud,
dica l'Algarve, o relieu se caracteriza por as planas y as sierras son
esporadicas. Atros ríos importants son o Duero, o Minho, o Guadiana, que, como
lo Tacho, naixen en Espanya. O Mondego, naixe en a Sierra da Estrela, a sierra a
on que se troban os puntos más altos d'o Portugal continental.

As islas de Azores son localizatas en o rift meyo de l'ocián Atlantico. Bi ha
una gran actividat volcanica en ista zona. O punto más alto de Portugal, o Monte
Pico, se troba localizato en a isla d'o Pico, con 2.351 metros d'altaria. As
islas d'a Rechión autonoma de Madeira, d'atra man, son situatas en a placa
africana. Por a suya situación d'estabilidat, ye una zona con menos actividat
sismica. O punto más alto d'iste territorio ye o Pico Ruivo, con 1.862 metros
d'altaria.

En o Portugal continental, as temperaturas meyanas anyals son de 13 °C a lo
norte y de 18 °C a lo sud. As islas de Madeira y as Azores, debito a la suya
localización en l'Atlantico, son más humidas y a precipitación bi ye más común,
con un intervalo de temperaturas menor.

Actualment, o país ye dividito en 18 districtos (amás d'as dos rechions
autonomas de Madeira y Azores). Istos districtos se dividen en 308 municipios (u
concelhos en portugués) y 4.257 freguesías.

As ciudatz prencipals d'o país son: Lisbona (a suya capital), O Porto, Braga,
Coimbra, Funchal, Ponta Delgada, Évora, Faro, Aveiro, Guarda, Leiria, Setúbal,
Almada y Viseu.

Bi ha una interpresa publica portuguesa de transporte por ferrocarril, creyada
en 1975, como heredera d'a Companhia dos Caminhos de Ferro Portugueses clamata
Comboios de Portugal, tamién conoixita como CP o Caminos de Ferro Portugueses.

L'esporte mes popular y practicato ye o fútbol, os prencipals equipes son el FC
Oporto, el Benfica y el Sporting de Lisboa. Bells d'os millors chugadors d'a
historia d'o futbol portugués son Eusébio da Silva Ferreira, Luís Figo, Vítor
Baía, Rui Costa, João Vieira Pinto y Cristiano Ronaldo, a más a más d'os
entrenadors de fútbol José Mourinho y André Villas-Boas.



https://an.wikipedia.org/wiki/F%C3%BAtbol

O fútbol, conoixito tamién como balonpie, ye un esporte d'equipe practicato a
l'aire libre entre dos equipes d'once chugadors cadagún con a finalidat de ficar
a pilota con os pietz en a portería de l'equipe contrario.

O chuego muderno fue creyato en Anglaterra dimpués d'a formación d'a Football
Association, qualas reglas de chuego de 1863 son l'alazet d'o esporte en
l'actualidat. L'organismo rector d'o fútbol ye a Fédération Internationale de
Football Association, más conoixita por o suyo acronimo FIFA. A competición
internacional de fútbol más prestichiosa ye a Copa Mundial d'a FIFA, reyalizata
cada quatre anyos.

Dende l'antiguedat os homes han chugato a chuegos con pilotas, os mas antigos
d'os pareixitos a o fútbol que bi ha referencias son o ts'uh Kúh (en aragonés,
chutar a pilota) descrito en un manual de exercicios militars d'a Dinastía Han
en os sieglos III aC y II aC, y que consistía en chutar una pilota con os pietz
ta una rete feita de diferents materials, con una variant d'o chuego en que bi
heba de sortear bells chugadors. Cinco sieglos mas tarde en Chapón ye
documentato un chuego anomenato kemari, en o que se teneba que mantener una
pilota en l'aire pasando-la entre os chugadors.

En a Mediterranea bi ha referencias de dos chuegos: o harpastum en Roma y o
epislcyros en Grecia. D'istos chuegos no bi ha muita información pero d'o
harpastum se sape que yera un chuego de dos equipes que chugaban en un campo
rectangular dividito por a meitat, una para cada equipe, y cada equipe teneba
que pasar a pilota ta o campo contrario, o pie no yera muito utilizato ta o
chuego por o que se creye que no tenió influencia en o fútbol moderno.

Mientres a Era d'os descubrimientos se tenió conocimiento de chuegos chugatos en
o Nuevo Mundo. A cultura maya practicaba dende o 1.400 aC. o chuego de pilota
mesoamericán un chuego de pilota ritual. En o territorio que hue ye Estatos
Unitos os aborichens chugaban a o pasuckuakohowog y en a zona de Alaska a o
asqaqtuk.Os indichenas d'a Amazonía de Bolivia tienen historias que dicen que os
suyos avantpasatos praticaban un chuego en que teneban que correr detrás d'una
pilota y ficar-la entre dos palos sin de tocarla con as mans.

En Gronlandia tamién se chugaba un esporte pareixito a o fútbol y en Oceanía se
chugaba o marngrook un chuego similar a o fútbol australián.

Mientres a edat meya estioron populars o soule en Francia, o fútbol de carnaval
en Reino Unito y o calcio florentín en Italia, a mas d'atros mas pareixitos a o
rugby actual, pero que estioron os esportes que con a suya evolución posterior y
a unificación d'as suyas reglas esdevinieron en os codigos de fútbol.

O fútbol actual fue establito en Anglaterra con a creyación d'a The Football
Association en l'anyo 1863 a on s'establieron as bases d'as reglas actuals
preniendo como base as d'o Codigo Cambridge y Codigo Sheffield, pero fendo o
cambeyo en d'os reglas, a limitación d'uso d'as mans ta transladar a pilota y a
prohibición d'o contacto fisico brusco ta quitar a pilota a os rivals.

Una vegata establitas as reglas principiaron as competicions, en l'anyo 1871 la
FA (Football Association) crea un torneyo que disputaron 12 d'os 50 equipes que
yeran parti d'ella y que finalment estaría anomenato FA Cup (Copa d'Anglaterra)
y que o suyo ganador estió l'equipe Wanderers FC. Un anyo dimpués o 30 de
noviembre de 1872, Escocia y Anglaterra parteciparon en o primer partito oficial
entre seleccions nacionals. O partito se chugó en o Hamilton Crescent, actual
campo de críquet, en Partick, y terminó con marcador de empate a cero. Bells
anyos dimpués entre chinero y marzo de 1884 se organizó a primera edición d'o
British Home Championship, que dica l'anyo 1984 en que se fizo a zaguera edición
estió a competición internacional mas antigua. A primera competición con formato
de liga se disputó bells anyos dimpués, en 1888 y 1889 con a creyación d'a
Football League en a que parteciporon 12 equipes afiliatos a la FA, y o ganador
estió Preston North End Football Club. Ista competición estió consiederata como
a primera división d'Anglaterra y se chugó dica l'anyo 1991, l'anyo siguient
estió sustituita por a Premier League.

O fútbol en Aragón ye organizato por a Federación Aragonesa de Fútbol, anque os
clubs de mayor ran s'integran en competicions organizatas por a Federación
Espanyola de Fútbol.

Tradicionalment l'equipe mas important, con millor palmarés y con mas seguidors
ye o Reyal Zaragoza, anque actualment atros equipes como a SD Uesca y o CD Ebro
que bi han puyato de categoría, y están actualment en a mas alta categoría d'a
suya historia, han puyato tamién o suyo numero d'aficionatos.

L'equipe femenín mas important d'Aragón ye o Transporte Alcaine que dende a
temporata 2004/2005 chuga en a Primera División d'Espanya. Tamién bi ha de
destacar-se a sección femenina d'o Club Deportivo Peñas Oscenses que chugó dos
temporatas en a maxima categoría espanyola y actualment partecipa en a segunda
división espanyola.



https://an.wikipedia.org/wiki/Zona_horaria

As zonas horarias o fusos horarios son cada una d'as vintiquatro arias en que se
divide a Tierra y que siguen a mesma definición de tiempo. D'antis más, a chent
emplegaba o tiempo solar aparent, con lo que a hora se diferenciaba liucherament
d'una ciudat a atra. Os fusos horarios corrichioron en parti o problema a lo
meter en hora los reloches d'una rechión a lo mesmo tiempo solar meyo. Os fusos
horarios cheneralment son centratos en meridiáns d'una largaria que ye multiple
de 15°; sindembargo como puede veyer-se en o mapa siguient, as formas d'os fusos
horarios pueden estar prou irregulars a causa d'as mugas politicas. Todos los
fusos horarios se definen en relación a lo Tiempo Universal Coordinado (UTC), o
fuso horario centrau sobre o meridiano de Greenwich, que por tanto contiene a
Londres.

Como a Tierra chira d'ueste ta este quan pasa d'un fuso horario a atro en
dirección este calerba sumar una hora. Por o contrario, quan pasa d'este ta
ueste calerba restar una hora. O meridián de 180°, conoixiu como linia
internacional de cambeo de calendata, sinyala lo cambeo de día.

Os países marcatos con (N) o (S) emplegan horario d'estiu (hora ta aproveitar a
luz solar): adhiben una hora en estiu. Los marcatos con (N) son d'o hemisferio
norte, y por lo tanto ixa ora l'adhiben en marzo u abril. Los cenyatos con (S)
son d'o hemisferio sud, y adhiben una hora en octubre u noviembre.

Tamién EDT "Eastern Daylight Saving Time", Puede veyer-se con más detalle en a
pachina: --->

Nota: China tien o mesmo horario en toda l'amplaria d'o suyo territorio, lo
qualo fa que ista zona horaria siga excepcionalment ampla. En a estrimera ueste
de China o sol ye en lo más alto a las 3 pm y en a estrimera este a las 11 am.



https://an.wikipedia.org/wiki/Condato_de_Sobrarbe

O Condato de Sobrarbe yera uno d'os viellos condatos que formoron l'antigo Reino
d'Aragón y que complegaba as tierras entre os ríos Cinca y Galligo.

A falordia diz que García Ximéniz, un noble d'orichen bascón se rebeló l'añada
724 contra os arabes en os territorios entre a Cinca y o Galligo. Mientres una
d'as batallas, a de l'Aínsa, quan os cristians yeran amanaus a reblar apareixió
una cruz roya de lumbre dencima d'una carrasca. Dende ixe inte, os exercitos
cristians prencipioron a luitar contra os musulmans con más fuerza y valor,
ganoron ixa batalla y garra cristián morió; conquerindo asinas l'Aínsa, an que
cada dos anyadas fan a fiesta d'a Morisma ta celebrar-lo. Dende allora o
territorio prenió o suyo nombre d'ixa cruz sobre l'árbol (en latín "sobre
arbre"), asinas como o suyo escudo d'armas.

Sindembargo existe atra interpretación, racionalista, que diz que o nombre
Sobrarbe ye derivato d'a Sierra d'Arbe.

O Sobrarbe a primerías d'o sieglo IX yera más chicot que a gran comarca que ye
hue. Dimpués tenió una expansión enta o norte y enta l'este, y hue se fabla de
Viello Sobrarbe y Nuevo Sobrarbe. A división eclesiastica ha conservato muit
bien o territorio d'ixe viello condato, que coincide prou bien con
l'arciprestato de Sobrarbe.

En a memoria colectiva d'os más viellos remaneix encara una clara ideya de qué
pueblos son en o Sobrarbe tradicional: O Sobrarbe abraca l'espacio por a Cinca a
l'este; a o sud por a Sierra d'Olsón (que podría tener o nombre antigo de Sierra
d'Arbe), dende l'alto d'o Pino dica o tozal de Sebil; a l'ueste por a Sierra de
Valles, con Morcat como populación muga (a partir d'o Tozal de Surta empecipia
Sarrablo, estando as Bellostas a primera localidat Sarrablesa); y a o norte a
depresión de l'Ara, asinas no se gosa incluyir ni L'Aínsa ni Boltanya.



https://an.wikipedia.org/wiki/Canad%C3%A1

Canadá ye o segundo país mas grande y o mas septentrional d'o mundo, ocupando a
mayor parti d'o territorio d'America d'o Norte, mugando a lo sud con os Estatos
Unitos y a o norueste con o estato estatounitense d'Alaska; a l'ueste muga con
l'ocián Pacifico, a l'este con l'ocián Atlantico y a o norte con l'ocián Glacial
Arctico (por ixo o suyo lema nacional, A Mari Usque Ad Mare, ye decir, de mar a
mar).

Ye una federación escentralizada de diez provincias y tres territorios,
gubernada como una monarquía constitucional parlamentaria. A reina ye Isabel II,
o Gubernador cheneral ye David Johnston, y o primer menistro de Canadá ye Justin
Trudeau. En estar un territorio a on se i charra francés y anglés, istas dos
luengas son idiomas oficials de Canadá; sindembargo, Québec ye uficialment
monolingüe francesa, y Nueva Brunswick y o territorio d'o Yukón son oficialment
bilingües, estando monolingües angleses o resto de territorios y provincias.
Antiparte, en os Territorios d'o Norueste se i charran legalment 11 luengas,
encluyindo-ie o francés y l'anglés, amás d'atras luengas inuit.

A suya población humana ye de 34.157.950 habitants (2009) en una superficie de
9.984.670 km², con una densidat de población de 3,42 hab/km². A suya capital ye
a ciudat d'Ottawa, y as prencipals ciudatz d'o país son Toronto, Mont-Reyal,
Vancouver, Calgary, Ottawa, Edmonton, Québec, Winnipeg y Hamilton.

L'actual Canadá fue descubierto en 1534 por o francés Jacques Cartier, y
esdevenió alavez una colonia francesa, con capital en a ciudat de Québec,
establita en 1608 por Samuel de Champlain en a val d'o río Sant Lorient.
Sindembargo, mientres a Guerra d'os Siet Anyos os britanicos conquerioron o
territorio en 1763 y l'adhibioron ta cutío a l'Imperio britanico. Canadá
esdevenió independient d'o Reino Unito en un luengo proceso pacifico, que
prencipió en 1867 y no remató dica os anyos 1980.

Os historiadors afirman que o nombre de Canadá s'aplicaba orichinalment nomás
que a o territorio d'a ciudat de Québec y a la suya redolada, y pareix que ye un
nombre d'orichen iroqués, con o significato de "lugar de cabanyas"; con iste
nombre se designaba a o lugar a on i hibernaban as tribus d'os iroqueses en a
primera metat d'o sieglo XVI, quan plegó a la redolada o explorador francés
Jacques Cartier, qui estió o primero qui en fació emplego ta designar uno d'os
"reinos" (fácil que un conchunto humán rechito por un mesmo chefe, como gosaban
fer as tribus amerindias).

Mientres o sieglo XVII, os franceses estendilloron a denominación de "Canadá" ta
totz os territorios que formaban o suyo dominio colonial en l'actual Canadá,
estando a denominación popular ta o nombre que oficialment yera Nueva Francia
(Nouvelle France en francés, estando tamién o nombre de Canadá o nombre esleito
por os britanicos ta nombrar a los suyos territorios colonials en a redolada, y
tamién ta tot Canadá quan redotoron a los francees en a Guerra d'os Siet Anyos y
conquirioron tot o suyo dominio colonial t'adhibir-lo a la suya propia colonia
de Canadá.

Canadá ocupa a mayor parte d'a porción septentrional d'o continent d'America,
mugando a o norueste con o estato d'Alaska, que fa parte d'os Estatos Unitos, y
por o sud con quantos estatos d'ixe mesmo país; s'estendilla d'este enta ueste
entre l'ocián Atlantico y l'ocián Pacifico, mugando a o norte con l'ocián
Glacial Arctico. Amás d'as suyas mugas terrestres, tien una muga maritima a
l'este con Gronlandia, que fa parte de Dinamarca, y tamién con a minuscla
posesión francesa de Saint-Pierre y Miquelon, clavata en l'ocián Atlantico
debant d'a costa canadiense y zaguer repui d'os dominios colonials franceses en
Canadá.

Con una superficie de 9.984.670 km², ye o segundo país d'o mundo por superficie
total dezaga de Rusia, encara que si se para cuenta nomás d'a superficie d'a
tierra emerchita, descontando-ie a superficie ocupata por l'augua, nomás en ye o
quatreno, en estar quasi o 9% d'a superficie de Canadá ocupata por lacos y ríos.
Sindembargo, con una densidat de población de 3,42 hab/km², Canadá esdevién uno
d'os países d'o mundo con una menor densidat de población, en estar a mayor
parte d'o territorio canadiense cubierto por cheleras y por una capa de
permafrost u suelo chelato permanentment. A mayor parte d'a población canadiense
vive en a redolada que se troba a o canto d'os Grans Lacos d'America d'o Norte y
d'o río Sant Lorient, en as provincias d'Ontario y Quebec.

Administrativament, o territorio canadiense ye una federación que se troba
dividita en diez provincias y 3 territorios, agrupatos en quatre rechions
cheograficas: Canadá de l'Ueste, Canadá Central, Canadá Atlantico y Canadá d'o
Norte, estando o Canadá d'o Norte a suma d'os tres territorios arcticos de
Canadá; antiparte, quan se charra de Canadá de l'Este se fa referencia a os
territorios d'o Canadá Atlantico y d'o Canadá Central.

Encara que Canadá politicament ye organizato como una federación y no como una
confederación, as provincias canadienses (que tienen una autonomía mas gran que
os territorios de Canadá) tienen a responsabilidat politica d'a mayor parte d'as
politicas socials d'o país (encara que cal parar cuenta que istas politicas
socials nomás pueden iniciar-se que por iniciativa d'o estato central),
esdevenindo asinas as provincias qui fan a mayor parte d'o gasto publico social
en o pais, recebindo-ie en conseqüencia a parte mas gran tamién en os impuestos
d'o país. O Gubierno central fa unas compensacions a las provincias menos ricas
ta garantir uns nivels menimos en os servicios en tot o país.

O esporte en Cananá ye muit variato, os esportes d'equipe mes populars son o
hockey chelo, o fútbol canadiense tamién conoixito como gridiron, o baloncesto,
o fútbol, o beisbol y o curling. Os esportes individuals mes practicatos son
l'atletismo, o ciclismo, o triathlon, a natación, o boxeyo o golf y belatros
menos conoixitos.

Canadá ha organizato tres Chuegos Olimpicos (os Chuegos Olimpicos de Mont-reyal
1976 y dos edicions d'os Chuegos Olimpicos d'Hibierno, os de Calgary 1988 y os
de Vancouver 2010). Canadá ha partecipato en totz os Chuegos Olimpicos de verano
fueras d'os primers celebratos en Atenas en 1896.



https://an.wikipedia.org/wiki/Internet

Internet ye un rete publico e global de computadors interconnectatos por medio
d'o protocolo TCP/IP.

Sobre iste rete funcionan un conchunto de servicios, entre ells os más
conoixitos World Wide Web e correu-e, que se puede acceder a ells dende
qualsiquier parti d'o mundo, con un dispositivo electronico (ordinador, PDA,
telefón móbil, etc...) "connectato" a un rete, por un regular (encara que no pas
siempre) pagando bell dreito de connexión a un furnidor d'acceso a Internet e
con un modem (MOdulador DEModulador) u equivalent correctament confegurato.

Internet como medio de comunicación prencipio a cheneralizar-se en os países
desenvolicatos a meyatos d'os anyos 90. En gran parti, Internet l'han ito fendo
os "internautas", tot creyando servicios mayoritariament gratuitos. De totas
trazas, dende finals d'os anyos 90, os servicios de pago e o comercio
electronico i tienen una presencia más gran por cada día.

Actualment, o protocol IP usato ye IPv4 (con adrezas de 4 bytes), pero en un
futuro amanato ha d'estar reemplazato por IPv6 (adrezas de 16 bytes), ya que o
espacio d'adrezas que ofreixe IP versión 4 se ye acotolando.



https://an.wikipedia.org/wiki/Echipto

A Republica Arabe d'Echipto (arabe: مصر Misr) ye un país a lo noreste d'Africa,
anque incluye a peninsula d'o Sinai, que fesablement habría d'estar considerada
parti d'Asia. A mayoría d'a población d'o país s'asienta a lo largo d'o río Nilo
y la mayor parti d'a suya superficie la forma o disierto d'o Sahara estando
quasi toda deshabitada.

Ye un país que muga a l'este con Palestina y con Israel, a o sud con Sudán y a
l'ueste con Libia. Antiparte, muga a o norte con a mar Mediterrania y a l'este
con a mar Roya. A peninsula d'o Sinai, a o canto d'a mar Roya, muga a l'este con
o golfo d'Aqaba y a l'ueste con a golfo de Suez. D'iste zaguer golfo marcha enta
o norte a canal de Suez, una vía de transporte maritimo que ubrió a fins d'o
sieglo XIX Ferdinand de Lesseps, dica plegar a la mar Mediterrania.

A suya población ye de 88,924,000 habitants (estimación de 2015) en una
superficie d'1.001.450 km², con una densidat de población de 84 hab/km². A suya
capital ye O Caire (القاهرة), con bells 15,2 millons d'habitants. Atras ciudatz
d'importancia por a suya población son Aleixandría, en o delta d'o Nilo, y
Gizeh, que fa parte de l'aria metropolitana d'O Caire. A luenga oficial d'o país
ye l'arabe, estando l'arabe echipcio o dialecto emplegato por a mayor parti d'a
población echipciana. A moneda ye a libra echipciana. Politicament, Echipto ye
actualment una republica de tipo presidencialista, estando actualment en o pueto
de president o Abdel Fattah el-Sisi y estando de primer menistro Ibrahim Mahlab.
Echipto fa parte d'a Liga Arabe, de l'Organización d'as Nacions Unitas y d'a
Unión Africana, y en o mundo arabe ye considerato como o suyo prencipal foco
politico y cultural.

A relichión d'a mayor parte d'a suya población ye o Islamismo, encara que tamién
contina en o país una chicota minoría que practica o Cristianismo, os coptos, en
a Ilesia Ortodoxa Copta (y una minoría aintro d'ista minoría en a Ilesia
Catolica Copta).

Echipto ye uno d'os puestos a on naixió l'actual cevilización occidental,
estando l'Antigo Echipto uno d'os puestos clau de l'Antigüidat. O país continó
estando un país de muita importancia en atros momentos historicos, y una
crucillata de cevilizacions a on confluyen influencias de l'Africa subsahariana,
d'o Islam y d'Europa. Como conseqüencia d'o suyo pasato historico, Echipto tien
á-saber-los molimentos, destacando por as suyas piramides, encara que bi ha
tamién destacados representants d'o Arte islamico, amás de quantos molimentos
d'Arte echipcián y tamién d'Arte griego y d'Arte bizantín. Cal destacar a val
d'os Reis, a piramide de Gizeh u o monesterio de Santa Caterina d'o Mont Sinai.

O nombre d'o país en l'Antigo Echipto y en idioma echipcián yera Kemet (kṃt),
con o significato de tierra negra (de kem, o nombre d'a color negra) por
contraposición a deshret (dšṛt), tierra roya, d'a on provién a palabra disierto.
Tierra negra, en iste contexto, fa referencia a o territorio que ye apto ta la
practica de l'agricultura, que en Echipto yera y contina estando o más amanato a
o curso fluvial d'o río Nilo, con as suyas periodicas creixitas conseqüencia
d'as plevias en o suyo curso alto y que embadinaban os campos de cultivo con
limo que permitiba as collitas. Ixe nombre pasó a o idioma copto (uno d'os
estadios evolutivos d'a luenga echipciana) como kīmi u kīmə, pasando dende o
copto a l'idioma griego como Χημία (Khēmía).

En idioma arabe o nombre actual d'o país ye (transliterato) Miṣr, y en arabe
echipcián ye Maṣr. Ixa palabra tién a mesma radiz que a palabra en hebreu
מִצְרַיִם (Mitzráyim), que significa dos estreitos y fa referencia a l'antiga
división de l'Antigo Echipto en dos reinos diferents, l'Alto Echipto y o Baixo
Echipto. Orichinalment, a radiz en cuestión feba referencia a civilización.

Sindembargo, o nombre en aragonés, Echipto, deriva d'o nombre d'o país en latín,
Aegyptus, que deriva dreitament d'o nombre en griego antigo, Αίγυπτος
(Aígyptos). Antiparte, iste nombre griego s'orichinó en una palabra en
echipchián tardano, Hikuptah, que yera una corrupción d'o toponimo Hat-ka-Ptah
(tierra d'o ka u anima de Ptah), o nombre d'un templo en a ciudat de Menfis, a
on bi heba un important santuario adedicato a uno d'os prencipals dioses d'a
mitolochía echipciana, Ptah. Ixe nombre en griego y os adchetivos que en derivan
(aigýpti, aigýptios) pasoron a l'idioma copto como gyptios u kyptios, rematando
a suya evolución en o idioma arabe como qubṭī -> qubṭ, estando iste l'orichen
d'a palabra copto.

Antiparte, o pueblo chitán deriva o suyo nombre dreitament d'o chentilicio
emplegato ta os habitants d'Echipto, echipcián, porque quan os chitans plegoron
a territorios europeus, se presentaban decindo que os suyos chefes yeran contes
d'Echipto y o grupo de chens que yeran con els os suyos vasallos; por ixo en
quantas lenguas europeas se conoix a os chitans con bell nombre derivato d'a
palabra echipcians.

Situato en Africa d'o Norte, en o suyo cabo noroccidental y en a muga con Asia
(de feito a peninsula d'o Sinai ya fa parte d'ixe continent) con una superficie,
alto u baixo, d'1 millón d'habitants. Muga a o noreste (precisament en a
peninsula d'o Sinai) con Israel y Palestina, a l'este con a mar Roya y o golfo
de Suez, a o sur con Sudán, a l'ueste con Libia y a o norte con a mar
Mediterrania.

Ye un país dominato por o disierto, que ocupa a mayor parte d'a suya superficie,
con o disierto d'o Sahara a l'ueste d'o río Nilo y zonas tamién deserticas a
l'ueste d'ixe río, amás d'o disierto d'o Sinai en a peninsula homonima. Nomás no
son diserticos os territorios regatos por o Nilo, o delta d'o Nilo y bells oasis
ixeminatos por o disierto.

Asinas, o río Nilo, o solo río d'o país, ye l'autentico pulmón d'Echipto y a
suya fuent de vida, estando historicament as suyas creixitas a razón de ser d'un
país con una economía basada en l'agricultura.

Respective d'o suyo clima, o país ye asinas un país de clima disertico, encara
que a redolada norte a o canto d'a mar Mediterrania tien un clima mediterranio
(anque sin de plebias d'importancia, que no plegan a 250 mm/anyo). Cal parar
cuenta que en o clima disertico as temperaturas ye fácil que cambien muito entre
a nueit, que gosa estar muit fría, y o día, que ye muit caloroso.

O país ye dividito administrativament en Gubernaturas u muhafazat, con un total
de 26.

Echipto ye uno d'os puestos a on naixió l'actual cevilización occidental,
estando l'Antigo Echipto uno d'os puestos clau de l'Antigüidat. Os reganos d'a
val d'o Nilo premitioron o naiximiento d'una cevilización orichinal,
estendillata por as mugas d'o río Nilo dica o delta d'o Nilo en a mar
Mediterrania, cevilización conoixita por os historiadors como Antigo Echipto,
que desembolicó un sistema d'escritura propio, a dita escritura hieroglifica,
apareixita poco dimpués de l'aparición de l'escritura cuneiforme en Mesopotamia,
alto u baixo en 3.300 aC. O país esdevenió una monarquía rechita por os ditos
faraons, que reinoron en succesivas dinastías dica que Echipto fue adhibito a
l'Imperio Román en tiempos de César Augusto. En ixas envueltas, Echpto esdevenió
una crucillata de cevilizacions a on confluiban influencias de l'Africa
subsahariana, de l'Antiga Grecia (y dimpués de l'Antiga Roma) y d'as
cevilizacions d'Orient Meyo.

Luego d'a conquiesta romana d'Echipto, se i desembolicó activament a filosofía,
amás d'esdevenir uno d'os centros de difusión d'o Cristianismo, dica la
conquiesta d'o país en o sieglo VII por os musulmans, escaicimiento que
transformó de raso a estructura relichiosa d'o país, profundament islamizato
dende ixe inte. Activo partecipant en as luitas contra as Cruzatas, Echipto
remató por estar adhibito a l'Imperio otomán, continando fendo-ie parte dica la
suya ocupación en zaguerías d'o sieglo XIX por o Reino Unito, fendo asinas parte
d'o Imperio britanico. Con a construcción d'o canal de Suez que premitiba o
transporte maritimo entre a mar Mediterrania y a mar Roya (con a quala cosa ya
no calía rodiar Africa), Echipto esdevenió un puesto clau en as rotas de
comunicación britanicas con o Raj britanico, l'imperio que heban construito en a
India, y con as suyas posesions en Asia y Oceanía. Por ixe motivo Echipto estió
obchectivo de l'Afrika Korps d'o Tercer Reich mientres a Segunda Guerra Mundial,
encara que formalment o país, que yera legalment un protectorato britanico
semi-independient dende 1922 (o Reino d'Echipto), estió neutral en a guerra. En
rematar a guerra, o país recobró a suya plena independencia, abolindo dimpués a
monarquía ta esdevenir una Republica.

Como conseqüencia d'o suyo pasato historico, Echipto tien á-saber-los
molimentos, destacando por as suyas piramides, encara que bi ha tamién
destacados representants de l'Arte islamico, amás de quantos atros molimentos
d'Arte echipcián, Arte griego y tamién d'Arte bizantín. Cal destacar a val d'os
Reis, a Necropoli de Chiza u o monesterio de Santa Caterina d'o Mont Sinai.



https://an.wikipedia.org/wiki/Bangladesh

A Republica Popular de Bangladesh de Delwar Hasib (বাংলাদেশ en idioma bengalí)
ye un país y estato d'o sud d'Asia en o subcontinent indio, que se troba rodiato
quasi de raso por territorio indio de fueras d'en a suya parte sudeste, que muga
con Myanmar, y en o sud, a on muga con o golfo de Bengala. A mayor part d'a
población d'o país ye d'etnia bengalí, fablants d'o idioma bengalí y de
relichión musulmana. A suya capital de Bangladesh ye a ciudat de Dhaka, que ye
amás a prencipal ciudat d'o país por o suyo numero d'habitants. Politicament,
Bangladesh ye una democracia y s'estructura como una Republica parlamentaria,
estando actualment o suyo President Zillur Rahman y o suyo Primer menistro
Sheikh Hasina. Bangladesh fa parte d'as Nacions Unitas, d'a Commonwealth (dende
1972, dimpués d'a suya independencia), de l'Asociación Sud-asiatica t'a
Cooperación Rechional, d'a Bay of Bengal Initiative for Multi-Sectoral Technical
and Economic Cooperation y de l'Organización t'a Cooperación Islamica.

A suya población ye de 171.700.000 d'habitants (2016) en una superficie de
147.570 km², con una densidat de población de 1.319 hab/km². Ye o ueiteno país
con mas población d'o mundo y tamién uno d'os estatos con mayor densidat de
población.

As suyas mugas actuals s'establioron en 1947 quan se produció a Segunda
partición de Bengala entre India y Pakistán, quan Bangladesh formaba part d'iste
segundo estato baixo o nombre de Pakistán Oriental. O país proclamó a suya
independencia de Pakistán o 26 de marzo de 1971, feito que reconoixió a
comunidat internacional o 16 d'aviento de 1971. Bangladesh no plegó en a suya
independencia so que en meyo d'una guerra de secesión con Pakistán, recebindo o
nuevo estato en ista luita o refirme y l'aduya d'a India y d'a Unión Sovietica.
Sindembargo, con a independencia prencipió un periodo de fundas luitas socials y
politicas en Bangladesh, con quantos golpes d'estato que han contribuito a
ralentizar o creiximiento economico y o desembolique d'o país.

Dende o punto d'anvista cheografico, Bangladesh se troba situato en o delta d'o
río Ganches, a on iste desaugua en o golfo de Bengala. Iste feito determina a
gran riqueza agricola natural d'o país, encara que tamién tiene conseqüencias
negativas en forma de desastres naturals asociatos a las creixitas d'o río
Ganches u de bell un d'os suyos afluyents.

Os repuis de civilización mas antigos que s'han trobato en la rechión de Bengala
datan de fa quatre mil anyadas, quan a rechión yera poblata por os pueblos
dravidicos, pueblos tibeto-birmans y pueblos austro-asiaticos. No se conoixe
l'orichen exacto d'a palabra "Bangla" u "Bengala", encara que se creye que
deriva de "Bang", que ye o nombre d'una tribu de parla dravida que s'establió en
a rechión alto u baixo en l'anyo 1000 aC.

En ista redolada, o reino de Gangaridai se i establió dende zaguers d'o sieglo
VII aC, encara que dimpués s'adhibió a o reino de Bihar, ta rematar en quedar en
mans d'o ser sometidos por los imperios de Mágadha, Nanda, Maurya y Sunga. Dende
o sieglo III dica o sieglo VI dC, Bengala fació parte d'os imperios Gupta y
Harsha Vardhana. Dimpués d'a caita d'iste zaguero, un líder bengalí dito
Shashanka fundó un reino de curta durada en Bengala, estando asinas Shashanka
considerato como o primer rei independient en a historia de Bangladesh.

Dimpués de un periodo de desórdens, a dinastía budista d'os Pala gubernó a
rechión mientres quatrecientos anyos, que continoron con un reinato mas corto
d'a dinastía hindú d'os Sena. L'Islam l'introducioron en Bengala en o sieglo XII
comerciants musulmans y misioners sufís; as conquiestas musulmanas posteriors
aduyoron a difundir l'Islam por toda la redolada.

En 1204, Bakhtiar Khilji, un cheneral turquico, redotó a Lakshman Sen, d'a
dinastía Sena, y conquerió a mayor parte de Bengala. Dende alavez, qui gubernó a
rechión estioron una serie de dinastías de soldáns y sinyors Bhuiyan. En o
sieglo XVI, o Imperio mogol conquerió o territorio de Bengala, mientres que
Dhaka esdevenió un important centro de l'administración mogola.

Os comerciants europeus i plegoron a zaguers d'o sieglo XV, y a suya influencia
creixió dica que a Companyía Britanica d'as Indias Orientals obtenió o control
de Bengala dimpués d'a batalla de Plassey en 1757. A sangrienta rebelión de
1857, conoixita como a rebelión d'os cipayos, comportó a transferencia de
l'autoridat dende a Companyía enta la corona britanica, con un virrei britanico
que administraba o territorio. Mientres o dominio colonial, as fambres estioron
una constant, encluyindo-ie a conoixita como gran fambre de Bengala de 1943,
mientres a Segunda Guerra Mundial, que fació mas de 3 millons de muertes.

Entre 1905 y 1911, se fació una primera partición de Bengala, que fracasó, y que
prebaba de dividir ixa provincia d'o Raj britanico en dos zonas, estando-ne
Dhaka a capital d'a zona oriental. Quan en 1947 o Imperio bitanico concedió a
independencia y se dividió a India seguntes as creyencias relichiosas d'os suyos
habitants, en a dita partición d'a India, se fació a segunda partición de
Bengala: a suya parte occidental s'integró en a India y la suya parte oriental
s'adhibió a Pakistán, esdevenindo-ne una provincia dita Bengala Oriental (y que
dimpués fue renombrata como Pakistán Oriental), con a suya capital en Dhaka.

Asinas, quan se produció a descolonización d'a India en 1947 as zonas d'ixe país
con mayoría musulmana s'organizoron formando un estato dito Pakistán, pero ixas
rechions no teneban continuidat territorial, y Bengala Oriental, una parte d'o
estato de Bengala con mayoría musulmana, esdevinió o Pakistán Oriental como
parte d'o nuevo estato de Pakistán, tenendo a suya capital en Dhaka.

En 1950 se fació una important reforma agraria en Bengala Oriental, en abolir-se
o sistema feudal zamindar que dica l'inte existiba en o territorio. Sindembargo,
a tamas d'a importancia economica y demografica d'a parte este, o gubierno y o
exercito de Pakistán se trobaban dominatos mas que mas por as clases altas d'a
parte ueste. O Movimiento por a Luenga Bengalí de 1952 estió a primera
manifestación d'a fricción que s'escayeceba entre as dos partes de Pakistán.

O descontento con o gubierno central sobre as qüestions economicas y culturals
continó aumentando mientres a siguient decada, estando alavez quan a Liga Awami
amostró estar a voz politica d'a población de parla bengalí. En os anyos 1960 a
Liga proclamó o Programa de Seis Puntos que preconizaba l'autonomía d'a rechión
y en 1966, o suyo president Sheikh Mujibur Rahman fue engarcholato, no estando
liberato dica 1969 dimpués d'un levantamiento popular que no teneba precedents
en o país.

En 1970 plegó en Bengala o ciclón Bhola, un ciclón que prevocó la muerte d'alto
u baixo 500.000 presonas. O gubierno pakistaní no destacó precisament por a suya
eficacia en aduyar a los bengalís u en promover a reconstrucción d'un país
esboldregato por o ciclón, y asinas creixió o malestar d'a población. Antiparte,
en as eleccions d'ixa mesma anyada ganó a Liga Awami que dirichiba Mujibur
Rahman (obtenioron 160 d'os 162 deputatos que correspondeban a Pakistán Oriental
en o Parlamento), encara que o cheneral Yahya Khan declaró no validos os
resultatos d'as eleccions, fomentando encara mas o malestar popular bengalí. O
25 de marzo de 1971 o cheneral Yahya Khan, president de Pakistán, engarcholó a
Mujibur Rahman y prencipió una ofensiva melitar en os territorios bengalís (a
dita Operación Searchlight), encomenzando asinas una dura represión contra os
autonomistas bengalís y contra a población civil, mas que mas contra
intelectuals y contra la minoría relichiosa hinduista. A represión prevocó una
mortalera d'entre 300.000 y 3.000.000 de presonas, con alto u baixo diez millons
de refuchiatos en a India. A mayor parte d'os dirichents d'a Liga Awami
albandonoron o país y establioron un Gubierno en o exilio en l'amanata ciudat
india de Calcuta y respondioron proclamando a independencia d'o suyo país con o
nombre de Bangladesh.

Esdevinió asinas o prencipio d'una guerra, a Guerra de liberación de Bangladesh
(que en recibir os sublevatos l'aduya d'India en aviento esdevenió a Guerra
indo-pakistaní de 1971, que remató o 16 d'aviento con una ampla victoria d'o
exercito indio de Jagjit Singh Aurora, con a conseqüencia d'a independencia de
Pakistán Oriental con o nombre de Bangladesh, "Bengala Oriental". Mientres as
luitas por a suya independencia, Bangladesh recibió tamién l'aduya diplomatica y
economica d'a Unión Sovietica.

En plegar en a independencia, en Bangladesh s'establió una democracia
parlamentaria dirichita por Mujibur Rahman, dirichent d'a Liga Awami que heba
estato liberato d'a garchola o 22 d'aviento y que estió o ganador (con mayoría
absoluta) en as eleccions chenerals d'o 7 de marzo de 1973. Sindembargo, en 1973
y 1974 se produció una fambre en o país y Mujibur Rahman proclamó o estato
d'urchencia en aviento de 1974, plegando en 1975 a establir-ne un rechimen de
partito unico, o Baksal. O 15 d'agosto de 1975 se produció un golpe d'estato
melitar en o qual s'asasinó a Mujibur Rahman y a quantos miembros d'a suya
familia.

Dende alavez se producioron una serie de golpes d'estato melitars mientres tres
meses, dica que plegó en o poder o cheneral Ziaur Rahman, qui restablió un
sistema democratico y fundó o Bangladesh Jatiyatabadi Dal (Partito Nacionalista
de Bangladesh, BNP en as suyas siglas en anglés), gubernando o país dica o suyo
asasinato en 1981 por os melitars. En 1982 un atro sangriento golpe d'estato
fació que plegase en o poder o cheneral Hossain Mohammad Ershad, qui gubernó
dica 1990, quan dimitió por presions internacionals.

Bangladesh tornó a estar asinas una atra vegata un sistema democratico, y en as
eleccions chenerals de 1991 ganó Khaleda Zia, viuda de Ziaur Rahman y lider d'o
BNP, esdevenindo asinas a primera muller primer menistro de Bangladesh. En 1996
la succedió Sheikh Hasina Wajed, filla de Mujibur Rahman supervivient d'a
mortalera d'a suya familia en 1975 y lider d'a Liga Awami, ta perder as
eleccions en 2001, quan tornó en o poder o Bangladesh Jatiyatabadi Dal.

Bangladesh se troba situato en una plana formata por o delta d'o río Ganches, a
on iste desaugua en o golfo de Bengala. Iste feito determina a riqueza agricola
natural d'o país (os aluvions sedimentarios que alportan fan d'iste delta una
d'as planas mas fértils d'o mundo), encara que tamién tiene conseqüencias en
forma de desastres naturals asociatos a las creixitas d'o río Ganges u de bell
un d'os suyos grans afluyents (o río Brahmaputra y o río Meghna, mas que mas).
Nomás que quatre partes d'o país se troban fuera d'o delta d'o Ganges: a
división de Sylhet a o noreste arredol d'a ciudat de Sylhet, a rechión
montanyosa de Madhupur, a redolada de Chittagong Hill Tracts a o sudeste, y a
redolada de Barind.

En trobar-se o país en un delta plano, a mayor parte d'o país se troba a menos
de 12 metros d'altaria dencima d'o ran d'a mar y mesmo un 10% d'o suyo
territorio se troba situato baixo o ran d'a mar, fendo-lo tamién muit vulnerable
a inundacions por tifons u asociatas a la temporata d'os monzons, y fendo tamién
que o país siga muit vulnerable dabant d'o escalfamiento global. Antiparte, o
80% d'a plevia se concentra de chunio a octubre, con os monzons, y nomás que o
20% d'a superficie d'o país se troba protechito d'as inundacions y poseye
sistemas de drenache d'as auguas y de medios d'irrigación. Asinas, quantos
desastres naturals s'han escaicito en o suyo territorio, destacando-ne en as
zagueras anyadas o ciclón Bhola (1970, con 500.000 muertos), un desastre natural
que ye en l'alazet d'a guerra que condució a la independencia de Bangladesh.

S'estima que alto u baixo o 50% d'o territorio de Bangladesh sería baixo las
auguas d'o golfo de Bengala nomás que o nivel d'a mar creixese d'un metro. Os
Sundarbans forman a mayor parte d'as tierras de costa d'o país, en una selva
tropical declarata Patrimonio d'a Humanidat por a Unesco y que ye a mayor
superficie de manglar d'o mundo, a on i vive una gran variedat d'especies
animals y vechetals, destacando-ne o tigre de Bengala (Panthera tigris tigris),
una subespecie d'o tigre (Panthera tigris) que se troba menazata d'extinción.
Como curiosidat, a ciudat de Cox's Bazar, que se troba situata a o sudeste de
Bangladesh, amán d'a muga con Myanmar, poseye una placha de 120 km de longaria,
que ye asinas a placha de mayor longaria d'o mundo.

O clima de Bangladesh ye un clima tropical, con hibiernos suaves dende o mes
d'octubre dica o mes de marzo, con un verano calido y humedo dende marzo dica
chunio y con os monzons dende chunio dica octubre. Un feito que agrava las
conseqüencias d'a suya climatolochía ye a deforestación en a cordelera de
l'Himalaya, que ye o puesto a on i naixen os ríos que trescruzan Bangladesh, que
fa quer as plevias pleguen en o delta con importants creixitas en os ríos y no
pas como s'escayeceba d'antis mas, quan as auguas plegaban con creixitas menos
intensas pero con mayor durada en o tiempo. Isto tamién agrava o fenomen d'a
erosión en o país, que se troba tamién con importants problemas medio-ambientals
por a suya propia deforestación. Si a ixo s'adhibe que as creixitas d'os ríos
coinciden con a puyata d'a marea en un país plano de raso, se puet veyer qualas
en son as conseqüencias en forma d'inundacions y d'atros desastres naturals, que
plegan en o país cada anyada. Amás d'o ciclón Bhola en 1970, cal mencionar as
inundacions de 1998, quan as plevias d'o monzón estioron muit intensas
coincidindo amás con un deschelo important en a cordelera de l'Himalaya,
prevocando asinas a muerte de mas de 1.000 presonas y a perduga d'a suya
vivienda ta d'alto u baixo 30.000.000 de bengalís, amás d'a muerte d'alto u
baixo 130.000 animals domesticos. Tamién o ciclón Sidr o 15 de noviembre de 2007
fació 3.300 muertos con unas perdugas economicas valoratas en 1.500 millons de
dólars.

Os Sundarbans forman a mayor parte d'as tierras de costa d'o país, ye una selva
tropical declarata Patrimonio d'a Humanidat por a Unesco y ye a mayor superficie
de manglar d'o mundo, a on i vive una gran variedat d'especies animals y
vechetals belunas de las cuals son protechitas por periglo d'extinción.

L'animal mes representativo de Bangladesh ye o tigre de Bengala (Panthera tigris
tigris), una subespecie d'o tigre (Panthera tigris) que se troba menazata
d'extinción y ye un emblema ta o país y considerato como un d'os animals
nacionals. Atro d'os animals nacionals ye o Doel u Doyel (en bengalí: দোয়েল)
Copsychus saularis un ave apreciata por o suyo canto y surte en os billets.

A flora ye tamién muit variata destacando as especies d'os manglars, os nenufars
que son a flor nacional d'o país y l'Artocarpus heterophyllus que ye un árbol
que tién un fruito que ye a fruita nacional d'o país.

Dende o punto d'anvista d'a cheografía politica, Bangladesh se divide en
divisions (bibhags, বিভাগ), districtos (zila u jela, জেলা), upazila u thana (os
succesivos gubiernos nombran ixas realidatz administrativas por uno u atro
nombre), parishad y municipios.

En o país se troban siet divisions, recebindo cadaguna d'ellas o suyo nombre a
traviés d'o nombre d'a suya capital: división de Rangpur (con capital en
Rangpur), división de Râjshâhî (con capital en Râjshâhî), división de Dhaka (con
capital en Dhaka), división de Sylhet (con capital en Sylhet), división de
Khulna (con capital en Khulna), división de Barisâl (con capital en Barisâl) y
división de Chittagong (con capital en Chittagong). As siet divisions se dividen
en 64 districtos, y istos se dividen en 482 upzailas. Cal parar cuenta que en
istas divisions administrativas no se i fan eleccions, so que l'administración
de rechions, districtos, upzailas y atras subdivisions menos la fan funcionarios
de carrera y no pas politicos profesionals. Nomás bi ha eleccions en o nivel
d'as alcaldías.

Bangladesh ye, dende o punto d'anvista politico, una democracia y s'estructura
como una Republica Republica parlamentaria, estando actualment o suyo President
Zillur Rahman y o suyo Primer menistro Sheikh Hasina. Bangladesh fa parte d'as
Nacions Unitas (dende 1974), d'a Commonwealth, de l'Asociación Sud-asiatica t'a
Cooperación Rechional, d'a Bay of Bengal Initiative for Multi-Sectoral Technical
and Economic Cooperation y de l'Organización t'a Cooperación Islamica. Una d'as
caracteristicas d'o país ye que o Islam ye oficialment a relichión d'estato.

Qualsiquier ciudadán mayor d'edat (a mayoría d'edat ye a las 18 anyadas) puet
partecipar en os procesos electorals, eleindo-se cada 5 anyadas un Parlamento
unicameral de 300 escanyos en circunscripcions uninominals, o Parlamento de
Bangladesh. Ye iste Parlamento qui fa a elección d'o primer menistro (encara que
formalment qui lo nombra ye o president de Bangladesh) y ye o primer menistro
qui librement nombra a los miembros d'o Gubierno de Bangladesh.

Antiparte, o president de Bangladesh ye esleito por o Parlamento de Bangladesh,
que tién a suya seu en o Jatiyo Sangshad, un edificio que se troba en a capital
d'o país (Dhaka) y que ye obra de l'arquitecto Louis Kahn.

En 1972 se redactó y aprebó a Constitución de Bangladesh, que ye encara vichent
(aunque se li han feito 14 enmiendas, bell unas prou importants.

O poder chudicial de Bangladesh s'estructura dende a Corte Suprema de
Bangladesh, os chueces d'a quala los nombra o president d'o país.

Os dos principals partitos politicos son o Partito Nacionalista de Bangladesh
(BNP), un partito dirichito por Khaleda Zia que troba os suyos aliatos entre os
partitos islamistas (como o Jamaat-e-Islami Bangladesh y o Islami Okiya Jot);
l'atro gran partito d'o país ye a Liga Awami dirichita por Sheikh Hasina Wajed,
que gosa aliar-se con os partius de cucha u partidarios de solucions politicas
laicas. O tercer partido d'o país ye o Partito Jatiya (JP), un partito amplament
enfrontato con o BNP. En 2005 se prohibioron os partitos islamistas Jagrata
Muslim Janata Bangladesh (JMJB) y Jama'atul Mujahideen Bangladesh (JMB), en
atribuir-se-lis a comisión de quantos atentatos.

A Chunta d'o Control d'Esportes de Bangladesh regula o funcionamiento de 42
federacions nacionals esportivas de Bangladesh. O esporte nacional ye o kabaddi,
anque son muito mes populars o cricket y dimpués o fútbol. Atros esportes
populars son o hockey sobre hierba, o tenis, o badminton, o balonmán, o
voleibol, i l'aixedrez.

O equipe nacional de cricket se claseficó por primera vegada para o Campionato
d'o Mundo de Cricket en l'anyo 1999, y dimpués ha millorato o suyo nivel ganando
a seleccions de primer nível.

Ha partecipato en 7 edicions d'os Chuegos Olimpicos, encara que sin ganar
denguna medalla..



https://an.wikipedia.org/wiki/Idioma_alem%C3%A1n

L'alemán (en alemán Deutsch [dɔʏtʃ]) ye una luenga chermanica d'o grupo
occidental. Ye a luenga mas parlata nativament en a Unión Europea, y a nuena mas
parlata d'o mundo. O nombre en aragonés proviene d'a tribu chermanica d'os
"alamani", mientres que os alemans le dicen "Deutsch".

Dica bien dentrato lo sieglo XX, en tot l'ambito alemán y neerlandés s'han
charrato un conchunto prou amplo de dialectos chermanicos relacionatos entre
els, formando lo que se conoixe como un contino lingüistico. Iste contino se
divide en dos grans arias dialectals: o baixo alemán, a lo norte, y l'alto
alemán, a lo sud, deseparatos por a dita linia de Benrath que marca la muga
septentrional d'o fenomén d'a segunda mutación consonantica. A luenga estándar
alemana ye basata en l'alto alemán. Os dialectos se continan parlando hue en
día, encara que en bellas zonas son quasi extinguitos, mientres que en atras,
como Suiza, encara se conservan con muita vitalidat.

L'alemán (Hochdeutsch) ye una mena d'invención culta destinata a estar a luengua
escrita y normalizata d'os multiples dialectos. Siempre s'ha preso la traducción
d'a Biblia feita por Lutero, basata en o dialecto alto saxón, como una pieza
clau en a normativización de l'alemán. Ista normativización se refirmó a la fin
d'o sieglo XVIII con as obras d'os que se consideran como clasicos alemans
(Goethe, Schiller, Lessing, etc.) y fue consolidata con a creyación d'o Imperio
Alemán en 1871. Ista unión politica fació posible l'adopción d'una normativa
unificata, que con o cambeo de sieglo fue acceptata tamién por Austria y Suiza
con muit pocas variacions.

Iste modelo estándar ye basato en a luenga utilizata a la fin d'o sieglo XVIII
en a cancillería de Saxonia, estando dimpués muit influito por o modelo d'a
cancillería de Viena. Respective a la pronuncia, o modelo adoptato fue lo d'o
norte, ya que os alemans d'o norte aprendeban o estándar practicament como
luenga estranchera, y por ixo lo suyo modelo s'achustaba mas a la ortografía.
Asinas, se puet decir que l'alemán estándar actual ye basato en a fabla de
Saxonia (sud de l'antiga Republica Democratica Alemana) dimpués d'haber estato
muit influita por o modelo de Viena y habendo adotato a pronunciación d'o norte
como modelo.

Encara que s'escribiba, l'alemán estándar no prencipió a parlar-se cutianament
dica o sieglo XIX, quan s'introdució obligatoriament en as escuelas. En l'anyo
1898, una comisión d'expertos redactó a "Deutsche Bühnenaussprache" (pronuncia
alemana ta o teatro), cosa que suposó lo establimiento d'un estándar de
pronuncia.

L'alemán ye parti d'a branca occidental d'as luengas chermanicas, que amás fa
parti d'as luengas indoeuropeas.

L'alemán estándar ye a unica luenga oficial en Liechtenstein y Austria; comparte
o estatus oficial en Alemanya (con o danés, frisón y sorabo como luengas
minoritarias), Suiza (con o francés, italián y romanche), Belchica (con o
neerlandés y francés) y Luxemburgo (con o francés y luxemburgués). Tien status
de luenga oficial local en rechions chermanofonas de Dinamarca, Italia y
Polonia. Ye tamién una d'as 23 luengas oficials d'a Unión Europea.

Antiparte ye luenga minoritaria en Archentina, en Brasil, en Camerún, en Canadá,
en Chile, en Croacia, en a Republica Checa, Estonia, en Francia, en Hongría,
Kasajstán, Letonia, Lituania, Mexico, Namibia, Paraguai, Polonia, Rumanía,
Rusia, Serbia, Eslovaquia, Tachiquistán, Togo, Ucraína y os Estatos Unitos.

L'alemán estió a lingua franca d'Europa central, de l'este y norte d'Europa y
contina estando una d'as luengas estrancheras mas populars d'Europa. O 32% d'os
ciudadans d'a Europa d'os 15 dicen que pueden parlar en alemán (como luenga
materna u segunda u como luenga estranchera). Existe una gran posibilidat de
veyer canals de televisión en alemán por satelite u por televisión por cordón.

Encara que se fa servir o termin "alemán" ta referir-se a lo idioma escrito, en
o tocant a la luenga charrata bi ha una ampla variedat de dialectos por tot o
territorio chermanofablant. L'alemán estándar (dito Hochdeutsch) no s'orichinó
partindo d'un dialecto concreto, sino que se creyó a partir d'os diferents
dialectos (más que mas os centrals) como luenga escrita.

En a mayor parti d'as rechions, a chent ha albandonato los suyos dialectos y
charran coloquialment una mezcla entre l'alemán estándar y o dialecto propio.
Ixo no ocurre en Suiza, a on l'alemán estándar quasi no se charra, nomás en
bellas pocas vegatas, como por eixemplo quan han de charrar con qui no entiende
o dialecto suizo. En bellas rechions alemanas, sobretot en bellas grans ciudatz,
una gran parti d'a población nomás charra la luenga estándar.

As variacions entre os diferents dialectos son considerables; ye posible que
fabladors de destintos dialectos no puedan entender-sen entre si sin d'emplegar
l'alemán estándar. Amás, os dialectos alemans no los gosa entender qui nomás
conoixe l'alemán estándar. Podemos dividir os dialectos entre os dialectos d'o
baixo alemán y os de l'alto alemán.

A deseparación entre as dos zonas la sinyala la dita linia de Benrath, que
desepara as zonas que facioron a segunda mutación consonantica chermanica d'as
que no la facioron. Ista mutación se produció arredol de l'anyo 500 dC en os
pueblos a lo sud d'ista linia. Os dialectos d'istos pueblos formoron l'alto
alemán. Tanimientres os dialectos d'os pueblos situatos a lo norte d'ista línia
formoron l'anglés, o neerlandés, o frisón y os dialectos d'o baixo alemán.

Una atra segunda línia destacable sería la marcata por o río Main (tamién dita
d'Speyer), a lo sud d'a quala la segunda mutación apareixe de tot (alemán alto u
Oberdeutsch), mientres que a lo norte nomás lo fa parcialment (alemán meyo u
Mitteldeutsch, conchunto de dialectos d'os que se deriva l'alemán estándar). Un
eixemplo d'as variacions foneticas se puet veyer en a siguient tabla:

Istas grans esferencias entre os dialectos d'o baixo alemán y de l'alto alemán
han dividito a la comunidat filolochica. Bellas teorías dicen que o neerlandés
no ye que unatro dialecto d'o baixo alemán, que a tamas d'haber adoptato una
normativa propia, no dixa d'estar un dialecto alemán. Atras teorías consideran o
baixo alemán y l'alto alemán como idiomas destintos.

Bi ha diferents modalidatz aintro de l'alemán suizo (Schwyzerdütsch), seguntes a
rechión cheografica. Por eixemplo lo Züridütsch (alemán suizo de Zúrich),
Bärndütsch (de Berna), Urnerdüütsch (d'Uri), Luzärnerdütsch, (de Luzerna),
Baseldiitsch (de Basilea), Sanggallerdüütsch (de Sankt Gallen), Wallisertiitsch
(d'o Valais), ..

Totz istos casos son dialectos charratos. Ye decir, a suya parla ye dialectal,
pero asobén s'escriben en alemán estándar, encara que tamién bi ha una tendencia
minoritaria que mira de reflectar a fabla dialectal en edicions escritas (email,
sms). O prencipal problema que se troba en dita faina ye a gran cantidat de
variacions dialectals, que en muitos casos s'esferencian significativament unas
d'as atras. Por eixemplo os alemans no entienden l'alemán suizo guaire bien,
pero os suizos si que entienden a los alemans sin problemas.

En alemán suizo emplegan -li como sufixo diminutivo en cuentas de -chen de
l'alemán estándar.

A secuencia ei que se prenuncia [aɪ] en alemán estándar, se prenuncia [iː] en
alemán suizo.

Encara que l'alemán sía citato asobén como eixemplo de luenga con un alto grau
de flexión (con 100 millons de parlants nativos, l'alemán ye a luenga mas
parlata con o mas gran grau de flexión d'entre as luengas chermanicas), o grau
de flexión ye muito mas chicot que en l'alemán antigo u atras luengas
indoeuropeas antigas como lo latín, o griego antigo u o sanscrito. Os tres
cheneros d'o singular se convierten en un en o plural, considerando-se, a
vegatas, o plural como un quatreno chenero. Con quatre casos y tres cheners mas
o plural esisten 16 posibles combinacions de casos y chenero/nombre, sindembargo
nomás bi ha 6 formas de l'articlo definito ta las 16 posibilidatz. A ormino a
declinación d'os nombres no se produce en o mesmo sustantivo sino en l'articlo u
determinante y en os adchetivos acompanyants. Con tot y con ixo, os nombres
nomás se flexionan en caso d'o neutro y masculín en o chenitivo (adibindo-ie una
–s u -es), en o pural en o dativo (adibindo-ie una –n) y en o caso d'a dita
n-deklination (masculins rematatos en –e, -and/-ant, -ent, -ist, -oge, -an entre
atros y neutros como Herz (corazón) adibindo-ie una –n u –ns si ye en
chenitivo). En caso d'o chenitivo, lo suyo uso ye escaso en a luenga informal y
gosa sustituir-se por von + dativo.

Como atras luengas chermanicas, l'alemán forma parabras composatas por a cucha,
a on la primera parabra modifica a la segunda: "Nachttisch" (nueit + mesa) ye
literalment "mesa de nueit" ("mesilla") y en a composición de parabras asobén no
bi ha denguna mena de deseparación entre ellas como en atras luengas
chermanicas. Muitas vegatas, l'adición de parabras no tien porque estar una suma
de significatos y se'n chenera una de nueva con un significato nuevo como:
"frigorifico" ye Kühlschrank (literalment, 'almario fredo'); televisor ye
Fernseher (literalment, 'visor leixano'); telescopio ye Fernrohr (literalment,
'tubo leixano'). Ista capacidat fa que l'alemán sía una luenga mui flexiva en
quanto a la cheneración de nuevas parabras y istas pueden plegar a estar muit
grans. A parabra mas gran que se fa servir en alemán ye
Rindfleischetikettierungsüberwachungsaufgabenübertragungsgesetz (Lei sobre a
transferencia d'as obligacions de cosirar o etiquetache d'a carne de vacuno).

Existen diferents formas ta enamplar o significato d'un verbo (asobén
cambeando-lo radicalment) adibindo-ie prefixos. Beluns d'istos prefixos tienen
significato (Eixemplo: zer- referindo-se a la destrucción de cosas, como
zerreißen=estrociar, zerbrechen=fer a miquetas, zerschneiden=tallar a miquetas),
atros no tienen garra significato por els mesmos y no bi ha relación entre
verbos modificatos con o mesmo prefixo (Por eixemplo: ver- , como
versuchen=intentar, vernehmen=interrogar, verteilen=distribuir,
verstehen=entender). Mas eixemplos: haften=enganchar, verhaften=engarcholar;
kaufen=mercar, verkaufen=vender; hören=sentir, aufhören=dixar de; fahren=guiar,
erfahren=conseguir saper bela cosa.

Istos verbos composatos pueden estar deseparables u no deseparables. En os
deseparables, o prefixo y o verbo se deseparan quan se conchugan clavando-ie o
prefixo a la fin d'a frase, y ta formar o participio pasato, o prefixo ge-, que
ye marca d'o participio, va entre o prefixo y o verbo (prefixo + ge+ verbo en
forma de participio). En os no verbos no deseparables, o prefixo y o verbo
simple no se deseparan nunca y forman o participio pasato sin l'afixo ge.

En caso d'as oracions subordinatas, en a clausula subordinata o verbo conchugato
siempre ba a la fin. De totas formas a posición d'a clausula subordinata aintro
d'a oración prencipal puet ir en o Vorfeld u a la fin d'a frase pero siempre ye
deseparata d'a clausula prencipal por meyo d'una coma.

Muitos verbos alemans tienen prefixos deseparables, a sobén con función
adverbial. Quan istos verbos se conchugan, o prefixo se desepara y va ta la fin
d'a frase. Por eixemplo: mitgehen (lit. "con ir", ir-se-ne con belún) da Gehst
du mit? (lit. "vas tú con?", Te'n vienes (con yo, con nusatros)?)

A mayor parti d'o vocabulario alemán proviene d'o chermanico, encara que bi ha
un numero important d'amprens d'o francés, de l'anglés (más recients) y,
sobretot, d'o latín. Ye mas, qualsiquier palabra procedent d'o latín puet
tornar-se en una palabra alemana seguindo unas reglas definitas. Os fabladors
que fan servir palabras construitas d'ista traza partindo d'o latín gosan estar
consideratos cultos.

L'alemán s'escribe usando l'alfabeto latín. Amás d'as ventiseis letras basicas,
l'alemán tien tres vocals con Umlaut (mutación vocalica), ä, ö y ü. Puet estar
que o rasgo mas caracteristico d'a escritura alemana sía la existencia d'o
caracter ß, dito eszet u scharfes S (S picant) -sin denguna relación con a beta
griega-, que en Suiza no s'emplega y ye sustituito por 'ss'.

En 1901 se fació una conferencia internacional que redactó a Rechtschreibung der
Deutschen Sprache (Ortografía d'a luenga alemana). A zaguera revisión estió en
1996 quan se cambeyoron prous aspectos d'a ortografía alemana y por ixo estió
prou polemica entre parti d'os lingüistas mas conservadors. Ista reforma fue
consensuata por totz os países chermanofablants en a dita Rechtschreibreform. O
proceso d'adaptación d'ista reforma se prolargó dende 1996 ta 2004, quan totz os
escritos heban de fer-se ya con a nueva reforma. Ista reforma se basa en os
siguients puntos:

A "e" curta se prenuncia [ɛ] en silabas tonicas (incluyindo l'accento
segundario) pero [ǝ] en silabas atonas. Cal decir que a e curta tonica se
representa como e u como ä (hätte 'que yo tuviera' y Kette 'cadena').
Cheneralment, as vocals curtas son ubiertas y as largas son trancadas. A unica
excepción ye en a Ä larga, que ye una "e" ubierta "[ɛː]"; en belas variedatz de
l'alemán estándar, [ɛː] y [eː] s'han fusionato en [eː], eliminando ista
anomalia. En iste cas, parellas como Bären/Beeren 'güesos/bayas' u Ähre/Ehre
'puncha/honor' son homofonas).

En a mayor parti d'o estándar alemán, un -er atono no se prenuncia [ər], sino
que se vocaliza como [ɐ]. Por eixemplo: Vater —pai— se prenuncia ['faːtɐ].

As dos reglas tienen excepcions (hat [hat] 'té' ye curta incumplindo a primera
regla; Kloster [kloːstər] 'monesterio' y Mond [moːnt] 'luna' son largas y no
cumplen a segunda regla). Ta o caso d'a i que no se trobe en a combinación ie
(fendo-la larga) ni debant d'una dople consonant u grup (fendo-la curta), no bi
ha denguna regla cheneral. En muitos casos bi ha esferencias rechionals: En
Alemanya central (Hessen), la o en l'apellito "Hoffmann" se diz larga quan a
resta d'alemans la prenunciarían curta; tamién pasarba o mesmo con a e en o
nombre d'a rechión "Mecklenburg" y a prenunciación d'a chent que i vive. A
parabra Städte 'ciutatz', se prenuncia con una vocal curta [ˈʃtɛtə] por beluns
(Jan Hofer, ARD Television) y con una larga [ˈʃtɛːtə] por atros (Marietta
Slomka, ZDF Television). Ta rematar, una vocal seguita por ch puet estar tanto
curta (Fach [fax] 'asinatura', Küche [ˈkʏçe] 'cocina') como larga (Suche
[ˈzuːxǝ] 'mirar', Bücher [ˈbyːçɐ] 'libros') quasi a l'azar.

D'atra man, o digrafo ie cheneralment representa o fonema [iː], que no ye un
diftongo. En a mayor parti d'as variedatz, una /r/ a la fin d'a silaba se
vocaliza. Manimenos, una seqüencia d'una vocal seguita por una /r/ vocalizata no
se considera como diftongo: Bär [bɛːɐ̯] 'oso', er [eːɐ̯] 'el', wir [viːɐ̯]
'nusaltros', Tor [toːɐ̯] 'portalada', kurz [kʊɐ̯ts] 'curto', Wörter [vœɐ̯tɐ]
'parabras'.

En bellas variedatz de l'alemán estándar, as radices que principian con vocal
levan siempre debant una oclusiva glotal xorda [ʔ].

O laosiano ye unico en o sentito que baixo a influencia tanto de l'anglés
"German" como d'o francés (a luenga colonial) "Allemand", trigó una parabra
intermeya: ພາສາເຢຍລະມັນ (phaxa yeylaman), que tanto podría apareixer en a
categoría 2 como en a 5. Quantas atras luengas tienen tamién nombres
alternativos perteneixients a una atra categoría, encara que no son tan
emplegatos como os que s'amostran en a lista anterior:



https://an.wikipedia.org/wiki/Fruito

O fruito ye, en as plantas anchiospermas, un organo constituito por l'ovario
fecundato (y asobén tamién atras partis florals) que contiene as simients y que
colabora a espardir-las quan son maduras. A paret de l'ovario se transforma en
paret d'o fruito y se diz pericarpio. En os casos mas complexos, como en os
fruitos carnosos, o pericarpio ye formato por tres capas diferents: exocarpio,
mesocarpio y endocarpio, estando o primero o que corresponde a l'epidermis
(monostratificato y cutinizato). A función prencipal d'iste pericarpio ye
protecher a la simient.

En o creiximiento de l'ovario ta formar un fruito intervienen as hormonas de
creiximiento: auxina u acido indolacetico, chiberelinas, citocininas y etileno.
L'auxina ye indueita por o gran de polen y l'ovulo fecundato. Asinas, a mayoría
d'os fruitos implican a formación de simients, pero bellas plantas pueden
producir fruitos sin que ixo pase. Istos fruitos se dicen partenocarpicos y
entre muitos atros trobamos os platanos, os figos, y as naranchas. O fenomen se
debe a o feito de que se forman hormonas de creiximiento espontaniament u a
conseqüencia d'a polinización que actua como estimulo. D'ista traza, s'ha
aconseguito producir melons, pinyas y tomates sin de fecundación previa con a
simpla inchección d'auxinas en l'ovario.

O fruito ye exclusivo d'as anchiospermas, y en presentan totas. En as plantas
chimnospermas y atras plantas sin de flors, no bi ha verdaders fruitos, encara
que en estructuras reproductivas como os conos d'os pins u os gálbuls d'os
chinepros, comunment se les prene por fruitos quan en realidat son
pseudofruitos. D'altra man, en quantos grupos d'anchiospermas o fruito puet
incorporar atras partis d'a flor: o receptaclo, o cáliz, os petalos, l'eixe d'a
inflorescencia, u incluso puet constituir-se en fruito tota una infructescencia.

Os fruitos son os medios utilizatos por muitas plantas ta difundir as suyas
simients. A mayoría de fruitos comestibles, en particular, han estato
desenvolicatos por as plantas ta explotar os animals como medio de dispersión
d'as simients, y muitos animals (incluitos os humans en bellas mesura) han
pasato a pender d'os fruitos como fuent d'alimentos. Os fruitos representan una
parti important d'a producción agraria, y beluns como a mengrana han adquirito
numerosos significatos culturals y simbolicos.



https://an.wikipedia.org/wiki/Metro

O metro (d'o griego μέτρον metron, mida) ye una unidat de mida de longaria d'o
Sistema Internacional d'Unidatz (en ye a unidat basica de mida de longaria). A
suya definición actual ye a longaria d'o recorrito en o vueito por a luz
mientres un tiempo de 1/299 792 458 de segundo (arredol de 3,34 nanosegundos).

En 1791, mientres a Revolución Francesa, l'Academia de Sciencias de Francia
establió o metro ta uniformizar as unidatz de mida francesas, con muitas
diferencias entre as provincias francesas, en o marco d'a creyación d'un sistema
de midas más racional. Definioron a unidat como a diezmillonesima parte d'a
distancia que bi ha entre o Polo y a linia d'o equador terrestre. Espresato como
se define a milla nautica, ye a longaria d'un meridián terrestre que forma un
arco de 1/10 de segundo de grau centesimal.

Dimpués se facioron bellas probanzas, que remataron en 1889 quan se depositó en
a seu en París d'a Oficina Internacional de Pesos y Midas un metro-patrón
construito en platín iridiato.



https://an.wikipedia.org/wiki/Ling%C3%BCistica

O suyo obchectivo (seguntes Saussure u Chomsky) ye a descripción / esplanicación
d'o tarabidau d'o luengache. Aspectos como a variación lingüistica, a pragmatica
u a lexicografía son difuera d'o estudio lingüistico.

Chomsky fa una nueva teoría d'o luengache an que situga a lingüistica dentro d'o
estudio més amplo d'a mente humana, concretament dentro d'o mentalismo u
innatismo, rama d'a psicolochía que esfiende que a luenga ye una facultat
autonoma, innata.

Ista postura mentalista de Chomsky no fa pacha con posturas empiristas u
materialistas como a que fa servir Labov, que creyen que o luengache no puede
ser estudiau sin entender a suya prencipal función: a comunicación humana. Ista
posición funcionalista metería a la lingüistica en o puesto d'o social. Asinas,
fan més important a pragmatica, o cambio y a variación lingüistica.

Lingüista ye una presona que s'adedica a la investigación lingüistica. Una
presona que parla bellas luengas ye un poliglota

Pendendo d'o enfoque escolástico, os componens d'analis cambeyan. Per eixemplo:
t'a escuela formalista son diferents que t'a escuela funcionalista, per tanto no
totz istos components son estudiaus per as dos teorías, sino que la una en
estudia bells, y l'atra belatros:

Estudio d'a realización alofonica individual de ditos fonemas. Os alofonos son
sonius d'o parlache, realizacions esferents d'un mesmo fonema.



https://an.wikipedia.org/wiki/Galas

O país de Galas (en galés Cymru, en anglés Wales) ye una d'as nacions que forman
o Reino Unito. Ye situato a l'ueste d'a isla de Gran Bretanya y tien una
población total de 3,1 millons de presonas. A capital y ciudat más gran ye
Caerdydd u Cardiff (305.000 habitants).

Os ciudadans de Galas esleyen representants a l'Asambleya Nacional galesa y a o
Parlamento britanico de Londres. O chefe d'o gubierno en Galas ye o Primer
menistro (First Minister).

Wales provien d'o etnonimo walhos con o que os pueblos chermanicos denominaban a
los galos primero, a los galorromans dimpués y a la fin a totz os pueblos
romanizatos d'o Imperio Román. Esta denominación se remonta a los antigos volcos
centroeuropeus, un d'os primers pueblos celtas que se troboron os chermans en a
suya expansión enta os sur.

O exotoponimo Galas ye bien documentato en textos medievals aragoneses y
navarros, y coincide con o exotoponimo en occitán d'on talment ye preso:

O nombre clasico de Galas ye Cambria y lo trobamos en a "Grant Cronica
d'Espanya", compilación historica de Chuan Ferrández d'Heredia:



https://an.wikipedia.org/wiki/Republica_Popular_de_China

A Republica Popular de China (en chinés 中华人民共和国 Zhōnghuá Rénmín Gònghéguó) ye un
país situato en l'este d'Asia, o quatreno mas gran d'o mundo en quanto a
amplaria territorial.

A suya población ye de 1.325.992.000 habitants (estimación de 2008) en una
superficie de 9.596.960 km², con una densidat de población de 138 hab/km². Ye o
país con mayor numero d'habitans d'o mundo.

As ciudatz mas importants son Pekín (a capital), Xangai, y Hong Kong, totas con
mas de 10 millons d'habitants, y bi ha arredol de 40 ciudatz de mas d'1 millón.

Os chineses d'etnia han dicen a la suya tierra Zhongguo, que significa "país" u
"estato" y etimolochicament se relaciona con Zhong, "a civilización", en
oposición a los países y pueblos barbaros.

O toponimo China provién d'o nombre d'a dinastía Qin, y s'introdució en Occident
por a conoixencia que os europeus teneban d'as sederías que bi heba en ixas
envueltas en China.

Marco Polo nombra lo norte de China en o suyo libro Cathay, y mientres bell
tiempo asinas diciban os europeus a China, tal y como veyemos en a traducción
aragonesa de "La Flor de las Ystorias d'Orient" y "Libro d'as Marabillas d'o
Mundo". A denominación Cathay se remonta a los khitan, un pueblo mongol que
dominó o norte de China y que fue forachitato por os churchetz ta Asia Central
enta l'anyo 1225, esdevenindo os Kara Khitai.

Marco Polo nombra o sud de China que Kublai Khan habió de conquerir como Mangi,
y en a traducción aragonesa d'o "Libro de Marco Polo" s'estribe Mangui u
Daumangui:

En idioma aragonés actual, en proceso de desaparición, predomina l'uso d'o mesmo
chentilicio que se fa servir en castellán, ye dicir chino, que tamién se troba
como barbarismo en idiomas vecins como ye o catalán, y que representa una
tendencia que tien o castellán de fer chentilicios heredata d'o latín cambeando
a a d'o toponimo por a o (Dacia-Dacio, Estonia-Estonio). L'uso de chino como
chentilicio en aragonés lo documentamos en "A Lueca" y en "Continazión
(1922-1983)", de Chuana Coscujuela:

Manimenos fendo uso d'a derivación a partir d'un sufixo pa creyar chentilicios
en aragonés se puet adaptar chinés coincidindo con o francés chinois y o catalán
xinès.

A Republica Popular de China (RPCh) ye o segundo país mas amplo d'Asia, dimpués
de Rusia, y o tercero u quatreno mas gran d'o mundo. No se puet calcular prou
bien a suya superficie debito a las disputas territorials entre China y a India,
en concreto Askai Chinés y Trans-Karakoram, y tamién os diferents metodos
emplegatos ta calcular a superficie d'os Estatos Unitos fan que pueda estar
qualsiquiera d'istos dos o terzer país mas amplo. China tien mugas con 14
países: Afganistán, Vietnam, Bután, Cazaquistán, Coreya d'o Norte, India, Laos,
Mongolia, Myanmar, Nepal, Pakistán (en o territorio desputato por a India d'o
Caixmir), Kirguizistán, Rusia y Tachikistán. Tamién muga con a mar Amariella, a
mar de China Oriental y a mar de China Meridional.

Debito a la suya amplaria territorial bi ha una ripa de paisaches y zonas
climaticas en China. A l'este, a lo largo d'a costa d'a mar Amariella y d'a mar
d'a China Oriental, bi ha planas aluvials con una alta densidat de población. A
zona costera d'a mar d'a China Meridional ye mas montanyosa y a lo sud de China
domina a orografía de chicotas sierras. En o centro de l'aria oriental bi son os
deltas d'os ríos mas grans: o río Amariello y o Yangtze. Atros ríos importants
son o río d'as Perlas, o Mekong, o Brahmputra, l'Amur, o Huai He y o Xi Jiang.

A l'ueste mandan as grans cordeleras, mas que mas o Himalaya, a mayor altaria
d'a quala ye o mont Everest, y os altiplans que caracterizan a mayor parti d'o
paisache arido d'os disiertos d'o Takla-Makan y o Gobi. Debito a la sequera y as
practicas agricolas perchudiciosas, as tronatas d'arena son comunas mientres a
primavera. A expansión d'o disierto de Gobi ye a causa prencipal d'istas
tronatas que afectan a lo noreste chinés, y mesmo a Coreya y Chapón.

Encara que s'han aprobato politicas y regulacions ambientals dende 1979, o medio
ambient en a China contina deteriorando-se, ya que muito a sobén se mira mas por
o desembolique economico que por o medio ambient. Amás, encara que China ha
ratificato lo Protocolo de Kyoto, como país en vías de desarrollo no tien
denguna limitación a las suyas emisions de dioxido de carbonio. Debito a la suya
rapeda industrialización, China se ye convertindo en un d'os emisors mas grans
de gases de carbonio que contribuyen a lo escalfamiento global.

A Republica Popular China tien un sistema politico unipartidista, con
predominancia d'o Partito Comunista Chinés, sistema de tipo autoritario y
restrictivo con as Libertatz como a libertat d'expresión, a libertat
d'asociación u a libertat de reunión. Dende os anyos 1970, sindembargo, o
rechimen chinés ha feito una chicota evolución, encara que con muitos procesos
involutivos.

Asinas, en 1982 se proclamó una nueva Constitución, que dá o poder lechislativo
a o Congreso Nacional Popular de China, formato por 3.000 miembros, esleitos
indreitament por os diferents nivels administrativos chineses, con un mandato
d'una duración de 5 anyadas; bi ha un Comité Permanent. O poder executivo ye
d'un Consello de Gubierno formato por un president de Gubierno y os suyos
menistros, y por un president de China. Sindembargo, a propia Constitución
reconoixe y asegura la predominancia d'o Partito Comunista Chinés, que ye quien
nombra a los candidatos a ocupar os cargos politicos en o país.

Asinas os nivels provincial, districto y cantonal se flexibilizan ta adaptar-se
a las particularidatz etnicas u economicas d'o territorio: as rechions
autonomas, prefecturas autonomas y districtos autonomos son divisions de 1er u
2º nivel habitatas por as 55 etnias minoritarias que tienen a suya propia
autonomía ta fer leis especificas. As municipalidatz de Pekín, Tianjin, Xangai y
Chongqing incluyen belunas d'as mayors ciudatz d'o mundo y son baixo
administración dreita. A la fin, as antigas colonias europeas de Hong Kong y
Macau mantienen una gran autonomía como rechions administrativas especials,
conservando o suyo propio sistema economico y chudicial, amás de muitas
caracteristicas propias d'estatos independients, como a suya propia moneda,
dominio d'Internet, prefixo telefonico, bandera, ecetra. Baixo iste modelo
Taiwán se considera una d'as 23 provincias d'a Republica Popular China, encara
que en la practica la isla ye independient, y se troba administrata por o
rechimen d'a Republica de China dende a fin d'a Guerra Civil de 1949.

Amás de reclamar o territorio d'a Republica de China, a Republica Popular de
China tien bellas desputas territorials con atras nacions:



https://an.wikipedia.org/wiki/Roma

Roma ye una ciudat italiana, capital tanto d'Italia como d'a rechión d'o Lazio y
d'a provincia de Roma, que se troba situata chunto a o río Tíber, en a parti
central d'o país, amán d'a mar Tirrena.

A Ciudat d'o Vaticano, situata en a suya mayor parti en o interior de Roma, ye a
seu d'o papato d'a Ilesia catolica, reconoixito como estato independient por o
gubierno italiano en l'anyo 1929 por o Pacto de Letrán. A machestuosa cupula d'a
basilica de San Pietro, en a Ciudat d'o Vaticano, sobresale sobre l'horizont d'a
ciudat. Roma fa parte d'a Organización d'as Ciudatz d'o Patrimonio d'a
Humanidat. Antiparte, ye una ciudat con un important legato cultural, herencio
d'a suya historia, en estar tamién l'antiga capital d'o Imperio román y seu d'o
Papato dende fa alto u baixo 2.000 anyadas.

A suya población ye de 2.863.322 d'habitants (2013) en una superficie de
1.285,306 km², con una densidat de población de 2.228 hab/km²

Diz a leyenda que os bezons Romulo y Remo, fillos de Marte, fuoron albandonatos
en naixer. Enfortunadament, una lupa se encargó de aleitar-lis y os ninons
creixioron cerenyos. Sindembargo, estando creixitos, Romulo amortó a Remo y
establió Roma. Hue en diya, o simbolo d'a ciudat imperial contina estando a lupa
y os dos ninos.



https://an.wikipedia.org/wiki/Polonia

Polonia (Polska, oficialmente Rzeczpospolita Polska) ye un país y estato
d'Europa Central que fa parte d'a Unión Europea (UE), y tamién d'a OTAN, ONU,
OCDE y OSCE.

A capital d'o país ye a ciudat de Varsovia. Polonia ye una republica, y o suyo
President ye actualment Andrzej Duda; o suyo primer menistro ye Ewa Kopacz.

A etnochenesi d'o pueblo polaco se troba en a fusión de tres tribus eslavas
occidentals d'a cuenca d'o río Vistula: os vislans d'a rechión de Cracovia, os
silingos de Silesia y os polans de Posnania, totz en a subchección d'a dinastía
Piast, fundata por o rei polán Mieszko I (960-992). Mieszko se convirtió a lo
cristianismo en l'anyo 966 pa privar una presión cristiana de signo
chermanizador y posó un bispe en Poznan en l'anyo 968.

Boreslau I Chrobry (Boreslau o Valient) (992-1025) siguió ixa mesma politica
pro-chermana, teneba buenas relacions con Otón III y casó a la suya filla con o
markgraf Hermann I de Meissen. Os polans facioron més fuerte a suya posición
hechemonica entre os eslavos occidentals sozmetendo a los vislans y conquerindo
a ciudat de Cracovia. En l'anyo 1000 creyó l'arcebispato de Gniezno, con
churisdicción sobre os bispatos de Wroclaw, Cracovia y Kolberg, o que fació que
Polonia fuese una provincia eclesiastica independient d'as provincias
eclesiasticas alemanas, pendendo dreitament de Roma. En l'anyo 1002, Boreslau
Chrobry crebó con a ideya universalista d'un imperio d'a cristiandat y cambeyó
de politica, defendendo intreses polacos contra l'Imperio y contra Bohemia. En
1025 consiguió o reconoiximiento d'o suyo títol reyal. A conversión d'os polacos
a lo cristianismo creyó una falca cristiana que deixó solos a los vendos, que ya
no podioron resistir a colonización alemana como antes heban feito con bravura.

En os sieglos XI y XII, os succesors de Boreslau irán repartindo-se o reino. En
o sieglo XI os ataques d'os checos, combinatos con una revuelta d'os polacos
pagans, obligoron a Casimiro I de Polonia a fuyir d'o país. Casimiro I podió
tornar en Polonia con l'aduya d'os alemans, y quan tornó a reinar establió a
suya capital en Cracovia, fendo una reorganización d'a ilesia con clero alemán y
una reorganización d'o estato, tresladando o centro politico dende Polonia a
Gran enta Polonia a Chica, mes enta lo sud, en as antigas tierras d'os crovates
blancos. A importancia de Cracovia como centro politico d'os polacos se reflecta
en que encara en o sieglo XIV Polonia siga conoixita en bells idiomas
occidentals como "Reino de Craco", tal y como veyemos en a versión aragonesa d'o
"Libro d'as Marabillas d'o Mundo".

Pero a fragmentación politica d'os polacos permitió que continase l'abance
alemán, acompanyato d'una chermanización d'o territorio (ostsiedlung), sobretot
en Silesia. Amés os cristians alemans ocuporon arias luent d'as tierras alemanas
a lo norte de Polonia. Se creyó o bispato de Riga en 1201 y s'organizó a Orden
d'os Portaespatas, que prenió o control de Livonia y Curlandia. O duque Conrado
de Mazovia fació venir a la Orden Teutonica pa que luitase en Kulmerlandia
contra os prutens, y en 1224 a Orden se i establió pa convertir-los.

A l'este de Polonia, o estato de Kiev fue esminglanato en 12 prencipatos, beluns
d'os quals fuoron atacatos por os pueblos d'as estepas. Os cumans espulloron
Kiev en 1203. Dimpués d'os cumans, os duenyos d'as estepas estioron os mongols,
que en 1239-1242 devastoron Polonia y redotoron a un exercito polaco-alemán en a
batalla de Legnica, antes d'entrar en Hongría.

A fins d'o sieglo XIII a disgregación d'o reino fació que i hese muita anarquía
politica. Os mainates polacos (l'alta nobleza) yeran totpoderosos, os szlachta
(baixa nobleza) yeran furos. A monarquía s'heba tornato electiva. A ilesia
catolica manteneba a unidat nacional y continaba a presión alemana. Silesia fue
adhibita a lo Sacro Imperio Román-Chermanico, y en 1308 a Orden Teutonica s'heba
anexionato Danzig y Pomerelia y heba tallato a Polonia l'acceso a la mar
Baltica.

Os zaguers Piast, Ladislau o breu (1320-1333) y sobretot Casimiro o Gran
(1333-1370), consiguioron adrezar a situación. Baixo o reinato de Casimiro o
Gran, Polonia recuperó a prosperidat, acullió a inmigrants, especialment
chodigos forachitatos d'Alemanya (que esdevendrán un grupo etnico chodigo nuevo
con un important papel en Polonia, os asquenazís). En 1349 Polonia s'ixampló con
o prencipato rutén d'Halicz u Galitzia. En a capital, Cracovia, s'establió una
universidat en 1364.

En 1386 se desvinió o casamiento reyal d'Eudovichis, filla d'o rei de Polonia
Loís d'Anchú y lo gran duque Jogaila. Jogaila se convierte a lo catolicismo y
fue esleito rei de Polonia con o nombre de Ladislau II Jagellón. Os lituans y os
polacos s'heban unito pa fer frent un enemigo común, a Orden Teutonica y teneban
como enemigos comuns tamién a os tartres d'a Mar Negra. En 1399 muere Eudovichis
y o tractato de Vilna de 1401 establió o mantenimiento indefinito d'a unión
personal entre Polonia y Lituania. Ye o prencipio d'a Unión Polaco-Lituana, en a
que se respectaban as diferencias entre os dos estatos, que yeran gobernatos por
o mesmo rei. Esta nueva entidat representó en a suya epoca una potencia
important.

En o reinato de Ladislau II Jagellón (1386-1434) os polacos, lituans y rutens
vencen a los caballers teutonicos (que heban ocupato Samotichia) en a Batalla de
Tannemberg (1410). Baixo o reinato de Vytautas o Gran Ducato de Lituania
s'extendilla dica plegar a la costa d'a Mar Negra.

Casimiro IV reinó dica 1492 y refirmó revueltas contra os caballers teutonicos:
d'os nobles polacos en Pomerelia, d'os burgueses de Prusia y d'os marins de
Danzig, (1454-1466) a guerra d'as tretze anyatas, que remata por a tractato de
Torún, por o que Polonia recupera l'acceso a la Mar Baltica: a Orden Teutonica
esdeviene vasalla d'o rei de Polonia y ha de ceder Pomerelia, Danzig y Varmia
(Ermland).

L'apocheu d'a Unión Polaco-Lituana contina en o sieglo XVI. En ixe sieglo as
amenazas exteriors, (alemans y tartres) son poco importants. A dinastía de
Jogaila a sobén reina tamién en Hongría. En o extenso estato Polaco-Lituano bi
ha una estabilidat y coexistencia entre catolicos, ortodoxos, protestants y
chodigos. En o plan cultural bi ha una florata cultural, con penetración
d'influencias d'o renaiximiento italián. A nobleza rutena y lituana se
polonizan.

En a zona d'a Baltica a Orden Teutonica remata de desapareixer por a
secularización da Orden en 1525, esdevenindo o suyo gran mayestre duque de
Prusia y vasallo d'o rei de Polonia. En Livonia a solución se retrasa y Iván lo
Terrible la invaden ocupando en 1558 Narva y Dorpat. En 1561 se decide un
reparto: o grant mayestre Kettler esdevién duque de Curlandia y vasallo d'o rei
de Polonia, o estato polaco-lituán s'anexiona a parte central (dita Livonia), y
Suecia fa lo mesmo con Estonia, y Dinamarca con a isla de Osel, quedando
pendient forachitar a los ocupants rusos.

Sechismundo-Augusto estió o zaguer d'os Jogaila. En o suyo mandato o contexto
cheopolitico d'a Unión Polaco-Lituana yera mes perigloso y caleba reforzar o
estato. En 1566 se creya a dieta de Lituania a imachen y semellanza d'as
institucions polacas. Tres anyatas mes tarde, as dos dietas se reunen en Lublin
pa acordar un nuevo dispositivo. A nobleza de Lituania meridional (a zona
poblata por rutens de l'actual Ucraína) crebaba negociacions con a nobleza d'o
norte de Lituania (as actuals Lituania y Belarrusia) y demandaba a unión con a
dieta polaca, feito que obtienen, y dimpués tamién fan os mainates d'o norte de
Lituania. D'esta traza en 1569 se firma a Unión de Lublin, que estableix una
unión pa cutio con una sola corona, un sobirán esleito en común, conservando
cadagún d'os dos estatos leis, tribunals, trasoro, exercito, dinatarios,
etz...pero os ciudadans de cada Estato tienen dreitos en l'atro. En 1596
Varsovia esdevient a capital unica d'o conchunto, sustituindo a Cracovia y
Vilna.

En ixas envueltas a reforma luterana s'extendillaba a escape entre as minorías
alemanas y en bells medios polacos. Dimpués d'o luteranismo s'extendillaba o
calvinismo, plegando a tener como seguidors a una seisena parte d'a nobleza
polaca, tanto a catolicos (o canciller Radciwill) como ortodoxos (os
Czartoryski). Encara que i heba tolerancia a Ilesia Catolica reaccionó y os
chesuitas encabezoron una fuerte contrarreforma. En 1570 creyan un colechio en
Vilna que será universidat en 1578 y dedican o suyo esfuerzo a l'amostranza, a
predicación y a edición de libros (traducción d'a biblia a lo polaco). Muitos
nobles polacos tornan a lo catolicismo como os Radwicill. Entre os ortodoxos
d'os países rutens se producen conversions a lo calvinismo y lo catolicismo, lo
que fa que en 1596 se reuna una asambleya de lo clero en Brest-Litovsk en a que
deciden d'acceptar l'autoridat d'o Papa de Roma pero conservando o rito
bizantín. D'esta traza naixe a Ilesia Greco-Catolica u Uniata.

A la muerte de Sechismundo-Augusto, o zaguer d'os Jajellons en 1572, cal trobar
atro sobirán. O primato de Polonia ye nombrato interrei mientres miran en o
extranchero, (como será costumbre dica meyatos d'o sieglo XVIII). En 1573
esliyen a lo frances Henrique de Vallois, que abandona, por o que dimpués trigan
a Esteban Bathory, voivot de Transilvania, que en 1575 vence a lo emperador
Maximilián II. Lo sucederá Sechismundo III Vasa (1587-1632), sueco pero fillo
d'una mai Jajellón y catolico, y dimpués Ladislau IV (1632-1648).

Os polacos esleyoron a Esteban Bathory. Esteban Bathory aleixa a los rusos en
tiempos d' Ivan o Terrible y plega dica a rechión de Moscú. En 1582-1583 os
rusos renuncian a Livonia. A la muerte d'Iván o terrible os polacos plegarán a
mantener una guarnición en o Kremlin de 1610-1612 y reconquieren Smolensko,
Novgorod, Severski y Chernigov, conquiestas confirmatas en 1618 por a tregua de
15 anyatas y Deulino, y reconoixitas por o tractato de Polanovo (1634), dimpués
d'una nueva guerra ruso-polaca. Sindembargo contra Suecia no pueden mantener
posicion, y dende 1600 os suecos preban de conseguir Livonia. En tiempos de
Gustavo II Adolfo de Suecia, dende 1617 dica 1629 i habió una guerra que remató
con a tregua de Altmark, en a que Suecia ocupó quasi tota Livonia (no pas a
parte sudeste, dita Livonia interior) y posicions en a costa polaco-prusiana.
Dende 1635 dica 1648 Polonia se mantién en paz a la marguin d'a guerra d'as
Trenta Anyatas.

En 1637 esclata a lo sud de Kiev una revolución campesina y cosaca que ye
esclafata por os polacos, que consiguen reforzar a suya influencia a l'ueste d'o
Dniéper, endizcando encara mes a los cosacos, avezatos a autonomía y
privilechios. En chinero de 1646 Bogdan Khmelnitsky se fa esleyir hetmán, mira
de tener buenas relacions con os tradicionals enemigos tartres y con a suya
aduya Khmelnitsky diriche una important revuelta antipolaca en 1648. Lviv ye
setiato. En esta revuelta cosaca fan mortaleras de catolicos, (senyal
d'identidat polaco debant d'os rutens) y d'asquenazís (que feban parte d'o
sistema politico polaco). Dimpués de bellas victorias cosacas o rei de Polonia
se vei obligato a fer concesions, pero a guerra contina, se plega a un inte de
indefinición, bells cosacos son vencitos y se sozmeten, y Khmelnitski vei que a
unica salita pa o estato cosaco independient ye posar-se baixo a protección d'o
Imperio Ruso, cosa que demandó en 1652 y acceptó o zar Aleixo I dos anyatas
dimpués en 1654 con l'alcuerde de Perejaslav, en o que os zaprogos acceptan a
sobiranía d'o Zar y lo Zar reconoixe as libertatz y institucions d'o pueblo
cosaco.

Os rusos atacoron Polonia en 1653, y con aduya d'os cosacos prenen Kiev,
Smolensko y Vilna. Tres anyatas dimpués a paz de Nimieza de 1656 aturan as
hostilidatz porque os suecos, que son enemigos comuns d'os dos bandos, invaden
Polonia dende Livonia. En guerra entre Polonia y Suecia yera una luita
succesoria entre dos brancas d'a familia Vasa, (o rei de Polonia entre 1648 y
1668 yera Chuan Casimiro, d'a familia Vasa). Os suecos prenen ciudatz importants
de tot o país, fueras de Danzig y Lviv. Varsovia ye presa por os suecos y
recuperata por os polacos quantas vegatas entre 1656 y 1658. O tractato d'Oliva
de 1660 confirma l'abandono de Livonia a Suecia, y posa fin a la guerra d'o
norte, pero ixas tres anyatas d’invasión sueca deixan senyal en a memoria
colectiva polaca como "o diluvio".

Con tot y con ixo os polacos tornoron a fer a guerra en 1658 contra os rusos,
con aduya d'os tartres. Por a tregua de Andrusovo en 1667 os polacos habioron
d'abandonar Smolensko, as tierras a l'este d'o Dniéper y Kiev, cedito por dos
anyatas a los rusos, pero que ya no tornará a Polonia. O Imperio Otomán invade
Polonia en 1672 y asetian Lviv. Por o tractato de Sorawno en 1676 os otomans se
quedan con Podolia. Polonia alavez ye un país arruinato y destruito.

Chuan Sobieski (1674-1696) será o zaguer rei polaco con cierta gloria, será un
exercito polaco dirichito por Sobieski qui en 1683 creba o setio de Viena y fa
fuyir a los otomans, vencitos en Kahlenberg. Dimpués Polonia, Austria y Venecia
forman a Santa Liga contra o Imperio Otomán. Os polacos encara intervendrán en
Hongría, Vlaquia y Podolia. Fan dentrar a Rusia en a guerra a cambio d'a cesión
de Kiev pa cutio. Polonia recupera Podolia en a paz de Karlowitz en 1699.

Chuan Sobieski ye succedito por o elector de Saxonia Frederico Augusto, pa os
polacos Augusto II o fuerte (1697-1733). Ye a primera vegata que esleyen a un
prencipe alemán, que amés ye un sobirán que ya reina y tien unas tropas bien
preparatas.

O zar Per o Gran troba l'inte de fer a guerra contra Suecia con l'aliganza de
Dinamarca, Polonia y Saxonia. En 1700 Suecia ye atacata y Carlos XII prene
Copenhagen, fa retacular a los rusos dica Narva, y devanta o setio que os
polacos y saxons fan en Riga. L'anyata vinient os suecos invaden Polonia, y i
serán dica 1709. Amés d'os saqueyos bi ha una epidemia de peste en 1710. En 1704
Carlos XII consigue que a dieta esleiga como rei a Estanislau Leszczynski, y
dimpués engalza a Augusto II dica Saxonia, obligando-lo a abdicar en 1706.
Dimpués s'adreza contra Rusia y s'aliga con os cosacos de Maceppa, sindembargo
os cosacos y suecos chuntos no pueden organizar-sen bien, o exercito sueco ye
esclafato en a batalla de Poltava y Carlos XII se refuchia en o Imperio Otomán.

Pero o Gran ye o solo vencedor d'a segunda guerra d'o norte. En 1709 entra en
Varsovia, on torna a meter en o trono a Augusto II. As tropas d'ocupación rusas
arbitran entre as faccions polacas. A tutela rusa sobre Polonia dura dica 1733.
Por o tractato de Nystad Suecia deixa a Rusia Livonia, Estonia, Ingria y o Itsmo
de Carelia. A muga ruso-polaca debuixa un arco de cerclo dende Riga dica Kiev.

A la muerte d'Augusto II en 1733 bi ha dos candidatos Estanislau Leszcynski, a
qui refirma Francia, y lo fillo d'Augusto II, a qui refirman Austria y Rusia. O
segundo candidato será esleito baixo presión rusa por una dieta marguinal y
esdevendrá Augusto III. Estanislau queda rodeyato en Dancig y fuye. A guerra de
succesión polaca contina entre Francia y Austria. Por o tractato de Viena en
1738 Estanislau renuncia a Polonia.

En ixos tiempos Polonia yera una camín de penetración en tierras alemanas y una
base d'a retaguardia rusa en os combates contra Prusia, por eixemplo en 1748 en
zaguerías d'a guerra de Succesión d'Austria y en a guerra d'as siet anyatas
(1756-1763). En 1760 l'aragonés Pedro Pablo Abarca de Boleya y Ximénez d'Urreya
(o Conte d'Aranda), yera embaixador d'Espanya en Polonia.

Estanislau Augusto Poniatowski, descendient d'os Czartoryski, ye esleito rei de
Polonia en 1764 y tien o refirme d'a emperadriz Caterina II. En 1767 os rusos
intervienen en Polonia con enchaquia de defender a las poblacions ortodoxas. En
1768 os nobles catolicos forman a confederación de Bar contra o rei,
encomenzando una guerra civil, que ye desincusa pa que interviengan as potencias
d'arredol: Prusia, Austria y Rusia, que ocupan territorios en prenda, ye o que
se conoix como primer reparto, confirmato o 5 de chulio de 1772 con o Tractato
de Sant Petersburgo:

En 1773 Estanislau Augusto quiere fer reformas y estableix una comisión
d'educación nacional, o primer menisterio d'Instrucción publica d'Europa, a Gran
Dieta elabora una Constitución liberal, votata o 3 de mayo de 1791. Os mainates
s'i oposan y piden a intervención d'as tropas rusas, cosa que permite o segundo
reparto de Polonia, confirmato por o tractato de Grodno o 22 de chulio de 1793:

Estanislau Augusto abdicó o 25 de noviembre de 1795. As tres potencias firman o
26 de chinero de 1797 un tractato que proclama a fin de Polonia, finis Poloniae:

En 1809 Austria ye derrotata en Wagram y ye obligata a ceder a lo gran ducato a
suya parte en o tercer reparto y una parte d'o primer reparto (Zamosc, car
Tarnopol ye cedito a Rusia).

As tropas polacas d'o Gran Ducato de Varsovia son capitaneyatas por o sobrín
d'Estanislau Augusto, Joseph Poniatowski (muerto en 1813), y participan en as
campanyas napolionicas de Rusia y Espanya. En os Setios de Zaragoza combatió a
Lechión d'a Vistula.

En o Congreso de Viena de 1815 se produce o seiseno reparto de Polonia.
Aleixandre I ye sinyor d'o Gran Ducato de Varsovia y ye obligato a tornar
Posnania y Torún a Prusia, Tarnopol a Austria y fer de Cracovia una ciudat
libre. O gran ducato baixo sobiranía rusa recupera a denominación de Reino de
Polonia, encara que tamién ye conoixito como Reino d'o Congreso.

Dende 1815 os polacos tienen una historia diferent seguntes dependan d'o Imperio
Ruso, d'o Imperio Austriaco u d'o Reino de Prusia. A cultura polaca ye millor
tractata en o Imperio Austriaco, mes respectuoso con as minorías y con una
monarquía catolica. En o Imperio Ruso y en Prusia a cultura polaca se veyerá
menazata por campanyas de rusificación u chermanización.

Os polacos son a mayoría en o Reino de Polonia, y bi ha minorías rutenas en a
rechión de Chelm y lituanas a lo norte de Suwalki, pero tamién bi ha polacos en
Rusia occidental que antes heban estato d'a Unión Polaco-Lituana: a redolata de
Vilna, y polacos ixemenatos por Belarrusia, Volinia y Podolia, on son
l'aristocracia d'a tierra.

As primeras anyatas de rechimen ruso son tranquilas. O delegato d'Aleixandre I
ye o suyo chirmán Constantín, casato con una polaca. En 1818 se creya una
universidat en Varsovia, seguindo funcionando a de Vilna. Bi ha sociedatz
secretas d'oposición antirrusa. O movimiento revolucionario d'o sieglo XIX plega
t'o reino. A fins de 1830 bi ha una revolución en Varsovia y s'extendilla por
tot o país. O 25 de chinero de 1831 a dieta proclama a caita d'o zar Nicolau I y
nombra un gubierno nacional de 5 miembros. Dende febrero de 1831 bi ha una
guerra entre polacos y rusos, coincidindo con una insurrección en Lituania. Os
rusos esclafan a revuelta polaca. O 7 de setiembre o cheneral Paskievitch obliga
a Varsovia a capitular. Ye nombrato gobernador de Polonia en 1832, prene mesuras
contra os polacos como cerrar a Universidat de Varsovia. Fuera d'o Reino de
Polonia fa una represión crudel con execucions, deportacions ta Siberia,
traslado d'a nobleza polaca ta o Caucaso, cierre d'a universidat de Vilna y uso
d'a luenga rusa en as escuelas y tribunals.

O rechimen autoritario podió evitar o contachio revolucionario de 1845 y duró
dica a muerte de Nicolau I en 1855 y de Paskievitch en 1856. Dimpués d'a guerra
de Crimea encomienza en o Reino de Polonia una liberalización con o cheneral
Gortchakov y dimpués o polaco Wielopokski en en 1861-1862 sindembargo a
liberalización creya impaciencia y en 1863 bi ha una insurrección en Varsovia
que s'extendilla ta Lituania en mayo. Dimpués d'estar esclafato o movimiento en
1864 bi ha unatra represión, mes dura encara. As reformas de 1861-1862 son
anulatas, cambían o nombre de Reino de Polonia por País d'a Vistula, se rusifica
a universidat de Varsovia y se persigue l'amostranza d'o polaco. A ilesia
catolica tamién ye reprimita, en son confiscatos os biens, os monesterios son
cerratos, as asociacions relichiosas son disueltas y os bispes deportatos u
encarcelatos (no en queda garra entre 1870 y 1872). En meyo de Varsovia
construyen una seu ortodoxa.

A parte de Polonia baixo poder d'o Imperio Austriaco prene o nombre de Galitzia.
Cracovia ye proclamata como ciudat libre en o congreso de Viena (a Ciudat libre
de Cracovia), y s'organiza como republica. En a Galitzia occidental a mayor
parte d'a población ye polaca y catolica. En a Galitzia oriental a mayoría d'a
población ye rutena y uniata pero una minoría polaca tien o poder politico,
muitos d'os nobles propietarios d'as tierras son polacos.

A nobleza polaca ye bien acollita por os Habsburgo, coinciden en estar
catolicos, y os Habsburgo los aprecian por o suyo grau de civilización. Os
polacos de Galitzia no tienen tanto deseyo de fer-sen independients como en o
Imperio Ruso, y i habrá politicos polacos que plegarán dica cargos altos.

A republica de Cracovia ye ocupata de 1836 a 1841. O 22 de febrero de 1846 un
gubierno Cracovián proclama una insurreción cheneral que s'extendilla por tota
Galitzia, pero os campesins rutens se rebelan contra os nobles polacos. Os
austriacos intervienen, esclafan a sublevación popular, posan fin a las
mortaleras y s'anexionan Cracovia. Dos anyatas mes tarde bells polacos de
Galitzia participarán en a insurreción hongara de 1848-1849.

En 1860 o polaco de Galitzia genor Goluchowski ye nombrato primer menistro d'o
imperio. En 1860 o estatuto de Galitzia reconoix o polaco como luenga oficial.
Os polacos dominan a dieta de Galitzia. As universidatz de Cracovia y Lviv
atrayen a los polacos de Rusia y Prusia. Dende 1867 Galitzia fa parte de
Cisleitania dentro d'o Imperio Austro-hongaro, ye dicir, no pende d'a parte
hongara d'o imperio. En o parlamento de Viena os polacos conservadors forman un
partito de gubierno.

En 1914 bi ha polacos en os exercitos alemán, austro-hongaro y ruso. En 1915 os
imperios centrals ocupan os países d'a Vistula, dependient d'o Imperio Ruso y
se'n reparten l'administración: os alemans en Varsovia y os austriacos en
Lublin. As potencias centrals quieren fer que os polacos luiten contra os rusos.
Pilsudski s'alista en o exercito austriaco y aduya a la formación d'un exercito
polaco pro-austriaco. En 1916 os emperadors austriaco y alemán prometen a los
polacos a creyación d'un estato polaco con monarquía herediaria y
constitucional. A campanya de reclutamiento de 1917 no tien exito, y o mesmo
Pilsudski, desencantato, ye engarcholato en Magdeburgo. En chinero de 1917
s'instituye un consello d'estato polaco, que dimite en chulio. En setiembre lo
sucede un Consello de rechencia, encara en vigor en 1918.

En Estatos unitos o president Wilson propone una Polonia independient con acceso
a la mar dimpués d'a campanya pro-polaca d'Ignacy Paderewski. En 1917 un Comité
nacional polaco s'aplega en París. Dende mayo de 1918 un exercito polaco
participa en os combates en Francia. A Revolución Rusa permitió a los polacos
obtener a independencia.

Seis meses dimpués a guerra remata y se fa a reconstrucción de Polonia prenendo
como base l'antigo "reino d'o congreso". O 14 de noviembre de 1918 o consello de
rechencia estituito en 1917 transmite os poders a Pilsudski, engarcholato bells
días antes, y esdevient o comandant en cap d'o exercito polaco. Mientres
aguardan a conclusión d'o tractato de paz os aliatos estableixen l'enlace con
Varsovia vía Dancig a traviés de territorio alemán. Unen a lo exreino Polonia a
l'inte a Galitzia occidental, esgallata d'Austria con a creyación de
Checoslovaquia.

O 19 de chinero de 1919 se constituye un gabinet d'unión nacional baixo a
presidencia de Paredewski, con a participación d'os polacos que heban luitato en
occident. Dimpués celebran eslecions en o exreino de Polonia y Galitzia
occidental que conducen a la formación d'un parlamento u Dieta, completata con
os deputatos polacos de l'antigo Reichstag alemán y d'o antigo parlamento de
Viena, (encara quedaba en suspensión a situación d'a Galitzia oriental). O 20 de
febrero s'adopta a primera Constitución.

O gubierno bolchevique yera en disposición de recuperar os territorios perditos
por Rusia a mesura que se retirasen as tropas alemanas. A retirata d'os alemans
yera una imposición de l'armisticio de l'11 de noviembre de 1918. L'11 de
febrero de 1919 o exercito polaco se troba debant d'o Exercito Royo en
Brest-Litovsk, y lo refusa ta l'este. Pinsk y Grodno son ocupatos, y o 20
d'abril de 1919 Jócef Piłsudski dentra en Vilna. En agosto os polacos son ya a
l'este de Minsk y han conquiesto a Galitzia oriental a los ucranians.

En o tractato de Versalles d'o 28 de chunio de 1919 os aliatos trazan una muga
entre Alemanya y Polonia seguindo o prencipio d'as nacionalidatz: o corredor
polaco con Pomerelia y a mayor parte de Posnania son ceditas a Polonia, quedando
Prusia Oriental aislata. Danzig, que ye una ciudat de mayoría alemana en ixe
corredor ye declarata ciudat libre. Quedan dos zonas d'etnicidat problematica en
as que celebrarán referendums: O territorio de Marienweder y Allenstein que
tienen una población polaca luterana y o l'Alta Silesia, con población
chermanizata en a Edat Meya pero on plegoron inmigrants polacos pa treballar en
as menas, que se sumoron a los polacos autoctonos.

A parte d'a muga con Alemanya os Aliatos s'encargarán dimpués de debuixar a muga
oriental, quedando tamién en suspenso a situación de Teschen, disputato con
Checoslovaquia, y que será resuelto por reparto o 28 de chulio de 1920, mientres
a guerra polaco-sovietica.

O secretario d'Estato d'o Foreign Office britanico en ixe tiempo, Lord Curzon,
recibio o encargo de trazar a muga oriental de Polonia encluindo os territorios
historicos de mayoría polaca y indiscutiblement polacos. Fació o suyo treballo
en aviento de 1919 (Linia Curzon), pero os suyos resultatos no fuoron acceptatos
por os nacionalistas polacos, que reclamaban Galitzia Oriental y Volinia,
habitatas por ucranians y atros territorios habitatos por belorrusos,
amanando-se a las mugas de 1772.

Dende fins de 1918 en l'Alta Silesia topetan dos organizacions clandestinas, a
POW (Polska Ornacicja Wojskowa) y bandas de guerrillers alemans. Dimpués
d'enfrentamientos, os Aliatos deciden en febrero de 1920 administrar un
plebiscito. Un exercito de 15000 hombres reemplaza a las tropas alemanas. O
plebiscito d'o 20 de marzo de 1920 da 707000 votos a Alemanya (fendo votar a
120.000 alemans silesians que viviban fuera), y 478000 pa Polonia. En mayo as
tropas regulars polacas preban de prener o control, pero os guerrillers alemans
contraatacan. Intervienen os Aliatos y a Sociedat de Nacions o 20 d'octubre de
1921 decide a división de l'Alta Silesia.

En abril de 1920 lanzan una ofensiva con a colaboración d'o ucranián Petliura y
prenen Kiev o 6 de mayo. O Exercito Royo reaciona a l'inte y Mijaíl Tujachevsky
abanza por Belarrusia y Iegorov y a Caballería de Semyon Budyonny abanza en
dirección ta Galitzia. Os polacos retaculan en totz os frents. Os royos deixoron
que os lituans ocupasen Vilna. En l'inte que o Exercito Royo ye en a muga de
Prusia oriental se celebra o plebiscito d'os districtos de Marienwerder y
Allenstein, o 17 de chulio de 1920, y a mayoría prefiere depender d'Alemanya.
Tamién se produce o reparto d'o territorio de Teschen entre Polonia y
Checoslovaquia y o retoque d'a muga en Zakopane por decisión d'os Aliatos, y
encara que os polacos lo acceptan, Checoslovaquia no permite o transporte
d'armas ta Polonia quan o 9 d'agosto o Exercito Royo s'amana ta Torún.

Os polacos lanzan una contraofensiva o 12 d'agosto con refirme de Francia y con
gran exito, (o "miraglo d'a Vistula"). O Exercito Royo se bate en retirata. O 9
d'octubre de 1920 o cheneral Lucjan Z.eligowski ocupó Vilna. O 12 d'octubre se
firman os alcuerdes previos de paz que conducen a lo Tractato de Riga d'o 18 de
marzo de 1921. A nueva muga ruso-polaca ye muito a l'este da Linia Curzon, y ye
un poquet mes buena pa os polacos que a d'o reparto de 1793. A metat d'os
territorios habitatos por belarrusos son baixo sobiranía polaca y l'atra metat
baixo sobiranía sovietica. En chinero de 1922 Vilna queda anexionata a Polonia y
os Aliatos lo reconoixen en marzo de 1923.

O mariscal Jósef Pilsudski estió a prencipal fegura politica d'a Polonia
d'entreguerras, heba dirichito as operacions melitars contra o Exercito royo en
a Guerra Polaco-Sovietica y yera mariscal dende 1920. A constitución polaca de
17 de marzo de 1921, inspirata en a III Republica Francesa no li pareixeba
adequata. A crisis economica en a que caye Polonia en 1926 lo permite fer un
golpe de Estato en mayo de 1926. A lo prencipio ye bien recibito por os
socialistas y os sindicatos. A presidencia ye acomandata a lo suyo amigo
Moscicki, pero en a practica Pilsudski fa de dictador refirmando-se en o
exercito. En 1935 proclama unatra constitución muito autoritaria. A la muerte de
Pilsudski lo succede a ditadura melitar d'o mariscal Rydz-Smigly, prencipal
dirichent d'os exercitos, y lo coronel Jósef Beck, menistro chermanofilo d'Afers
Exteriors, antigos colaboradors de Pilsudski. En 1938 o rechimen melitarista
polaco encara teneba buenas relacions con Alemanya, a la que heba aduyato en a
desmembración de Checoslovaquia obligando-la a ceder o 30 de setiembre a parte
ueste de Teschen.

En marzo de 1939 Alemanya reclama o corredor de Danzig. Hitler proposa que
Dancig siga adhibito a lo Reich encara que permaneixendo economicament en
Polonia, y tamién reclama un corredor entre Pomerania y Prusia Oriental. O
gubierno polaco se niega.

O 23 d'agosto os menistros Molotov y Ribbentrop firman un pacto de no agresión
chermano-sovietico en Moscú, con un protocolo secreto que preveye repartir-se
Polonia y permitir a la URSS embadir atros países: Finlandia, Estonia, Letonia,
y norte de Rumanía pa recuperar Besarabia.

As tropas alemanas trescruzan a muga polaca l'1 de setiembre a las 5:45 d'o
maitín, plegando en a linia Narew-Vistula-San o día 16. A l'atro'l día
l'exercito sovietico invade as provincias orientals de Vilna, Volinia y
Galitzia. Por haber abanzato mes d'o previsto os alemans, se firma unatro
protocolo secreto o 23 de setiembre. As mugas se fixan por a linia Curzon, pero
con Vialystik y Prcemysl a los sovieticos. Os alemans permiten que os sovieticos
invadan tamién Lituania y deixan que amés ocupen Vucovina d'o norte. Varsovia
capetula o 27 de setiembre.

As autoridatz sovieticas fan una gran limpieza etnica de polacos en os
territorios que controlan: un millón y meyo de polacos de Bielorrusia y Ucraína
son deportatos ta Cazaquistán y Siberia, y en primavera de 1940 fan una gran
mortalera d'oficials polacos prisioneros (a mortalera de Katyn, con mes de 4.000
asasinatos).

O Reich s'adhibe l'antigo corredor de Posnania que heba estato d'Alemanya dica
1914 pero tamién d'amplas zonas d'o centro de l'actual Polonia. O cantón
sudoriental de Polonia forma o general government, administrato dreitament por
os alemans. O gobernador cheneral tien a seu en Cracovia.

En os territorios anexionatos os 9 millons de polacos conviven con os alemans
venitos d'a URSS y d'os territorios ocupatos por os sovieticos: alemans d'a Mar
Baltica y d'a Mar Negra. Os alemans preboron de forachitar a los polacos d'o
corredor de Posnania pero no podioron organizar bien a expulsión.

En o Gubierno cheneral viven 12 millons de polacos y os alemans prenen o poder
de l'administración y deixan a los polacos funcions subalternas. Os
intelectuals, os oficials d'o exercito, os integrants d'a estructura
administrativa son ninviatos a campos de concentración. A población chodiga ye
obligata a concentrar-se en Guettos, y dende os Guettos será ninviata a Campos
d'exterminio. Bi ha una resistencia polaca, AK (Armia Krajowa).

O gubierno polaco en o exilio ye primero en Rumanía y dimpués en Londres,
dirichito primero por o cheneral Sikorski, muerto en 1943. Soldados polacos
refuchiatos pasan dende Francia dica Anglaterra en 1940 y luitan en o exercito
britanico. En 1941 por un tractato entre Sikorski y Moscú se forma un exercito
polaco en a URSS baixo o mando de Wladyslaw Anders, formato por prisioners de
guerra y deportatos d'as rechions aneixionatas belorrusas y ucranianas. Dende a
URSS pasan ta Irán y dende Irán ta Occident en 1942, y luitarán en Montecassino
y Francia.

O 1 d’agosto de 1944 os sovieticos plegan a lo vico de Praga, en a marguin
dreita d'a Vistula, chusto a lo canto de Varsobia, que ye en a marguin
ezquierda. A AK provoca una insurreción cheneral que os alemans tardan 9 días en
esclafar, con 250.000 victimas polacas. Os sovieticos no aduyoron a los
habitants de Varsovia y no abanzoron pon, preferindo que as fuerzas polacas
hostils a ellos en o futuro s'enfeblisen.

En febrero de 1945 Gran Bretanya abandona a Polonia a la suya suerte. A URSS
consigue que os aliatos consideren a linia Curzón como muga seria y pa cutio.
Por atra part os sovieticos proposan que a muga chermano-polaca se situe en a
linia Oder-Neisse.

En chunio de 1945 Stanislas Mikikajczyk, cabo d'o partito campesín polaco y
succesor dica noviembre de 1944 accepta participar en un gubierno provisional
d'unidat nacional chunto con Boreslaw Vierut. Os puestos clau l'Interior y
Defensa son asignatos a los comunistas, como se desveniba en totz os países d'o
frent oriental. As esleccions chenerals previstas en a Declaración sobre a
Europa liberata no se fan dica chinero de 1947, serán falseyatas y darán a
victoria a los comunistas d'o Partito Obrero Polaco.

Dende meyatos de 1945 en os territorios d'Alemanya a l'este d'a linia
Oder-Neisse: Stettin, Neumark de Brandemburgo y Baixa Silesia se forachita a los
alemans que no heban fuito antes de l'abance sovietico de chinero de 1945. As
rechions que heban estato adhibitas a lo Reich tornoron a tener a suya población
polaca. A minoría alemana quedó reducita a la de bellas zonas rurals de Silesia,
on bi heba una población mezclata que seguntes as circumstancias se consideran
alemans u polacos. En os territorios ocupatos a los alemans asientan a polacos
repatriatatos que heban estato deportatos ta Siberia u Cazaquistán, u atros
polacos forachitatos d'os confins de Bielorrusia u Ucraína, u mesmo treballadors
polacos d'Europa Occidental. Tot esto creba as estructuras tradicionals d'a
sociedat polaca.

Chusto dimpués d'as esleccions de 1947 Mikolajczyk abandona Polonia temendo por
a suya vida. Wladyslaw Gomulka ye alavez en o cobalto d'o Partito Comunista
(que, dende 1948 será o Partito Obrero Unificato de Polaco, POUP). As reservas
que amuestra enta a colectivización de l'agricultura y a suya concepción d'a vía
polaca enta o socialismo fan que Stalin lo acuse de titismo. Por ixo en 1948
Wladyslaw Gomulka ye substituito por Boreslaw Vierut, miembro d'o KCHB que fa
tot o que dicen en Moscú. Gomulka será engarcholato a fins de 1951 dica fins de
1954.

O deterioro d'as condicions de vida fa que i haigan revueltas en Poznan en
chunio de 1956. Kruschov da lo poder de nuevo a Gomulka en octubre, pero as
reformas no sirven, a situación economica contina degradando-se y o rechimen se
torna muito autoritario. A fins de 1970 exclatan revueltas en bellas ciudatz.
Gomulka ye substituito por Edward Gierek, que será 10 anyatas en o poder. En a
decada de 1970 i habrá inversions financiatas por Occident que no servirán y
rematarán en un gran endeudamiento. En 1976 as huelgas de Radom y atros puestos
conducen a la creyación d'o Comité de defensa d'os treballadors (KOR) primera
organización obrera no comunista y que prefigura o que será Solidarnosc. En
octubre de 1978 Karol Wojtyla, cardenal-arcebispe de Cracovia, ye esleito Papa y
prene o nombre de Chuan-Pavlo II. A ilesia catolica polaca en sale enfortita.

A prencipios de verano de 1980 o pre d'os alimentos puya de sopetón y bi ha
huelgas en tot o país. Lech Wałęsa diriche a luita dende os astillers de Gdansk.
Gierek dimite en setiembre. Se funda a confederación Solidarnosc y ye
reconoixita legalment en octubre. En octubre o lider d'o POUP ye o cheneral
Jarucelski. O rechimen comunista pasa por una crisis, y Jarucelski proclama o 13
d'aviento de 1981 o estato de guerra. Se prohibe a confederación Solidaridat y
engarcholan a los suyos dirichents. O estato d'emerchencia remata en 1983, bi ha
amnistías en 1984 y en 1986. En 1988 as autoridatz encomienzan o dialogo y bi ha
mesas redondas en 1989. En as esleccions de chunio d'ixe mesmo anyo, Solidarnosc
triunfa con o 35% d’os escanyos d'a Dieta que no yeran reservatos a lo POUP, y
99 escanyos sobre 100 en o senato. Se fa un reparto de poder: Jarucelski ye
esleito president d'a República en chulio y se nombra en agosto primer menistro
a Tadeus Mazowiecki, conseller de Lech Wałęsa.

O 14 de noviembre Alemanya y Polonia firman un tractato que garantiza a
intanchibilidat d'a muga establita en l'Oder-Neisse. O 9 d’aviento resulta
esleito president d'a Republica Lech Wałęsa.

A suya población ye de 38.633.912 habitants (2004), en una superficie de 312.685
km², con una densidat de población de 123,5 hab/km².

S'estima que en 1990 os polacos etnicos yeran 36.700.000 d'os 37.930.000
habitants de Polonia, y s'estima que as minorías autoctonas no polacas que i
heba en 1990 yeran 800.000 alemans, 190.000 belarrusos y 185.000 ucraineses. Os
caixubos son bells pocos mils y son consideratos como polacos por o gubierno.

Muga con Alemanya, Chequia, Eslovaquia, Ucraína, Belarrusia, Lituania y Rusia
(provincia de Kaliningrado), amás de con a mar Baltica.

Administrativament Polonia se trestalla en 16 rechions clamatas voivodatos,
correspondients a territorios historicos:

Os esportes mes practicatos son o fútbol, l'atletismo, o baloncesto, os esportes
d'hibierno y os esportes de motor.



https://an.wikipedia.org/wiki/Madrit

Madrit (en castellán Madrid) ye una villa espanyola, Capital d'o estato. Madrit
ye amás d'a capital d'o estato, a capital d'a suya provincia y d'a Comunidat
Autonoma de Madrit.

O suyo orichen ye en un enclau musulmán (Magerit), conquerito por Alifonso VI de
Castiella en 1083. La villa fue esleita como capital d'Espanya por Felipe II,
reemplazando a Toledo. En 1601, y dica 1606, a capitalidat pasó temporalment a
Valladolit. Dende allora, Madrit ha estato perén a capital d'Espanya.

No bi ha garra documento que permita saper que nombre tenió l'aldeya de tiempos
d'os visigodos que s'establió arredol de l' arroyo de San Pedro. A evolución
posterior d'o toponimo permite afirmar que esta aldeya se clamó Matrich,
evolución d'o latín Matrice, referindo-se a lo manantial y cauz prencipal
d'augua. Atros toponimos relacionatos con esta radiz son Val Madriz en a
provincia de Zaragoza y Madriz en A Riocha, pero en estos casos con a evolución
d'as CE, CI d'alcuerdo con la fonetica aragonesa, que van mes luent d'a
palatalización en /che/, /chi/ y esdevienen /ze/, /zi/.

Quan los musulmans conquerioron la Meseta lo nombre Matrich s'arabizó en a suya
fonetica como Magrit/Mayrit car en arabe no existe a seqüencia /trg/ y se troba
més a sobén /jrd/. En lo periodo ansalusí ye documentato a sobén lo chentilicio
al-Mayriti, y s'aplicó por eixemplo a lo erudito y poligrafo hispanoarabe
Maslamah ben Ahmad al-Mayriti, naixito de Madrit en o sieglo X. Ye arabizato y
no en mozarabe orichinal como se troboron los castellans o toponimo quan
conquerioron a cuenca d'o río Tacho.

A primer variacion Maydrit/Maidrit se troba en o documento fundacional de Vicus
Sancti Martini de 1126. En 1176 ya se documenta Madrit, y la forma definitiva en
castellán ya ye present en o mesmo Fuero viello de Madrit de 1202. Dende ixe
inte y mientres quasi tres sieglos coexistirán as variants Madrit/Madrid. En o
zaguer quarto d'o sieglo XV ya s'imposa a variant grafica Madrid, pero como ye
sabito en castellán d'a Meseta Norte se prenuncia Madriz que encara que siga a
evolución de Matriche seguntes a fonetica castellana, s'ha orichinato por a
prenunciación como /z/ d'a /d/ final en castellán.

En aragonés se leye Madrit en bell texto medieval provinient d'a redolada de
Daroca y encara se mantién esta pronunciación en aragonés ribagorzán, como
veyemos en bell texto dialectal:

O sieglo XX trayó tamién a construcción d'un zarpato d'edificios singulars
(muitos d'els en o districto financiero de AZCA) como:

En a comarca de Madrit se troban o palacio y monesterio d'o Escorial, os
palacios d'Aranjuez Aranjuez y o centro historico d'Alcalá de Henares.

Antimás de por los suyos puestos d'intrés historico, toda la ciudat ofrexe
infinidat de posibilidatz comercials. Sindembargo, existen zonas d'especial
concentración comercial como son as carreras Preciados/Carmen y Serrano/Goya con
botigas d'as más importants marcas de moda (Zara,Cortefiel...) u grans magazens
(El Corte Inglés).



https://an.wikipedia.org/wiki/Historia

A Historia ye una disciplina scientifica que tien como obchecto o estudio d'o
pasau d'a humanidat alazetando-se en testimonios materials. Tamién se diz
Historia a o relato de feitos pasatos que se consideran dignos de remerar por
una sociedat determinata. A presona que fa d'o estudio d'a Historia a suya
actividat se diz historiador.

A Historia naixió con l'aparición d'a escritura, o qual permitió a continidat
d'os relatos por dencima de l'antiga tradición oral. Por ixo, a escritura marca
a buega entre as sciencias d'a Historia y d'a Prehistoria, y se gosa clamar
tamién Historia a o periodo dende l'aparición d'a escritura dica l'actualidat.

A parabra en aragonés historia provién d'a parabra latina historia, que
significa "narrativa, relato", y que provién d'o griego antigo ἱστορία historía,
que significa "l'aprendizache u conoiximiento por investigación, historia,
rechistros u narrativa", d'o verbo ἱστορεῖν historeîn "investigar", y iste
derivato de ἵστωρ hístōr "sabio", "testigo" u "chuez".



https://an.wikipedia.org/wiki/Rusia

A Federación Rusa u simplament Rusia (en ruso: Россия, Rossiya), ye o país más
gran d'o mundo, estendillando-se entre Europa y Asia. Ye una republica
semipresidencialista integrata por "subchectos federals". Rusia muga con los
siguients países (empecipiando por a parti noroccidental y seguindo lo sentito
contrario a las sayetas d'o reloch): Noruega, Finlandia, Estonia, Letonia,
Belarrusia, Lituania, Polonia, Ucraína, Cheorchia, Azerbaichán, Cazaquistán,
China, Mongolia y Coreya d'o Norte. A suya costa s'estendilla dende l'Ocián
Arctico dica l'Ocián Pacifico d'o Norte, y tien amás costa en mars interiors
como a mar Baltica, mar Negra y mar Caspia. Como succesor prencipal d'a Unión
Sovietica, Rusia contina estando un país influyent, en particular en a Comunidat
d'Estatos Independients, integrata por muitos atros estatos de l'antiga Unión
Sovietica.

A historia de Rusia prencipia con os eslavos orientals. Os pueblos eslavos
apareixioron como grupo etnico en Europa entre os sieglos III y IV. Establito y
gubernato por os vikingos y os suyos descendients, o primer estato
eslavo-oriental, a Rus de Kiev, surtió en o sieglo IX, y adoptó lo cristianismo
d'o Imperio Bizantín en 988, prencipiando asinas a sintesi d'as culturas
bizantina y eslava que definirba la cultura rusa d'os siguients mil anyos. A Rus
de Kiev se desintegró y as tierras fuoron dividitas entre chicotz estatos
feudals. O succesor más poderoso estió lo Gran Ducato de Moscú, que estió a
fuerza prencipal d'o proceso de reunificación rusa en a suya luita
d'independencia en contra d'a Horda d'Oro. Moscú reunificó, china chana, os
prencipatos rusos que la rodiaban y a la fin dominó lo legato cultural y
politico d'a Rus de Kiev. En o sieglo XVIII, ya s'heba estendillato por meyo
d'as conquiestas, as anexions y as exploracions y se transformó en o Imperio
Ruso, que s'estendillaba dende Polonia dica l'ueste a l'ocián Pacifico. Rusia se
convirtió en o país constituyent más gran d'a Unión Sovietica, o Estato
socialista constitucional más gran d'o mundo y superpotencia mundial, dica la
suya desaparición a la fin d'a Guerra Fría.

Con a disolución d'a Unión Sovietica en 1991, s'establió a Federación Rusa, pero
ye reconoixita como a personalidat legal de continidat d'a Unión Sovietica.
Asinas, Rusia ye miembro permanent d'o Consello de Seguridat d'as Nacions Unitas
y miembro prencipal d'a Comunidat d'Estatos Independients. Rusia ye un país con
armamento nucleyar y tien a reserva d'armas de destrucción masiva más gran d'o
mundo.

Rusia ye situata entre Europa oriental y Asia septentrional (chusto a divisoria
entre os dos continents, a cordelera d'os Urals, se troba en territorio ruso), y
en o estremo oriental ye deseparata d'o estato estatounitense d'Alaska por o
estreito de Bering.

Muga a lo norte con l'ocián Arctico a traviés d'a mar de Barents, a mar de Kara,
a mar de Laptev, a mar d'a Siberia Oriental y a mar de Chukchi. Astí se troban
os archipielagos de Nueva Zembla, Tierra de Francisco Chusé, Tierra d'o Norte y
Nueva Siberia y a isla de Wrangel.

A l'este, muga con o estreito de Bering que a desepara d'America y con l'ocián
Pacifico a traviés d'o estreito de Bering, a mar d'Okhotsk y a mar de Chapón.
Astí se troban a isla de Sakhalin y as islas Kurils; y a lo sud d'istas bi ha a
isla chaponesa de Hokkaido.

A lo sud, tien mugas terrestres con Coreya d'o Norte, a Republica Popular de
China, Mongolia y Cazaquistán. A lo sudueste muga con a mar Caspia y as
montanyas d'o Caucas, que deseparan Rusia d'Azerbaichán y Cheorchia.

A l'ueste, as suyas mugas son a mar Negra y a mar d'Azov, Ucraína, Belarrusia,
Letonia, Estonia, a mar Baltica a traviés d'o golfo de Finlandia, Finlandia y
Noruega. Deseparato de Rusia se troba l'oblast u provincia de Kaliningrad, que
muga a lo norte y a l'este con Lituania, a lo sud con Polonia y a l'ueste con a
mar Baltica.

Rusia s'estendilla a traviés d'a mayor parti d'o norte d'Eurasia y, por tanto,
existen una gran variedat de paisaches y climas. A mayor parti d'o paisache
consiste en planas granizas, tanto en a parti europea como en a parti asiatica
que son amplament conoixitas como, por eixemplo, Siberia. Istas planas son, más
que más, estepa a lo sud y selvas densas a lo norte, con a tundra a lo largo d'a
costa d'o norte. Se troban cadenas montanyosas a lo largo d'as mugas d'o sud,
como lo Caucas (a on que se troba o Elbrús, o punto más alto de Rusia con 5.633
metros d'altaria) y l'Altai. A l'este bi ha la sierra de Verkhoiansk y os
vulcans d'a peninsula de Kamtchatka. En a parti central i son os Urals, que son
a división prencipal entre Europa y Asia.

Rusia tien una luenga linia de costa de más de 37.000 kilometros a lo largo d'os
ocians Arctico y Pacifico, asinas como mars interiors com a mar Baltica, a mar
Negra y a mar Caspia. As mars más chicotas fan parti d'os ocians; a mar de
Barents, a mar Blanca, a mar de Kara, a mar de Laptev, a mar de la Siberia
Oriental y a mar de Chukchi fa parti de l'Arctico, mientres que o estreito de
Bering, a mar d'Okhotsk y a mar de Chapón perteneixen a l'Ocián Pacifico. As
islas prencipals que se i troban encluyen Nueva Zembla, a Tierra de Francisco
Chusé, a Tierra d'o Norte, as islas de Nueva Siberia, a isla de Wrangel, as
islas Kurils y a isla de Sakhalin.

Rusia ye trescruzata por grans ríos. Os d'a parti europea que desembocan en as
mesmas costas rusas son o Volga, o Don, o Kama, l'Oka y o Dvina Septentrional,
mientres que os que desembocan en atros países son o Dnieper y o Dvina
Occidental. En Asia se i troban l'Obi, o Irtix, o Yenisei, l'Angara, o río Lena
y l'Amur. Os lacos prencipals encluyen o laco Baikal, o laco Ladoga y o laco
Onega.

Seguntes as estimacions preliminars, a población rusa l'1 de chinero de 2007
yera de bells 142 millons de presonas. En 2007, a población heba baixato un
0,17% y en 2006 un 0,37%. Rusia ye una sociedat diversa y multietnica, bi ha más
de 120 grupos etnicos y indichenas. En 2006 186.380 inmigrants plegoron a Rusia,
d'os qualos un 95% proveniban d'os paises d'a Comunidat d'Estatos Independients,
muitos d'els de parla rusa. Encara que a población rusa ye relativament gran, a
densidat de población ye muit baixa, debito a la extensión territorial d'o país.
A mayor parti d'a población se concentra en a Rusia europea amán d'os Urals y a
lo sudueste de Siberia. Un 73% d'a población ye urbana. Seguntes os datos d'o
censo de 2002, as ciudatz más grans d'o país son Moscú (10,1 millons) y Sant
Petersburgo (4,7 millons). Once ciudatz más tienen una población d'entre 1 y 2
millons d'habitants: Chelyabinsk, Kazan, Novosibirsk, Nizhny Novgorod, Omsk,
Perm, Rostov d'o Don, Samara, Ufa, Volgograd y Yekaterinburg.

O maximo de población rusa goso estar de 148,7 millons d'habitants en 1991, pero
dende allora la población ha ito baxando; de feito en 2007, o numero de muertos
estió superior a lo numero de naixencias. A tasa de creiximiento poblacional
estimata ta 2008 ye de –0,474%. As causas prencipals d'o creiximiento negativo
d'a poblavión son una alta tasa de mortalidat y una baixa tasa de natalidat (de
16 por cada mil habitants y d'11 por cada mil habitants respectivament).
Manimenos, o Menisterio de Salut de Rusia preveye que en 2011 as tasas de
natalidat y mortalidat serán iguals.

Se parlan en Rusia quasi 100 luengas diferents. Seguntes o censo de 2002, amás
d'o ruso, luenga oficial parlata en totz os subchectos federals, se i parlan
tamién o tartre (5,3 millons de presonas) y l'alemán (2,9 millons). O ruso ye a
unica luenga oficial d'o Estato, pero a Constitución atorga a las republicas o
dreito a escullir lur luenga propia cooficial con o ruso. A tamas d'a suya
extensión (o ruso ye a luenga más estendillata cheograficament d'Eurasia) a
luenga ye relativament homochenia. O ruso ye a luenga eslava con o numero más
gran de parlants. O ruso ye una d'as seis luengas oficials d'as Nacions Unitas.

Rusia ye una sociedat diversa y multietnica. Os rusos forman un 80% d'a
población total d'a Federación Rusa. Con tot y con ixo, i viven más de 120
grupos etnicos. Belluns d'istos pueblos son muit chicotz, con menos de 1000
individuos; de feito, amás d'os rusos nomás os tartres, os ucraineses, os
chuvaixes, os baixkirs, os chechens y os armenios superan o millón de presonas.
A Federación Rusa reconoixe a diversidat etnica en estar formata por 21
republicas de minorías, 10 districtos autonomos y una rechión autonoma. En istas
rechions, a nacionalidat eponima, manimenos, ye inferior, en numero, a los rusos
que i viven. Bellas minorías nacionals demandan mayor autonomía u y incluso a
independencia.

O Cristianismo, o Islam, o Budismo y o Chudaísmo son as relichions tradicionals
de Rusia y consideratas, seguntes una lei aprobata en 1997, como parti d'o
"herencio cultural" d'o Estato. A Ilesia Ortodoxa Rusa ye a relichión dominant.
Seguntes una enqüesta realizata por o Centro d'Investigación d'Opinión Publica
Ruso, un 63% d'os enqüestatos se consideraban rusos ortodoxos. Manimenos, nomás
un 15-20% ye practicant; unatro 10-15% practica o Islam. Un gran porcentache d'a
población rusa no ye practicant u ye atea u agnostica, un legato d'o suyo pasato
sovietico.

Antes d'o sieglo I, as vastas tierras de Rusia meridional estioron pobladas por
quantas tribus, muit dispersas por l'immenso territorio, como os
proto-indoeuropeus y scitas. Entre o sieglo III y sieglo VI as estepas estioron
asolatas por ondadas succesivas d'invasions nomadas, dirichidas por tribus que a
ormino continarían a suya abance dica Europa, como estió o caso d'os hunnos y
avaros.

Entre o periodo d'o sieglo V a o sieglo VII los abances humans son representaus
por a cultura de Dyakovo, en plena edat de fierro, que ocupaba a zona d'o Volga
Superior, o Valday y l'aria de río de Oká. A cultura de Dyakovo yera formada por
a chent ugrofinesa, os denantpasaus d'as tribus Merya, Muroma, Meshchera y
Vepsos. Toda a toponimia rechional ugrofinesa y o suyo caracter hidronimo nos
transporta a ista cultura, un eixemplo ye o río Yauza, afluent d'o Moscova, y
probablement o mesmo río Moscova tamién.

Os turcos y os cazacos reinoron as estepas mas baixas d'a cuenca d'a Volga entre
os mars Caspia y Negro ent'o sieglo VIII. Destacoron por as suyas notorias leis
de tolerancia cosmopolita. Os gazaros estioron a connexión comercial prencipal
entre o Baltico y l'imperio musulmán Abbasí radicaus en Bagdad. Se convirtioron
en importants aliatos d'o Imperio bizantino y emprendioron una serie de guerras
exitosas contra os Califatos arabes.

En ista yera, o termin "Rhos" u "Rus" estió primer aplicau a os varegos y
dimpués tamién a os eslavos que habitaban a rechión. En o periodo d'o sieglo X a
XI a Rus de Kiev u Rusia medieval plegó a estar o prencipato mas gran en Europa
y un d'os mas prospers, a causa d'o comercio diversificau tanto con Europa como
con Asia. a obridura de nuevas rutas d'o comercio con Oriente en o tiempo de As
Cruzadas contribuyó a la decadencia y a la fragmentación d'o prencipato a fins
d'o sieglo XII.

En o periodo d'o sieglo XI y XII, as incursions constants d'as tribus turcas
nomadas, como os polovtsy y os pazinacos, levoron a la migración masiva d'as
poblacions eslavas, d'o sud fertil a las rechions d'o norte, conoixius como
Zales'e. Os estaus medievals d'a Republica de Novgorod y o Prencipato de
Vladímir-Súzdal surtioron como sucesors d'o Rus de Kiev. Mientres, o curso
mediano d'o río Volga yera dominau por o estau musulmán de Bulgaria d'o Volga.
Como muitas atras partes de Eurasia, istes territorios fuoron invadius por os
mongols, formando o estau d'a Horda Dorada que saqueyaría os prencipatos rusos
entre mas de tres sieglos. Amán d'a metat d'a población rusa morirá entre a
invasión mongola; posteriorment conoixius como os tartres, gubernarán as
extensions meridionals y centrals de Rusia mientres que os territorios actuals
de Ucraína y Belarrusia serán incorporaus a o Gran Ducato de Lituania y Polonia,
dividindo asinas a os eslavos orientals entre belarrusos a o norte y ucraineses
a l'ueste.

Igual que en os Balcans, o movimiento nomada retrasó o desembolique economico y
social d'o país. Manimenos, a Republica de Nóvgorod de conchunta con a ciudat de
Pskov retenioron bell grau d'autonomía entre o tiempo d'a yunta mongola y
podioron en gran parte privar as atrocidatz que afectoron a la resta d'o país.
En l'anyo 1240, a Republica de Novgorod, dirichida por Alexánder Nevsky
(1220-1263), refusó os intentos d'os cruzaus chermanicos d'a Orden Teutonica de
colonizar a rechión.

A diferencia d'o suyo lider espiritual, o Imperio bizantín, Rusia, baixo o
liderache de Moscú, podió revivir y organizar a suya propia guerra de la
reconquiere, subchugando finalment a os suyos enemigos y anexando os suyos
territorios perdius. Dimpués d'a caita de Constantinoble en 1453, a Rusia
moscovita queda como o solo estau cristiano funcional en a buega d'Europa
Oriental, adquirindo asinas o dreito de reclamar a succesión a o legato d'o
Imperio romano d'Oriente. Encara baixo o dominio d'os mongol-tartres, o ducato
de Moscú prencipió a afirmar a suya influencia en Rusia Occidental en o
prencipio d'o sieglo XIV. O resurchimiento espiritual, emparau por a Ilesia
Ortodoxa y santo Sergio de Rádonezh, aduyó a o ducato de Moscú a redotar a os
mongolo-tartres en a Batalla de Kulikovo en 1380.

Ivan IV "O Terrible" (1530-1584) mete fin a o control d'os invasors,
consolidando rechions cercanas baixo o dominio de Moscú. Ye o primer en tomar o
titol de "Gran Duque de Todas as Rusias".

A'l prencipio d'o sieglo XVI, o Estau ruso prenió como fiques prencipals
recuperar totz os territorios perdius a conseqüencia d'a invasión mongolo-tartra
y protecher a zona fronteriza meridional contra os ataques d'os tartres de
Crimea (As Guerras Ruso-De Crimea) y de qualques lugars turcos. Os fidalgos,
recibindo una senyoría d'o sobirán, estioron obligaus a servir en l'exercito. O
sistema d'a senyoría plegó a estar la base t'a caballería noble. En 1547, Ivan
IV fue coronau oficialment como o primer Zar de Rusia. Entre o suyo reinau, Ivan
IV anexionó rechions de Kazán y Astracán entre atras y transformó Rusia en un
estau multietnico. Iván IV promulgó un nuevo codigo de leis (Sudebnik de 1550),
establindo o primer cuerpo representativo feudal (Zemsky Sobor) y introdució a
autochestión local en as rechions rurals. A zaguers d'o sieglo, cosacos rusos
fundoron os primers establimientos en Siberia Occidental. O suyo reinau tamién
estió marcau por a larga y fracasada guerra contra a coalición de Polonia,
Lituania y Suecia ta l'acceso a o comercio a traviés d'a mar Baltica.

Iván levó a cabo una serie de porgaduras en a aristocracia feudal, probablement
provocadas por a traiduría por parte de principe Kurbsky, por as qualas dentró
en a historia como "O Terrible". Dimpués d'a suya muerte os fracasos melitars,
as epidemias y as pobras cullitas debilitoron o Estau, os tartres de Crimea
creman a ciudat de Moscú. a muerte d'os fillos d'Iván combinau con o fame de
1601-1603 levan a la guerra civil y a la intervención extranchera.

A meyaus d'o sieglo XVII i heba establimientos rusos en Siberia Oriental y en a
peninsula de Chukchi a traviés d'o río Amur. En 1648 o navegant ruso Semión
Dezhniov descubre o estreito que desepara Siberia de Alaska. Mas tarde, en 1728
será explorau por o navegant danés Vitus Bering, y levará o suyo nombre
(estreito de Bering).

O control moscovita d'a nación naixient continó dimpués d'a intervención polaca
baixo a dinastía subsiguient de Romanov, empecipiando con o Zar Miguel I de
Rusia en 1613. Pero I o Gran, qui gubernó o Zarato Ruso, redotó a o Imperio
sueco entre a Gran Guerra d'o Norte, forzando-lo a ceder Karelia Occidental y
Ingria (dos rechions perdidas por Rusia en o Tiempo de Dificultatz), y de
Livonia (actuals Estonia meridional y Letonia septentrional). Isto aseguró
l'acceso d'o Imperio ruso a o mar y o comercio maritimo, en Ingria. Fundó en
1703 una nueva capital, San Petersburgo y estió, en gran parte, responsable de
levar a cultura d'Europa Occidental a Rusia, a resultas d'as suyas reformas.

Dimpués de ditas reformas, Rusia obtenió poder en Europa. Catarina a Gran, que
gubernó entre 1762 a 1796, continó os esfuerzos de Pero I ubicando a Rusia como
un d'os grans poders europeus. Como eixemplos d'a participación europea en o
sieglo XVIII, se destacan a Guerra de Succesión Polaca y a Guerra d'os Siet
Anyos. Dimpués d'a división de Polonia, Rusia adquirió os significativos
territorios d'o ueste, os quals se trobaban poblaus prencipalment por personas
de relichión ortodoxa. A conseqüencia d'as guerras contra o Imperio otomán,
Rusia aumentó as suyas buegas dica o mar Negro tenendo como objetivo a
protección d'a rechión cristiana d'os Balcanes contra os turcos. En 1783, Rusia
y o Reino cheorchián (que fue devastau quasi totalment por as invasions persas y
por os turcos) sinyoron o tractau de Georgievsk seguntes o qual Cheorchia
(Kartl-Kakheti) recibió a protección de Rusia.

En 1812, habendo reuniu quasi meyo millón de soldaus franceses y provenients
d'os suyos atros estaus conquerius en Europa, Napoleón invadió Rusia. Manimenos,
dimpués de tomar Moscú, fue forzau a retirar-se enta Francia. Quasi o 90% d'as
fuerzas invasoras murioron en as batallas con l'exercito ruso, a causa d'os
guerrillers, y o crudo hibierno. Os exercitos rusos rematoron a persecución de
l'enemigo tomando a suya capital, París.

Os oficials d'as guerras napoleonicas levoron a Rusia las ideyas d'o liberalismo
y mesmo procuroron reducir os poders d'o zar entre a rebelión frustrada d'os
dekabristas en 1825, a quala fue seguida por quantos decenios de represión
politica. Unatro d'os resultaus d'as guerras napoleonicas, estió a constitución
de Besarabia, y de Finlandia en l'Imperio ruso, y a creyación d'o Congreso
Polonia. a permanencia d'a servitut y as politicas conservaderas de Nicolau I de
Rusia estorboron o desembolique de l'Imperio ruso a meyaus d'o sieglo XIX. Como
resultau, o país fue redotau en a Guerra de Crimea (1853-1856) por una alianza
de poders europeus mayors que incluiban a Gran Bretanya, Francia, l'Imperio
Otomán y Piamonte-Cerdenya.

L'actividat revolucionaria moderna en o Imperio ruso prencipió con a Rebelión
Decembrista de 1825, y encara que a servitut fue abolida en 1861, lo fuo en
termins desfavorables t'os labradors y sirvió ta animar a os revolucionarios. Un
parlamento, a Duma estatal, fue establiu en 1906, dimpués d'a Revolución de
1905, pero o malestar politico y social siguió. Estando agravau entre a Primera
Guerra Mundial por o fracaso melitar y a escaseza d'alimento en as ciudatz
prencipals.

O succesor de Nicolau I de Rusia, Aleixandre II (1855-1881) fue forzau a
emprender una serie de reformas completas y publicó un decreto abolindo a
servitut, en 1861. As grans reformas d'o reinau d'Aleixandre II dirichioron cada
vez mas rapido o desembolique y as tentativas d'o capitalista Serguéi Witte
ent'a industrialización. Una atmosfera de eslavofilia yera en aumento, liderata
por a victoria de Rusia en a Guerra Ruso-Turca, a quala forzó a l'Imperio Otomán
a reconoixer a independencia de Rumanía, de Serbia y Montenegro, y l'autonomía
de Bulgaria.

O fracaso de las reformas y a supresión de lo agrario a conseqüencia d'o
creiximiento d'a intelectualidat liberal, fomentó a continuidat d'os problemas.
En a vispra de Primera Guerra Mundial, a posición d'o Zar Nicolau II y a suya
dinastía pareixió precaria.

O gubierno ruso no querió participar en a Primera Guerra Mundial, pero sentiba
que a sola alternativa yera l'acceptación d'a dominación alemana d'Europa. Rusos
de clase alta y burgueses aduyoron en o esfuerzo de guerra d'o rechimen.
Labradors y treballadors, en cambeo participoron con muito menos entusiasmo
debant d'a situación. Alemanya teneba un exercito que levaba a debantera en
Europa y un enorme poder industrial, tenendo amás a Austria y l'Imperio Otomán
como os suyos aliatos en a guerra. Conseqüentment, Rusia fue forzada a luitar en
atras tres guerras y en a guerra anglesa simultaniament. Baixo istas
circumstancias o esfuerzo ruso en a guerra estió impresionant. Habendo ganau
quantas grans batallas en 1916, l'exercito guardó distancia quan esclató a
Revolución rusa de 1917, en parte por razons economicas, pero prencipalment
porque a desconfianza publica ya existent ent'o rechimen creixió por a
corrupción y a traiduría. Muitas historias estioron inventadas u enormement
exacheradas, tal como a creyencia que un mistico, Grigori Rasputín, tenió gran
influencia politica dentro d'o Gubierno. O que importó, manimenos, fuo que se
creyoron as remors.

Tot y que Rusia se industrializaba rapidament, tasament una chicota parte d'a
población, mas que mas nobles y qualques industrials, teneban buenas condicions
de vida. Os labradors yeran pobres y, encara que Aleixandre II heba feito una
chicota la reforma agraria, lis yera muit dificil d'acceder a la propiedat d'a
tierra. As succesivas redotas en as batallas mientres a I Guerra Mundial y o
descontento cheneralizau d'a población levoron a que a economía interna
prencipiase a deteriorar-se, la qual cosa condució a o caos social y a quantas
rechiradas y intentos revolucionarios. Istas revolucions tienen dos calendatas:
1905 y 1917. En a revolución de 1905 prencipió a fin d'a era zarista, quan Rusia
fue redotada inasperadament por Chapón en una guerra entre istos dos países, a
Guerra Ruso-Chaponesa. Chapón yera un país chicot y feble a ran tecnolochico, y
isto espantó a o zar Nicolau II y afectó a la suya popularidat. Asinasmesmo, en
1905 un grupo de treballadors elaboró una petición a o zar exichindo reformas
economicas y socials. O movimiento fue violentament reprimiu por as tropas d'o
zar, qui dioron muerte a alto u baxo 1.000 d'os treballadors. Ixe episodio fue
conoixiu como "Domingo Sangriento", a partir d'ell se formoron os primers
Soviets.

O poder d'os sovieticos y a influencia d'a revolución de 1905 se fue feblando en
os anyos siguients; manimenos, con a dentrada de Rusia en a Primera Guerra
Mundial, as condicions de vida de gran parte d'a población empiororon
drasticament, chenerando as condicions ta nuevas rechiradas que darían orichen a
la Revolución de febrero de 1917, a on social-revolucionarios, mencheviques,
cadets y bolcheviques intentoron dar -por separau- con nuevas formulas de
gubierno ta Rusia, dando puesto a una breu Republica d'inspiración occidental,
estando-ne o suyo maximo lider Alexander Kerensky. Iste nuevo orden no prosperó,
prencipalment, a la oposición d'os liders rusos d'a nueva republica a la marcha
de Rusia d'a guerra, la qual cosa favoreixió a os bolcheviques que, encara que
yeran una minoría politica entre os partitos d'a epoca, yeran os solos que
esfendeban a salida d'a guerra de traza intransichent; d'ista traza se dio
orichen a la revolución d'octubre de 1917, d'inspiración bolchevique, y a la
posterior conquiesta d'o poder por parte d'os soviets lideratos por Lenin y
Trotsky, que creyoron o Partiu Comunista dando asinas os primers trangos t'a
formación d'a Unión Sovietica.

Con a vistoria d'a revolución de febrero, s'establió un Gubierno provisional
liderato por Alexander Kerensky, que teneba o refirme d'una man de liberals y
democratas y mesmo teneba a colaboración d'os soviets; sindembargo, a cucha y a
dreita teneban fundas diferencias en quantos temas, mas que mas respective d'a
conducción d'a politica de guerra: a dreita quereba continar fendo parte d'o
bando aliato y a cucha quereba albandonar a guerra. En chulio de 1917 principió
a Ofensiva Kerensky en Galitzia, en o Frent Oriental, que remató en un fracaso
(mesmo que l'Ofensiva Brusilov en 1916) orichinando asinas un abance d'o
exercito alemán que anunciaba o esboldregamiento d'o frent, feito agravato por
l'alto indice de desercions en as filas d'o exercito ruso.

Dimpués d'una sublevación bolchevique fracasata en chulio de 1917, o suyo lider,
Vladimir Ilich Lenin (naixiu Vladimir Ilich Ulianov), fuyó a Finlandia por
seguranza. Allí escribió "O Estato y a Revolución", clamando a una nueva forma
de gubierno basata en consellos d'os treballadors u soviets y instituindo a o
poder sovietico esleito, como revocable en tot momento por os treballadors.
Entre agosto y setiembre, o cheneral Lavr Kornilov prebó de derrocar a o
Gubierno menchevique d'Alexander Kerensky en o dito golpe de Kornilov y Kerensky
demanó aduya y refirme a os bloqueviques, en cedindo-lis armas y salvando asinas
a situación en a capital, Petrogrado, encara que Kerensky perdió asinas o
refirme d'os liberals rusos; antiparte, os bolcheviques plegaron a estar mayoría
en Petrogrado y en Moscú.

Lenin tornó a Petrograu en octubre, inspirando a Revolución d'octubre con o lema
"Tot o poder t'os soviets!". Trotsky, president d'o Soviet de Petrogrado,
dirichió o derrocamiento d'o Gubierno Provisional dende l'Instituto de Smolny,
dende o 6 a o 8 de noviembre de 1917. A la fin d'a Revolución rusa de 1917, una
facción politica marxista clamó a os bolcheviques a tomar o poder en Petrogrado
y Moscú baixo o liderache de Lenin. Os bolcheviques cambeoron o suyo nombre enta
Partito Comunista. L'asalto y a capitulación d'o Palacio d'Hibierno en a nueit
d'o 7 a o 8 de noviembre marcoron o prencipio d'o gubierno sovietico. Kerenski,
redotato, albndonó a ciudat y marchó enta o exilio.

O zar Nicolau II y familia reyal fuoron asasinatos en Yekaterimburgo y con ixo
remató a zaguera dinastía rusa. Entre un tiempo se creyó en a remor que a filla
menor d'a familia, a princesa Anastasia, heba sobrevivito, remor que
investigacions recients han desmentito.

Dimpués d'a victoria d'os bolcheviques, Rusia sufre una Guerra Civil (1918-1922)
entre os partidarios d'a revolución bolchevique (Exercito Royo) y os suyos
opositors (Exercito Blanco), istos zaguers, emparatos en qualques momentos d'a
guerra, por diversas potencias foranas. Ta ganar, Lenin adoptó o lema d'o
"Comunismo de Guerra", en drenando recursos d'a producción agricola ta proveyer
a os soldatos. Con a victoria d'o Exercito Royo grans companyías privadas fuoron
zarradas como, por eixemplo, a interpresa Smirnoff.

En plegar os bolcheviques en o Gubierno, teneban dos temas importants ta
solventar: o primero, l'amenaza exterior a traviés de l'abance d'as tropas
alemanas en o Frent Oriental; y o segundo, l'amenaza interior d'a oposición
armata que lis feban atros movimientos politicos, mas que mas o Exercito blanco
contra-revolucionario.

Ta solventar o primero d'istos problemas, Lenin sinyó a paz con as Potencias
Centrals en o Tractato de Brest-Litovsk, encara que acceptó importants perdugas
territorials a favor d'as Potencias Centrals y tamién acceptó a independencia de
quantos territorios que d'antis mas feban parte d'a Rusia zarista. Salvava
asinas a supervivencia d'o mesmo rechimen revolucionario, con a quala cosa
chustificó l'acceptación d'ixe tractato.

Respective d'o segundo d'ixos problemas, se simplificoron a traviés de quantos
golpes d'estato executatos por melitars de dreita y refirmatos por l'almirante
Aleksandr Kolchak que rematoron con bellos gubiernos d'os socialistas
revolucionarios, oposatos a os bolcheviques y partidarios de Kerensky. Prencipió
asinas una contraofensiva d'os contra-revolucionarios a traviés de tot o país,
esclatando asinas a Guerra civil rusa con aduya melitar d'os Aliatos,
encluyendo-ie a os chaponeses que dentroron por Siberia a traviés de
Vladivostok; sindembargo, o Exercito Royo establito por Trotsky redotó y fació
fuera a las tropas aliatas y a os contra-revolucionarios, dixando asinas a Lenin
con as mans libres t'acotolar a os campesins aliatos con os
social-revolucionarios que prebaban tamién de derrocar a o rechimen bolchevique.
En abril de 1921 bi heba 165 exercitos en Rusia debantatos en armas contra os
bolcheviques, d'os quals os social-revolucionarios refirmaban 140. A tamas d'os
exitos melitars y politicos bolqueviques, un elemento que estió clau en a suya
victoria estió l'albandono d'a politica de confiscación d'alimentos y a suya
sustitución por a dita Nueva Politica Economica en ixe mesmo 1921.

A victoria tenió un pre altismo: a Guerra civil rusa estió, dezaga d'a rebelión
taiping en China en o sieglo XIX, a mas destructiva d'a historia, con mesmo mas
victimas que en totz os frents d'a Primera Guerra Mundial, con 900.000 soldatos
bolcheviques, 1.000.000 de soldatos d'os exercitos campesins y 8.200.000
victimas civils, amás d'os soldatos blancos, en numero encara desconoixito.

A Unión Sovietica fue establida en aviento de 1922 como a Unión d'as Republicas
Sovieticas de Rusia (familiarment conoixida como Rusia Bolchevique), Ucraína,
Belarrusia y Transcaucasia gubernadas, as tres primeras, por partitos
bolcheviques y a zaguera por o menchevique.

O levantamiento popular espontanio en Petrograu, en respuesta d'a caita d'a
economía y a moral en tiempo de guerra, acabó con o derrocamiento d'o gubierno
imperial en marzo de 1917 (veyetz Revolución de Febrero). A autocracia zarista
fue reemplazada por o Gubierno Provisional Ruso, que os suyos liders pensoron en
establir una democracia liberal en Rusia y continar participando en o costau d'a
Triple Entente en a Primera Guerra Mundial. Al mesmo tiempo, ta asegurar os
dreitos d'a clase obrera, as asambleyas de treballadors, conoixidas como
Soviets, naixen a lo largo de tot o país. Os bolcheviques, dirichius por Lenin,
presionoron a favor d'una revolución socialista tanto en ditas asambleyas como
en as carreras, tomando o poder en o Gubierno Provisional en noviembre de 1917
(veyer Revolución d'octubre). Solament dimpués d'a larga y sangrienta Guerra
civil rusa de 1918-1921, entre a qual s'aprebó a primera Constitución sovietica
de 1918 y que incluyó intervención extranchera en quantas rechions de Rusia se
afirmó o nuevo poder sovietico. Dimpués d'a Guerra Polaco-Sovietica de
1919-1921, a "Paz de Riga" a prencipios de l'anyo 1921 dividió os territorios
disputaus de Belarrusia y Ucraína entre Polonia y a RSFS de Rusia.

Lenin esdevenió o maximo lider d'o nuevo estato, a Unión Sovietica, en
establindo-ie una dictadura. Sindembargo, en 1922 principioron os suyos
problemas de salut, y o problema d'a suya succesión en o liderache d'o país
prencipió a estar obchecto d debat. En o suyo testamento d'aviento de 1922
desaconsellaba que lo succedese Stalin, en decindo que:

En chinero de 1923 Lenin demanaba que o partito emprenese accions ta fer fuera a
Stalin d'o cargo de secretario cheneral y que lo sustituise "qualsiquiera atra
presona que sía superior a Stalin mas que mas en un aspecto: que sía mas
tolerant, mas leyal, mas educato y mas atento con os suyos camaradas".
Sindembargo, Lenin morió en chinero de 1924 sin que hese podiu fer fuera a
Stalin. Stalin recibió o refirme de Lev Kamenev y Grigori Zinoviev, que pensaban
que o posible problema t'o nuevo estato sovietico yera Trotsky y no pas Stalin;
os tres establioron un triunvirato ta gubernar a Unión Sovietica.

Entre 1923 y 1925 o triunvirato luitó de conchunto t'aislar a Trotsky y
privar-lo d'a suyas influencias en o partito y en o estato, pero dimpués de
lograr iste obchectivo, dende 1925 Stalin s'alió on os elementos mas dretans d'o
partito (Nikolai Bukharin, Alexei Rykov y Mikhail Tomsky) ta fer fuera a Kamenev
y Zinoniev; ta rematar por expulsar a ixos elementos mas dretans en 1929 y
establir un control absoluto por parte de Stalin.

En consolidar o suyo poder dende 1929, Stlin establió en a Unión Sovietica o
dito stalinismo, una dictadura totalitaria basata en o rechimen de terror ta
mantener-se en os suyos cargos, fendo emplegos masivos d'a policia politica d'o
rechimen (a NKVD) y d'un sistema de "purgas" ta suprimir (mesmo fisicament) a os
suyos opositors, en un sistema que s'estendilló d'alto en baixo a traviés de tot
o sistema politico sovietico.

Como a gran succesor d'a Unión Sovietica, l'esporte continua estando una parti
muito important d'a sociedat Rusa. Entre os esportes practicatos y mes populars
estan os esportes d'hibierno, a chimnasia, l'atletismo, o baloncesto,
l'aixedrez, o tenis y o fútbol iste zaguer con mes importancia dende a
desaparición d'a Unión Soviética.

Rusia tién una gran tradicción esportiva y bi ha organizato belunas d'as
competicions esportivas mes importants d'o mundo entre as que destacan os
Chuegos Olimpicos en a suya XXII edición d'a era moderna celebratos en Moscú en
1980, ciudat que tamién será a seu d'o Campionato d'o Mundo d'Atletismo de 2013.



https://an.wikipedia.org/wiki/Par%C3%ADs

París (Paris en francés y oficialment, paʁi] ▶ (i)) ye a una ciudat de Francia
d'a que ye a suya capital, trescruzata por o río Sena. O municipio u comuna de
París tien 2.240.621 habitants (2012) y ye o centro d'un aria metropolitana
d'una población de 12.292.895 (2012) d'habitants, una d'as mayors d'Europa y que
corresponde a la rechión parisina u Île-de-France en francés, una d'as rechions
de Francia. Con una superficie de 105,40 km², a suya densidat de población ye de
21.258 hab/km² (2012).

París ye a prencipal ciudat d'o país, seu d'o Gubierno central francés y puesto
a on se troban as prencipals representacions diplomaticas d'atros estatos.
Antiparte, ye una ciudat con gran importancia economica, en estar, chunto con
Londres, o centro economico más important d'Europa.

Dende que Chulio César conquirió as Galias en 52 aC y adhibió o suyo territorio
a la Republica Romana, a ciudat de París, que se troba situata en un puesto
estratechico, a o canto d'un río navegable como ye o río Sena y en una
crucillata natural de camins, esdevenió una ciudat de gran importancia
historica, encara más quan esdevenió a capital d'o Reino franco, estando asinas
ya ta cutio a capital d'os sucesivos reinos y republicas d'a Historia de Francia
dica l'actualidat. Por ixe herencio d'a Historia, a ciudat tien quantos
edificios y puestos d'intrés, repuis de más de 2.000 anyadas d'Historia. Fa
parte d'a Organización d'as Ciudatz d'o Patrimonio d'a Humanidat.

Actualment mas d'a metat d'a población menor de 15 anyadas d'a ciudat tien
ascendencia forana, en particular d'orichen magrebí y d'as antigas colonias
francesas de l'Africa sozsajariana.

Se conoix a presencia de población estable, alto u baixo, en o territorio d'a
ciudat de París a lo menos dende a dita Cultura Chasséen (4300 aC-3500aC),
mientres o Neolitico.

As primeras noticias historicas d'a ciudat son d'o sieglo III aC, quan un pueblo
celta dito parisii (u parisios), fortificó a isla d'a Cité, que forma o corazón
u nuclio d'a ciudat. Iste pueblo yera qui habitaba a redolada quan i plegoron as
tropas de Chulio César a las Galias o 52 aC, y pareix que nomás ocupaba una
chicota isla d'o río Sena, ye fácil que a isla d'a Cité, encara que ista
hipotesis ye hue en descusión, y podría estar belatra isla hue desapareixita en
cambear o curso fluvial.

En os tiempos de Chulio César, a ciudat prenió o nombre de Lutecia. Os romans
enamplaron as antigas mugas celtas d'a ciudat, especialment sobre o canto cucho
d'o río Sena. A población d'a ciudat en ixas envueltas yera prou chicota, alto u
baixo 6.000 habitants, y a ciudat no yera mas que una ciudat como quantas atras
en as Galias. En contimparanza, a ciudat de Lugdunum (hue León d'o Roine) teneba
50-80.000 habitants y yera a prencipal ciudat romana en as Galias. Sindembargo,
mientres o Imperio román bells emperadors vivioron en a ciudat.

En o Baixo Imperio román, a población parisina se replegó dezaga d'as murallas
d'a ciudat, por a inseguridat provocata por as invasions chermanicas (cal parar
cuenta que o limes u muga d'o Imperio con Chermania yera prou amanato).
Sindembargo, dende o sieglo IV tenemos constancia d'a existencia d'arrabals en a
ciudat, difuera d'o recinto murallato. Ye en ixe inte que la ciudat recuperó o
suyo antigo nombre de París, vinclato a l'antigo pueblo celta que i viviba.

En a fortaleza d'a Bastilla que se trobaba en l'orient d'a ciudat, se encetó
oficialment o movimiento que se conoix como Revolución Francesa.

Baixo Napoleón III a ciudat tien a suya transformación urbana más significativa.
O emperador encarga a lo barón Haussmann a execución d'os cambeos que fuesen
menester fer ta convertir París en a ciudat más muderna d'o mundo en a suya
epoca.

Asinas, s'espalda gran parti d'a ciudat antiga y medieval y se pasa a los grans
bulevars y edificios mudernos, estando o más destacato a Opera Garnier. Se
facioron en ista epoca importants obras publicas en a ciudat.

Iste periodo plega a la suya fin dimpués d'a cayita d'o emperador debito a la
redota d'o suyo exercito en a guerra franco-prusiana.

Exposicions universals París estió seu mientres a segunda metat d'o sieglo de
quantas exposicions en que bi heba expositors de tot o mundo. Amás destacata
estió en 1889 remerando lo primer xentenario d'a Revolución Francesa. Ta iste
evento fue construita a Torre Eiffel, que encara que habría d'estar desmontada
una vegata rematata la exposición, contina actualment en o suyo plazamiento
orichinal.

O sieglo XX s'enzeta con a construcción d'o metro de París. Os feitos más
importants que escayezen en a ciudat mientres ixe sieglo serán en muitas
ocasions vinclatos con o metro.

En 1940, a prencipios d'a Segunda Guerra Mundial, a Wehrmacht d'o Tercer Reich
de Hitler conquiere a ciudat. París fue almenistrata por as fuerzas alemanas
d'ocupación, que l'albandonoron dimpués de quatre anyadas, sin causar muita
destrucción, en contimparanza con atras ciudatz europeas en ista guerra.

Baixo l'administración d'o president François Mitterrand, en a decada d'os anyos
1980 y prencipios d'os anyos 1990 a ciudat tien un nuevo empentón en o suyo
urbanismo y infraestructura. S'esviellan sectors deprimitos d'a ciudat, sobretot
barrios d'o canto cucho y a Villette, se'n devantoron nuevos edificios
emblematicos, como a biblioteca, l'Arco d'a Esfensa u o Museu d'Orsay y
s'esvielló lo Museu d'o Louvre.

Una d'as carreras mes importants y conoixitas de París ye os Champs-Élysées que
principia en o Arco d'o Trunfo de París.

A rechión de París concentra alto u baixo a quatrena parti d'a producción
industrial de Francia. A suya economía s'empara alazetalment en a fabricación de
maquinarias de toda mena. Ye de destacar tamién a producción d'articlos de luxo,
como l'alta custura, as choyas y os perfumes. En o suyo puerto sobre l'Atlantico
en l'amanat ciudat de Le Havre, moviliza o quatreno mayor volumen de tonelache
en Europa. O sector financiero d'o país se concentra en ista ciudat y l'agricola
se mueve mayoritariament en a ciudat, que poseye a mayor bodega de mercancías
agricolas d'o mundo.

Abtiparte, Francia ye o prencipal destín toristico en o mundo, y muitos d'os
toristas vesitan a suya capital.

O sistema de transporte de París ye d'una eficacia destacata, ta una megalopolis
d'ista grandaria. As suyas vías se mantienen en sobrebuén estau y l'unico
problema ta os vehíclos ye o exceso d'os mesmos. Un eficaz sistema une os trens
de redolada con o sistema de metro, que a la suya vegada ye unito a un denso
rete de rotas d'autobuses, lo que fa que siga muit fácil mover-se por a ciudat
que amás tien dos aeropuertos internacionals, dende os qualos se puet plegar a
fote a lo centro d'a ciudat.

París s'enlaza con a resta d'Europa gracias a un muderno rete d'autopistas y a
lo sistema ferroviario que cuenta con o TGV ta conectar con os diferents puntos
d'o país, con Londres y, dende 2007, con Frankfurt d'o Main.

Actualment a ciudat tien un d'os endices de contaminación ambiental más alto
d'Europa. Anque tien una considerable cantidat d'espacios publicos y zonas
verdes, o caos d'o tracaz y bell atras circunstancias, fan que a ciudat siga
menos agradable de recorrer d'o que podría estar en virtut d'os suyos atractivos
urbanisticos y historicos.

Pasiar por a ciudat en bicicleta ye difícil si se confronta con atras capitals
europeas, debito a lo poco numero de kilometros en vías ta istos vehíclos, o
particular foriconismo de bells automotors y a contaminación.

París tien un puesto privilechiato en l'arte y a cultura a ran mundial en os
zaguers sieglos. Astí han naixito movimientos artisticos como o expresionismo, o
surrealismo y o fauvismo y importants feguras de l'arte y o pensamiento como
René Descartes, Voltaire, Victor Hugo, Émile Zola, Alexandre Dumas (fillo),
Edgar Degas, Claude Monet, Jean-Paul Sartre u Jean Renoir.

Tamién ha acullito a muitos artistas foranos como Leonardo da Vinci, Vincent van
Gogh u Pablo Picasso y a escritors como Ernest Hemingway, Gabriel García Márquez
y atras celebridatz como Alexander von Humboldt.

A más a ciudat cuenta con una gran cantidat d'obras d'arte, dividitas en os
suyos moltiples museus y coleccions privatas. Dentro d'istos tresoros o más
destacado ye a famosa Mona Lisa, una pintura de valgua incalculable. Por atra
parti o patrimonio arquitectonico de París ye unico en o mundo, denguna atra
ciudat ha devantato tantos y tan valiosos edificios d'os más destacatos
arquitectos universals.

Un d'os equipes mas destacatos d'a ciudat ye o París Saint Germain tamién
conoixiton a sobent como PSG un d'os millors clubs de fútbol de Francia.

A ciudat tién d'alto u baixo 360 instalacions esportivas, d'entre as que bi ha
de destacar-se hi 182 pistas de tenis, 131 chimnasios municipals, 36 piscinas,
32 estadios municipals y dos instalacions ta esportes acuaticos.



https://an.wikipedia.org/wiki/Idioma_castell%C3%A1n

O castellán u espanyol ye una luenga romance d'o grupo iberico, orichinada en o
condau y reino medieval de Castiella, que encluyiba alto u baixo l'actual
provincia de Burgos y parte d'os actuals territorios d'A Riocha y Cantabria, en
Espanya.

Ye fablato como luenga materna por bells 360 millons de presonas. Contando a
aquells que lo fablan como segunda luenga, s'estima que a zifra arriba en bells
450 millons (2004). Encluyindo-ie a quí lo charran como segundo idioma, ye
chunto con l'anglés a luenga occidental que cuenta con más fablants, as dos
superadas amplament por o chinés mandarín.

Tanto en Espanya como en Hispanoamerica amás de como espanyol se conoixe tamién
a lo idioma como castellán, en referencia a la suya rechión d'orichen. Ista
denominación de castellán ye especialment popular en o Cono Sud y entre os
fablants d'as demás luengas d'Espanya (catalán, gallego, vasco, astur-leyonés,
aragonés...).

Muitos creyen que o termin castellán habría de reservar-se a las variedatz d'o
idioma fablatas en Castiella. Por contra, atros consideran que espanyol no
habría d'emplegar-se, ya que parixería que ye a sola luenga espanyola en
exclusiva, como si s'endicase que o gallego, vasco, asturiano, aragonés, occitán
u catalán no fuesen tamién espanyolas; amás de considerar que "luenga
castellana" ye a denominación más antiga.

Os espanyols d'ordinario dicen a iste idioma espanyol quan fablan d'er chunto a
idiomas foranos (eix. francés u anglés), pero dicen castellán quan en fablan
chunto a atros idiomas rechionals d'Espanya (eix. catalán). En os demás países
d'o mundo hispano ye costumbre decir-le a lo idioma tanto castellán como
espanyol, predominando iste zaguer nombre.



https://an.wikipedia.org/wiki/Gas

Se diz gas a un estato d'a materia en que as fuerzas interatomicas u
intermoleculars entre os diferents atomos u moleculas d'una substancia son tan
chicotas que a substancia no adopta ni forma ni volumen fixo, tendindo a
expandir-se tanto como sía posible ta ocupar o recipient que la contiene. En a
practica, un gas puet estar definito como un fluido no condensable a temperatura
ambient.

Por extensión, as substancias que se troban a una temperatura superior a la suya
temperatura critica son gases, un eixemplo en sería a vapor d'augua,
caracterizato por una temperatura superior a l'ambiental (374 °C), será un gas
quan se supere ista temperatura, dita critica.

O nombre viene d'a prenunciación neerlandesa d'a parola griega "caos", que
s'emplegaba dende o sieglo XVI ta referir-se a l'aire, o quimico flamenco Jan
Baptista van Helmont proposó lo suyo emplego aplicato a los gases en o sieglo
XVII.

Una substancia gaseosa puet liquar-se por enfriamiento u por compresión, dica
una cierta temperatura dita temperatura critica, a partir d'a quala s'obtendría
un fluido supercritico.



https://an.wikipedia.org/wiki/Clima_mediterranio

O clima mediterranio ye un clima de transición entre o clima templato y o clima
subtropical y tropical. Estas dos arias tienen una vechetación netament
diferenciata que s'estendilla entre os paralelos 35° N y S d'a Tierra. L'aria
templata se caracteriza por tener una pluviosidat abundant y regular mientres
tot l'anyo (mas de 800 mm), con temperaturas suaus en verano y un periodo mas u
menos luengo de chelatas d'hibierno. Isto da una vechetación cerenya, de
caracter caducifolio, con un estrato herbacio nemoral, un estrato de matarrals
esferenciato y un estrato arborio alto y bien desenvolicato. Gosan estar suelos
fundos y ricos en nutrients y augua.

O clima mediterranio se caracteriza mas que mas por un rechimen con un deficit
hidrico mientres a parti calida de l'anyo. O clima mediterranio ye un clima con
plevias estacionals, pero a suya distribución ye inversa a la d'o clima
tropical. No pleve en o verano. D'atra man, en os meses d'hibierno (o verano
austral) puet gosar chelar. As precipitacions anyals son intermeyas entre as
d'os climas templato y tropical y as d'o clima subtropical (oscilan entre os 250
y 800 mm por un regular). Asinas pues, o clima mediterranio ye una mezcla de
clima templato con caracteristicas tropicals, cosa que lo fa enriquir-se
d'elementos d'a flora d'as dos latitutz. Tien un estrato arbustivo y lianoide
muit desenvolicato, d'herencia tropical, que enriqueixe a selva y la fa preta y
a vegatas encluso impenetrable. A follarasca d'os árbols y matarrals se mantiene
viva tot l'anyo, estalviando asinas una excesiva producción de material
vechetal, muit costosa de fer ta estar plena d'esfensas. Istas esfensas pueden
estar de tipo fisico (fuellas esclerofilas, ye a decir, duras y resistents a la
deshidratación, agullons, pilosidat...), quimica (fuellas aromaticas, pudients u
verenosas) u biolochica (secretando substancias ta alimentar a chicotz insectos
depredadors que mantienen libre de plagas a la planta). Son estratechias
desconoixitas en o mundo templato y que mezclan as d'o mundo tropical humedo
(fuellas perennes) y ixuto (fuellas xeromorfas, espiniscents, aromaticas,
atractors de formigas).



https://an.wikipedia.org/wiki/Cheograf%C3%ADa

A cheografía ye a sciencia que tien por obchecto l'estudio d'a superficie
terrestre y a distribución espacial y as relacions reciprocas d'os fenoméns
fisicos, biolochicos y socials que se i manifiestan.

En un sentiu clasico a Cheografía ye a descripción d'a Tierra, pero hue en día,
antimás de describir, a Cheografía tracta d'explicar. Se considera a la
Cheografía como una sciencia que aglutina a todas as demás sciencias, tanto
naturals como socials, dend'a Historia dic'as Matematicas. L'obchecto d'estudio
d'a Cheografía ye l'espacio; ista estudia os modos d'organización d'o superficie
terrestre, a distribución d'os elementos que composan l'anvista , as suyas
formas, as suyas poblacions ... Antimás, estableixe una dialectica entre
l'explicación y a descripción de l'anvista ; y entre o metodo inductivo y o
deductivo. Istos elementos han de ser esleitos, trigatos, ordenatos, chuzgatos y
presentatos. L'analís leva a lo cheografo a replecar os modos d'organización d'o
superficie terrestre]].

Os prencipals campos que estudia a Cheografía y as suyas prencipals sciencias
auxiliars son :

Naturalment os metodos de l'Historia apareixen en totas estas brancas dic'o
punto de que s'ha arribato a fablar de Cheografía cultural, asinas como os
estadisticos y matematicos. Tamién s'emplegan metodos d'Astronomía y Cheodesia
ta realizar os mapas(Cartografía), asinas como a determinación de codigos de
sinyals que aduyen a interpretar-los.

Antiparti la Cheografía puede estudiar-se de forma cheneral u concretada en una
comarca, rechión u país concreto. Se charra asinas de Cheografía cheneral y
Cheografía rechional que ye a que se ocupa de l'aplicación d'as analises
cheograficas a países concretos .

A cheografía puede considerar-se una sciencia transversal que fa emplego de
metodos y tecnicas d'atras sciencias socials y naturals. L'anterior no debe de
causar barafundio con respective a l'obchecto d'estudio d'a Cheografía. Este
obchecto ye o paisache.



https://an.wikipedia.org/wiki/Republica_Checa

A Republica Checa (Česká republika en checo) u Chequia (Česko en checo) ye un
país en Europa Central que fa parte d'a Unión Europea (UE).

Muga a lo norte con Polonia, a l'este con Eslovaquia, a lo sud con Austria, y a
l'ueste con Alemanya. Se la conoix localment como Česko y oficialment como Česká
republika. Chunto con Polonia, Eslovaquia y Hongría, forma a colla Visegrad de
nacions. O país fue establito l'1 de chinero de 1993 con a disolución de
Checoslovaquia. A capital se troba en a ciudat de Praga, que amás ye a mayor
ciudat d'o país.

A suya población ye de 10.424.926 habitants (2008) en una superficie de 78.886
km², con una densidat de población de 132 hab/km².

Bells eslavos d'Europa centro-oriental s'organizoron formando un estato en a
primera metat d'o sieglo IX y destruito por os hongaros en l'anyo 906. Moimir
(803-846) fundó o Ducato de Moravia y o suyo sobrín Ratislau s'independizó d'o
Reino Franco Oriental, amanando-se a Costantinoble. Dende Costantinoble fuoron
ninviatos os santos eslavos macedonians Cirilo y Metodio pa cristianizar-los
fendo servir a luenga eslava como vehiclo de comunicación dreita. Cirilo y
Metodio creyoron una organización eclesiastica morava autonoma, que desapareix
quan en l'anyo 885 muere Metodio.

Loís o Chermanico preba de sozmeter a Radislau sin conseguir-lo, pero o suyo
sobrín de Ratislau (870-894) lo entrega a los francos orientals. En l'anyo 874
en a Paz de Forchheim Moravia la Gran pierde a baixa Panonia. Manimenos contina
a expansión de Moravia con a conquiesta d'Eslovaquia, Hongría occidental,
Silesia, Bohemia y Sudetes. En l'anyo 880 Moravia la Gran reconoix l'autoridat
d'a Santa Seu y se posa baixo a suya protección. Os hongaros s'establixen en a
Cuenca Panonica y en a suya expansión destruyen o estato de Moravia la Gran,
quedando os eslavos sozmesos a los hongaros.

Os primers sobirans conoixitos d'os checos estioron a dinastía d'os Premislidas,
conoixitos con seguridat dende Bořivoj I de Bohemia, baptizato enta l'anyo 880
por Sant Metodio chunto con a suya muller Santa Ludmila. Bořivoj ye succedito
por Spytihněv, dimpués por Vratislau I de Bohemia y dimpués por Wenceslau I de
Bohemia, derrocato por o suyo chirmán Boreslau o crudel. A l'egual que en
Polonia, a cristianización no fue total y part d'a población siguió pagana. A
penar que a cristianización se fació por os santos Cirilo y Metodio ninviatos
por Costantinoble, os cristians checos s'alioron con Roma.

En l'anyo 962, quan Otón I d'Alemanya ye coronato emperador d'o Sacro Imperio
Román-Chermanico, Bohemia en fa parte. En l'anyo 973 Boreslau o Piadoso obtién a
creyación d'o bispato de Praga, dependient de l'arcebispato de Maganza. En
l'anyo 992 a Orden Benedictina s'establió en Drevnov a penar d'a resistencia
popular. Bohemia esdevién un reino dentro d'o Sacro Imperio a principios d'o
sieglo XIII con Otakar I de Bohemia. Otakar s'anexiona en l'anyo 1222 Moravia.

Otakar II de Bohemia se fa amo d'a mayor parte d'Austria y aspira a estar
esleito emperador d'o Sacro Imperio, pero os electors prefieren en 1273 a
Rodolfo d'Habsburgo. En a batalla de Dürnkrut en 1278 os Habsburgo prenen
posesión d'Austria. En 1306 Wenceslau III de Bohemia ye asesinato y desapareix a
dinastía d'os Premislidas.

En 1310 o emperador Henrique de Luxemburgo consigue que o suyo fillo Chuan siga
esleito rei de Bohemia, y se casa con a chirmana de Wenceslau III de Bohemia.
Chuan se dedica a guerreyar por Europa y dixa gubernar a la suya muller y a la
nobleza checa, morindo en 1346 en a batalla de Crécy.

O suyo fillo Carlos lo succede y esdevién emperador d'o Sacro Imperio en 1355,
(Carlos IV d'o Sacro Imperio Román Chermanico). Con Carlos IV o Bohemia conoix a
suya millor epoca, y Praga esdevién a capital d'o Imperio, y una d'as ciudatz
més grans d'Europa. A bula d'Oro de 1356 lechisla o sistema d'elección d'o
emperador. O territorio d'o Reino de Bohemia se fa més gran, con l'anexión d'a
Baixa Lusacia, (l'Alta Lusacia ya perteneixeba a lo Reino de Bohemia dende
1329), os países de Cheb, (cabo ueste de Bohemia), y Znojmo (o sud de Bohemia).
Silesia pasa a fer part d'o Reino de Bohemia a cambeyo de renunciar a la corona
de Polonia.

Dende 1344 Praga ye seu d'un arcebispato independient de tot de Maganza. Carlos
IV d'o Sacro Imperio Román Chermanico funda con o refirme de Climent VI a
Universidat de Praga en 1348, a primera d'Europa Central y d'o Sacro Imperio
Román Chermanico. En 1348 Carlos IV decide d'edificar a ciudat nueva de Praga,
Nové Mesto, y en 1357 ordena a construcción d'o famoso puent de piedra d'a
ciudat.

Cheronimo de Praga, que heba estudeyato en Oxford, estendilla as ideyas criticas
sobre a Ilesia d'o teologo anglés John Wyclif, en os tiempos d'o Scisma
d'Occident. Estas ideyas inspiran a Jan Hus, traductor d'a Biblia a lo checo, y
predica a reforma d'a ilesia en idioma checo en Praga y ye escomulgato. Jan Hus
ye convocato debant o Concilio de Gostanza en 1414 y lo creman vivo, como
dimpués fan con Cheronimo de Praga. Jan Hus esdevién o heroe nacional checo, y
os seguidors d'as suyas ideyas relichiosas (os husitas), se rebelan, tamién con
o deseyo d'un cambeyo social, con abolición d'a servitut y que as tierras sigan
comuns. Wenceslau IV de Bohemia no puet controlar a situación y o 30 de chulio
de 1419 os husitas chitan por as finestras d'o castiello de Praga a altos cargos
catolicos en a dita defenestración de Praga.

Wenceslau IV de Bohemia ye sucedito por o suyo chirmán Sechismundo I d'o Sacro
Imperio Román Chermanico, rei d'Hongría dende 1387 y emperador dende 1419. Os
husitas no lo reconoixen y Sechismundo y lo Papato organizan una cruzata. A
cruzata ye derrotata en a batalla de Vitkov por Jan Zizka, y una dieta cheneral
de Bohemia confisca os biens d'o clero y d'a corona. Quan muere Jan Zizka en
1424 ye succedito por Prokop, que derrota a una cruzata en 1431.

Sechismundo aproveita a división entre dos brancas d'husitas, (calixtins y
taboritas). En 1433 bi ha un alcuerdo entre catolicos y calixtins en o rito. Os
taboritas son derrotatos en 1434 en a batalla de Lipany, on muere Prokop.
Sechismundo acepta a perduga d'os biens d'a corona y d'o clero y reconoix o
checo como luenga oficial, ye proclamato rei y muere en 1437.

Alberto de Habsburgo, estió emperador, rei d'Hongría y de Bohemia y morió en
1439, deixando como hereu a Ladislau. Esleyen a atro Habsburgo como emperador,
Frederico III. En Bohemia Chorche de Podebrady, un noble ultraquista prene o
poder y se fa esleyir rei en 1458, dimpués d'a muerte de Ladislau o Postumo.
Imposa a suya autoridat dica en Silesia y funda una imprenta en a que s'imprime
o primer libro en checo. Os catolicos de Bohemia esleyen a Matías Corvín como
rei. En 1466 Pavlo II acomanda a Matías Corvín que organice una nueva cruzata.
Chorche de Podebrady muere en 1471 nombrando como succesor a Ladislau, fillo de
Casimiro lo Gran de Polonia. Ladislau cede a Matías Corvín Moravia, Silesia y
Lusacia y dimpués d'a muerte de Matías Ladislau ye esleito rei d'Hongría y refa
o Reino de Bohemia.

A Ladislau lo succede como rei de Bohemia y Hongría o suyo fillo Luís, que muere
en a Batalla de Mohacs en 1526 y ye succedito por Ferrando de Habsburgo. Dende
ixe inte os Habsburgo serán reis de Bohemia (y d'Hongría) dica 1918.

Dende 1526 dica 1618 en Bohemia bi ha tranquilidat, encara que a reforma
s'estendilla a escape. Os checos son a mayoría utraquistas y se dividirán en
seguidors de Roma y neoutraquistas que se farán protestants. Os alemans de
Bohemia se fan protestants.

Ferrando I en 1556 favorix a los catolicos y proteche a los chesuitas, que
fundan en Praga una universidat rival d'a universidat anterior. En 1561 se creya
un arcebispato catolico de tot, dimpués d'un sieglo y meyo d'husitismo.
Maximilián II ratifica oralment a Confesión checa de 1575, que fa que os
neoutraquistas s'amanen a los luterans.

Rodolfo II estableix a suya residencia en Praga en 1582, proteche as artes y
sciencias, acollindo a astronomos protestants como Tycho Brahe y Johanes Kepler
y reconoix a libertat de culto en 1609. En 1619 muere o suyo chirmán Matías, que
lo succedió.

En a derrota d'a Montanya Blanca desapareix a Bohemia quasi independient y
husita. Bi ha una gran represión que encomienza por 27 miembros d'a dieta que
son escabezatos. Bi ha multas y confiscacions a la baixa nobleza checa y
alemana, y lurs propiedatz pasan a los sinyors que heban estato fidels a lo
bando vencedor como os Wallenstein/Valdstyn. A cancillería de Bohemia ye
tresladata ta Viena. En a dieta domina l'alto clero y l'alta nobleza. Ferrando
dixa que se faiga a contrarreforma y os chesuítas prenen o control d'a
Universidat Carlos. 30.000 familias de nobles y burgueses que no querioron
convertir-sen a lo catolicismo habioron d'exellar-sen.

Rematata a guerra d'as trenta anyatas a fins d'o sieglo XVII s'ha produeito
cambeyos socials que han perchudicato a los nativos checos. Bohemia depende de
l'alta nobleza que tien o 85 % d'a tierra. Os alemans dominan o comercio y
l'artisanía, dica en a capital Praga. Os campesins checos son en una situación
d'esclavitut y en 1680 y 1693-1695 esclatan revueltas.

En 1740, quan a guerra de succesión austriaca, os prusians invaden Silesia, (que
perteneixeba a Bohemia dende o sieglo XIV) y por o tractato de Dresde en 1745 se
l'anexionan de fueras de chicotz territorios que encara se dicen Silesia
Austriaca y que tenioron población alemana (y en Teschen, polaca). En 1741 as
tropas baveranas y francesas ocupan Bohemia sin resistencia popular. Os
Habsburgo veyen que o sistema creyato por Ferrando II no funciona, y quan María
Teresa (1740-1781) y Chusé II (1781-1790) i habió reformas.

Se creya una administración central en Viena con churisdicción en Austria, en
Bohemia y en Moravia. Bi ha una burocracia que se puet fer servir pa puyar
socialment, tanto os alemans como os checos.

Quan a Santa Seu suprime a Orden d'os Chesuítas en 1773 se refirma l'amostranza
secundaria y torna a haber-ie amostranza primaria en checo. Con tot y con ixo
Chusé I estableix que l'alemán yera a luenga sola de l'administración. Bi ha un
edicto de Tolerancia en 1781 pa os protestants que millora tamién a situación pa
os chodigos axkenazís. A esclavitut ye abolita tamién pero no o rechimen feudal.

A principios d'o sieglo XIX Bohemia tien un desembolique economico pareixito a
lo d'Austria y rechions orientals d'Alemanya. Amanix o mobimiento intelectual
d'os despertadors. En 1848 se celebroron esleccions por sufrachio universal en o
marco d'a Confederación Chermanica, (Bohemia en feba part). Os representants
checos se niegan a participar pero os alemans de Bohemia y Moravia, que no veyen
inconvenient en estar unitos Alemanya, si que quieren participar-ie. Un
representant a lo Parlamento de Frankfurt declara que o chequismo ha de estar
aturato y reprimito por a fuerza. Palacky organiza en chunio en Praga un
congreso eslavo con checos, eslovacos y polacos. En a ciudat bi ha disturbios, y
ha d'intervenir o exercito con o cheneral Windischgraetz.

Un parlamento creyato por sufrachio universal s'aplega en Viena con
representants de totz os estatos baixo dominio austriaco de fueras de Hongría.
Bi ha muitos deputatos eslavos y votan en septiembre l'abolición d'os dreitos
sinyorials y d'os ligallos de servitut. A causa d'os disturbios de Bohemia,
reprimitos por o canciller Schwarzenberg (un aristocrata de Bohemia), o gubierno
y asambleya se treslatan ta Moravia. Pretenden creyar una Constitución on se
respeten os dreitos d'as nacionalidatz. L'asambeya refirma un prochecto
presentato por Cajetán Mayer (un deputato morabo) en o que se respetan os
territorios historicos y bi ha división en cerclos de caracter nacional, pero o
emperador Francisco Chusé y Scwarzenberg lo refusan. En marzo de 1489
l'asambleya ye disuelta y s'atorga una Constitución reaccionaria.

En 1867 s'alcuerda o compromís austro-hongaro, o territorio de Bohemia y Moravia
quedan en Cisleitania sin garra autonomía, encara que Bohemia yera a l'egual que
Hongría en unión presonal a lo imperio. Os deputatos checos boicoteyan os
treballos d'o parlamento de Cisleitania.

En 1871 o canciller Hogenwart proposa un compromís por que que Francisco Chusé
sería coronato en Praga y reafirmaría os dreitos d'o Reino de Bohemia, pero os
hongaros y os alemans de Bohemia se i oposan. En 1882 s'imposa o bilingüismo pa
os funcionarios de Bohemia, o que favoreix a los checos. A Universidat Carlos se
divide en dos seccions, alemana y checa. Os chóvens checos d'o Partito Nacional
Liberal, fundato en 1874, consiguen una influencia cada vegata mayor, y
s'organiza un partito socialdemocrata checo.

Dica 1906 no bi ha sufrachio universal en Cisleitania. Quan encomenzaba a
primera guerra mundial Bohemia y Moravia encara no teneban autonomía politica
(si que en teneban de cultural). Bohemia y Moravia a fins d'o sieglo XIX y
principios d'o sieglo teneban un grau de desembolique comparable a atros países
d'Europa Central y Occidental, con desembolique industrial (fabricas Škoda
fundatas en Plzen en 1859), agricultura modernizata, grau d'amostranza. Con a
industrialización amaneix una clase obrera. En 1914 o 95 % d'os funcionarios de
Bohemia y Moravia yeran checos. Os escritors d'esta epoca son o checo Jaroslav
Hasek y o chodigo askenazi Franz Kafka.

O gubierno austro-hongaro recluta a soldatos checos y de totas as nacionalidatz
p'a guerra, pero bells liders politicos han emigrato t'o estranchero como Tomás
Masaryk y Edvard Benes, que con o eslovaco Milan Stefanik creyan en París en
1916 o consello nacional checoslovaco con l'aduya d'universitarios franceses
como Ernest Denis.

O consello nacional checoslovaco creya con voluntarios y exprisioners collas de
guerrillers checos y eslovacos que luitan en o frent francés y italián, y
dimpués a Lechión Checa en Rusia.

A Lechión Checa de Rusia participó en a ofensiva rusa de chulio de 1917 pero se
retiró ta Siberia pa embarcar en Vladivostok. A lechión checa participó en a
Guerra Civil Rusa, y 50.000 lechionarios secuestroron o ferrocarril
transiberián. Fuoron derrotatos por os bolchebiques. En 1919-1920 serán
repatriatos.

Os checos reclaman pa o suyo estato tot o territorio historico d'a Corona de
Bohemia: Bohemia, Moravia y a Silesia Austriaca. A fins de 1918 os aliatos
niegan a los alemans d'os Sudetes o dreito a referendum pa que decidan
d'unir-sen a una Alemanya con Austria adhibita.

A Silesia Austriaca ye obchecto de litichio. En a redolata de Teschen bi ha
muitos polacos y Polonia la reclama. O 20 de chulio de 1920 a redolata de
Teschen ye partita en dos y Polonia se queda con a partita oriental.

Dende 1920 dica 1938 en Checoslovaquia bi ha un rechimen de democracia
parlamentaria. Masaryk ye president dende noviembre de 1918 dica 1935. Lo
succede Benes, que enantes heba estato ministro d'afers exteriors y responsable
d'alcuerdes defensivos en 1920-1921 con Rumanía y Yugoslavia (Entesa Chicota), y
con Francia en 1924. En 1935 se firma un pacto d'asistencia mutua con a URSS.
Checoslovaquia estió a zaguera democracia europea que refirmó a la Segunda
Republica Espanyola en a guerra civil. En tot ixe periodo d'entreguerras os
dreitos d'as minorías se respetaban millor que en atros países d'Europa central,
respetando as exichencias d'os tractatos de paz. Serán as reivindicacions d'as
minorías las que farán desfer-se a Checoslovaquia dimpués.

As relacions entre checos y eslovacos se fan peyors porque a millor preparación
educativa d'os checos fa que ocupen masivament as plazas de funcionario en
Eslovaquia. En Eslovaquia o Partito populista prene posicions autonomistas y con
bell caracter faixista con mosen Josef Tiso. Os alemans tornan a reivindicar a
unión con Alemanya y en a decada de 1930 y en 1935 o pronazi Konrad Henlein
obtién dos tercios d'os votos d'os alemans.

En o 12 de marzo de 1938 Austria ye anexionata por Alemanya y esto produce una
crisi en Checoslovaquia. Henlein presiona cada vegata més a lo gubierno de Praga
y bi ha tensión en os Sudetes. Pa evitar una posible guerra que podeba
estendillar-se amés países, o primer ministro britanico Neville Chamberlain
negocia con Hitler, y con una tensión internacional puyando, o 30 de setiembre
se plega a un alcuerde en Munich entre Hitler, Mussolini, Chamberlain y
Daladier, que ye o principio d'a fin d'a zaguera democracia parlamentaria
d'Europa Central, y indreitament fació que a Segunda Republica Espanyola perdese
un zaguer refirme y que deixase de tener razons pa resistir en a Batalla de
l'Ebro.

O tractato de Munich significaba que o territorio d'os Sudetes de Bohemia,
Moravia y Silesia fuese cedito a Alemanya. O 30 de setiembre Polonia obliga a
que Checoslovaquia li ceda a partita ueste d'a redolata de Teschen. O 5
d'octubre dimite Benes y s'exella en Estatos Unitos. O 6 d'octubre Tiso proclama
l'autonomía d'Eslovaquia y Rutenia. O 2 de noviembre o primer arbitrache de
Viena atorga a Hongría o sud d'Eslovaquia y de Rutenia, y o rechimen pronazi
d'Eslovaquia entra en conflicto con o gubierno de Praga, declarando a
independencia d'Eslovaquia o 14 de marzo de 1939.

A nueit d'o 14 a lo 15 de marzo o president Hacha arriba en Berlín y firma un
documento baixo l'amenaza d'una guerra que posa Bohemia y Moravia en mans d'o
Führer. O 15 de marzo Hitler firma en o castiello de Praga un decreto por o que
Bohemia y Moravia esdebienen un protectorato y s'adhiben a lo Reich.

Mientres a segunda Guerra Mundial as autoridatz nazis controlan de tot Bohemia y
Moravia. En octubre de 1939 Benes creya un comité nacional checo en Londres.
Dende noviembre de 1939 cierran os centros d'amostranza superior. En chinero de
1941 s'establix o servicio de treballo obligatorio. Centenars de mils de checos
son nimviatos a las fabricas alemanas. Os resistents y opositors son nimviatos a
campos de concentración como os futuros presidents Zápotocky y Novotny y lo
futuro arcebispe de Praga mosen Beran.

Benes tornó a ser nombrato president y forma un gubierno que a unión sovietica
reconoix en chunio de 1941. En setiembre de 1941 arriba en Praga d'adchunto
dreito de Himmler Reinhard Heydrich, de caracter tierco, que aumenta a represión
y que ye asesinato o 27 de mayo de 1942. En represalia o 10 de chunio os nazis
fan una mortalera en Lidice. En aviento de 1943 Benes firma en Moscú un tractato
d'amistat y asistencia mutua, y s'entrevista con o comunista Klement Gottwald.

Dica mayo de 1945 as tropas d'os aliatos no podioron entrar en Bohemia y
Moravia. Pocos días enantes de plegar o exercito royo os habitants de Praga se
sublevoron. Os americans plegoron dica Plzen En marzo-abril de 1945 Benes
treslada as autoridatz checoslovacas dende Londres ta Kosice, y se forma un
nuevo gubierno con o socialdemocrata Zdenek Fierlinger de president y o
comunista Gottwald de vicepresident. O programa d'este gubierno, dito de Kosice
preveye una reforma agraria, nacionalizacions y fer liga con a URSS.

Una vegata rematata de tot a guerra se torna a las mugas de 1937, manimenos por
l'alcuerde d'o 29 de chunio de 1945 Checoslovaquia cede a la URSS a Rutenia
Subcarpatica. A conferencia aliata de Postdam d'agosto de 1945 dixa que o
gubierno de Checoslovaquia forachite a los alemans, y dende 1947 no en quedan
que uns 100.000.

En mayo de 1946 bi ha esleccions libres en Checoslovaquia y con o 38 % d'os
votos os comunistas ganan. O president Benes acomanda a Gottwald a formación
d'un gobierno d'unidat nacional en o que o ministro d'interior ye comunista y o
menisterio d'asuntos foranos ye en mans de Jan Masaryk, fillo de Tomás Masaryk).
Moscú se mete en a politica checoslovaca y ordena que Checoslovaquia refuse o
plan Marshall, acceptato en chulio. O partito socialdemocrata refusa a fusión
con o partito comunista.

Dimiten dotze ministros no comunistas en protesta d'a orientación comunista d'o
menisterio d'interior. Esclata una vaga y os comunistas prenen o poder a escape.
O 98 % d'o sector industrial ye nacionalizato y una nueva Constitución establix
una Republica de democracia popular. En chunio dimite Benes y os comunistas ya
tienen de tot o poder.

En 1951 bi ha una purga estalinista, y muitos d'os acusatos son comunistas
chodigos axkenazís. En 1960 Checoslovaquia ye proclamata Republica Socialista,
pero en 1963 o sistema se relaxa, liberan a Mosen Beran, arcebispe de Praga y a
comunistas victimas d'as purgas. En febrero de 1968 Alexander Dubcek fa que o
partito comunista prenga un programa reformista “o camín de Checoslovaquia enta
o socialismo”, que ye conoixito como a primavera de Praga. En chulio a URSS, a
RDA, Polonia, Hongría y Bulgaria presionan a Checoslovaquia y os días 20-21
d'agosto a URSS invade Checoslovaquia, tornando a la situación inicial.

O 1 de chinero de 1969 Checoslovaquia esdevinió una republica federal formata
por a Republica Socialista Checa y a Republica Socialista Eslovaca.

En 1989 se produce a revolución de terciopelo y o 17 de noviembre de 1989 una
manisfestación d'estudiants ye reprimita. O día 30 de noviembre o partito
comunista pierde o papel dirichent, o 9 d'aviento dimite Husak, o 29 d'aviento
Václav Haver ye president d'a Republica.

En abril de 1990 Checoslovaquia esdevién una republica federativa checa y
eslovaca, pero os nacionalistas eslovacos dimpués de ganar as esleccions de
chunio de 1992 en Eslovaquia votan una declaración de sobiranía. Václav Havel
dimite y os cabos de gubierno checo y eslovaco negocian a deseparación,
confirmata por voto en l'asambleya federal de noviembre. A deseparación
encomenzó l'1 de chinero de 1993.

A Republica Checa se divide en 13 rechions (kraje en checo) y una ciudat capital
(hlavní město), marcata con un *:

A Republica Checa ye formata principalment por dos rechions naturals y
historicas Bohemia, que ye a cuenca alta d'o río Elba, y Moravia. Tamién bi ha
una chicota part de Silesia que pertanye a la Republica Checa.

O paisache checo ye muit variato. Bohemia, a l'este, ye formata per una cuenca
drenata por l'Elba (Labe en checo) y o Vlatva u Moldava, y ye rodiata
prencipalment por montanyas de baixa altaria como a sierra de Karkonosze d'os
Sudetz. O punto mas alto d'o país, o Sněžka, con 1.602 m. se i localiza.
Moravia, a rechión oriental d'o país, tamién ye montanyosa, y drenata por o río
Morava, pero tamién bi ye a fuent de l'Oder (Odra en checo). As auguas d'a
Republica Checa drenan en tres diferents mars: a mar d'o Norte, a mar Baltica y
a mar Negra, encara que a Republica Checa no tien garra costa. A Republica Checa
loga un sector d'os muelles d'o puerto d'Hamburgo, que le fue otorgato seguntes
o Tractato de Versailles ta permitir o movimiento d'os biens d'o país por a mar.
O territorio pasará a mans d'Alemanya en 2028.

As selvas ocupan quasi d'un tercio d'o territorio checo y son de caracter
centroeuropeu, caixicars en as tierras baixas y fayars mas entalto, con a
presencia de coniferas como l'abet, o pin royo y a pícea.

O clima ye continental. En Praga, a temperatura meyana varía d'os 0 °C en
chinero a 20 °C en chulio. As minimas pueden plegar a os —10 °C en as montanyas
de Bohemia. A pluviosidat oscila entre os 500 mm anyals en as planas de Bohemia
dica 1.000 en as montanyas d'o norte; a maxima ye en chulio y a minima en
febrero.

A Republica Checa poseye un alto grau de desembolique economico estando o suyo
PIB per capita d'un 82% d'a meya d'a Unión Europea. Ye una d'as economías mas
estables y prosperas d'entre os antigos países comunistas, con un creiximiento
de mas d'o 6% anyal en as zagueras tres anyatas. Recientment o creiximiento s'ha
visto liderato por as exportacions a países d'a Unión Europea, mas que mas
Alemanya y as inversions foranas, mientres que a demanda interna ye revivindo.

A mayoría de sectors d'a economía han estato privatizatos, incluindo-ie bancos y
telecomunicacions. O gubierno actual, de centro-dreita, contina con os plans de
privatización en a industria enerchetica y l'aeropuerto de Praga. S'ha plegato
tamién en zaguerías a un alcuerdo de venda d'un 7% d'o productor d'enerchía CEZ
Group, y se ye discutindo tamién a venda d'a fabrica de biera Budějovický
Budvar. En 2009 una enqüesta en colaboración con l'Asociación d'Economía Checa
reveló que a mayoría d'os economistas checos son a favor de continar con a
liberalización en a mayoría d'os sectors d'a suya economía.

O país fa parti d'a Zona Schengen, habendo quitato os controls en as aduanas y
ubrindo de tot as mugas ta os suyos vecins Alemanya, Austria, Polonia y
Eslovaquia, o 21 d'aviento de 2007. A Republica Checa ye miembro d'a
Organización Mundial d'o Comercio.

L'anterior gubierno checo, liderato por os socialdemocratas, esprisó o deseyo de
adoptar l'euro en 2010, pero l'actual executivo, de centro-dreita, suspendió o
plan en 2007. Encara no s'ha fixato una calendata, pero o Menisterio d'Economía
diz que sería realista asperar a dentrata d'a Republica Checa en a zona euro en
2012 si se fan correctament una serie de reformas economicas. Manimenos, os
prochectos mas recients sobre l'adopción de l'euro evitan fixar una calendata.
Encara que o país se troba en millor posición economica que atros miembros d'a
Unión Europea ta adoptar a moneda común, no s'aspera que se faiga o cambeo antis
de 2013, debito a o refuse policico a o tema.

L'1 de chinero de 2009, l'antigo primer menistro checo, Mirek Topolánek, declaró
que l'1 de noviembre d'ixe mesmo anyo, o gubierno checo anunciaría una calendata
fixa ta l'adopción de l'euro, ya que o país "cumple actualment totz os criterios
ta l'adopción de l'euro", manimenos en haber de deixar iste o suyo cargo a
calendata nunca no se fixó. Manimenos existen quantos retos economicos en o
país. As tasas de corrupción continan estando mayors que en atros países
desembolicatos seguntes a OCDE y os presupuestos publicos son negativos a tamas
d'o gran creiximiento d'a suya economía en os zaguers anyos. D'atra man, en 2007
o deficit en o suyo PIB estió de l'1.58% y en 2008 de l'1.2%, d'acuerdo con as
normas contables d'a UE, prou millor que as previsions inicials.

O Informe d'o Programa Internacional ta a Evaluación d'Estudiants, coordinato
por a OCDE, sitúa actualment a la educación checa como o 15eno millor sistema
educativo d'o mundo, por dencima d'a meya d'a OCDE.

En 2008, a población estimata d'a Republica Checa yera de 10,2 millons
d'habitants. O 71,2% d'a población tien entre 15 y 64 anyos d'edat; o 13,8% tien
menos de 15 anyos, y o 15,1% mas de 65. A tasa de natalidat estimata en 2008
yera menor a la tasa de mortalidat; a primera yera de 8,89 por cada 1.000
habitants y a segunda de 10,69 por cada 1.000 habitants. Praga, con una
población estimata d'1,2 millons d'habitants en 2003, ye a capital y a ciudat
mas gran d'o país. Ye o centro comercial, industrial y cultural d'a republica,
asinas como un destín turistico important. Atras ciudatz importants son Brno,
Ostrava, Plzeň y Olomouc.

Etnicament, o pueblo checo desciende d'as tribus eslavas que plegoron en Bohemia
y Moravia en o sieglo V, y en l'actualidat representan o 90% d'a población. Os
eslovacos son o 2%, mientres que os alemans, os chitans, y os hongaros, a resta.

En o censo de 2001, quasi un 60% d'a población d'a Republica Checa declaró que
no teneba garra afiliación relichiosa, una zifra significativa dimpués de meyo
sieglo baixo un sistema comunista de gubierno. Os catolicos representan o 26,8%,
os protestants o 2,1%.

A luenga nacional y oficial ye o checo, una luenga d'o grupo eslavo occidental,
parlata por un 94,9% d'a población. Bi'n ha dos dialectos que difieren muit
poquet; un que se parla en Moravia y l'atro en Bohemia. Tamién se i parla o
eslovaco, una luenga muit amanata a o checo.

Os esportes mes populars d'a Republica Checa son o fútbol, o hockey chelo, o
tenis, o balonmán y o atletismo,

A campionato nacional de fútbol ye a Gambrinus Liga, ande os dominadors son l'AC
Sparta Prague y o SK Slavia Prague con once y quatre títuls. O equipe nacional
de fútbol estió subcampión d'Europa en a Eurocopa d'Anglaterra 1996.

En o atletismo actualment destaca en a preba d'a decatlón l'atleta Roman Šebrle,
campion olimpico, d'o mundo, d'Europa y recorman mundial. Atros atletas
importants son os lanzadors de chabalina Jan Železný, Barbora Špotáková y o
decatleta Tomáš Dvořák.



https://an.wikipedia.org/wiki/Nueva_York

Nueva York (clamada oficialment City of New York y mas a ormino clamada New York
City ta distinguir-la de l'estato de Nueva York) ye a ciudat más poblada d'os
Estatos Unitos, y a segunda más poblada de Nordamerica dimpués de Mexico DF.
Tien una población de 8.214.426 habitants (2006), una superficie de 1.214,4 km²
y una densidat de población de 6.764,18 hab./km².

Ye clamada carinyosament a «Gran Manzana» y reconoixida como una d'as mayors
metropolis d'o planeta. A suya fama li da o títol de «capital d'o mundo» y,
corroborando ixa credencial, as Nacions Unitas i tienen a suya seu.

Nueva York se troba entre os puestos con mayor densidat d'habitants en os
Estatos Unitos. A población d'a suya aria metropolitana tien arredol de 21
millons d'habitants, y considerando a suya aria, a densidat ye quasi igual a
10.000 hab/km².

A ciudat de Nueva York se clava en a costa noreste d'o país, en o corazón d'una
ampla aria metropolitana conoixida como tristate («triestatal») por estar en a
compleganza entre os estaus de Nueva York, Nueva Jersey y Connecticut.

Anque o suyo nombre orichinal estió Nueva Amsterdam, por estar una colonia
neerlandesa, en 1667 (dimpués d'a Segunda Guerra Anglo-Holandesa) cambió a New
York en honor a Chacobo, duque de York, qui ganó a guerra contra os Países
Baixos.

A ciudat de Nueva York ye dividita en cinco districtos: Bronx (The Bronx,
orichinariament en holandés Bronck's), New York (Manhattan), Queens (Queens),
Kings (Brooklyn, en holandés Breukelyn) y Richmond (Staten Island).

Antis de l'arribata d'os europeus, a zona de Nueva York yera poblata por tribus
nativas amerindias como os lenapes, que ye a mes conoixita. O primer europeo en
arribar a la Badía de Nueva York estió Giovanni da Verrazano, un explorador
italián a o servicio d'o rei de Francia.

Nueva York estió o prencipal obchectivo d'os atemtatos de l'11 de setiembre de
2001, en os quals murioron quasi 3.000 personas en a destrucción d'o World Trade
Center. Actualment en o lugar a on estioron as Torres Cheminucas son
construyendo un nou complexo con o Memorial del World Trade Center, o One World
Trade Center y atros edificios d'oficinas.

Os esportes mes populars son o béisbol, o baloncesto y o fútbol americán, anque
l'esporte mes practicato ye o footing, especialment en Central Park.

Entre os escaicimientos esportivos organizatos en Nueva York destaca a Maratón
de Nueva York, por a suya larga tradición y fama que tién entre os atletas de
tot o mundo.

Nueva York tien dotze ciudatz chirmanas: Pekín, Budapest, Cairo, Cherusalem,
Johannesburgo, Londres, Madrit, Roma, Santo Domingo, Tokio, São Paulo y Bogotá.



https://an.wikipedia.org/wiki/Lat%C3%ADn

O latín ye una luenga orichinal d'o Lazio (Italia). Yera a luenga oficial de
l'antiga republica romana y d'o Imperio Román. Actualment ye a luenga oficial
d'a Ciudat d'o Vaticano. Encara que s'ha d'aclarir que o que clamamos latín,
realment ye un estato antigo (o d'a edat clasica) d'una luenga, conservata nomás
en a escritura durant quantos sieglos dimpués de que a luenga fablata ya
s'aleixase d'a escrita en forma de quantos dialectos, d'os que dimpués naxioron
as luengas romances. Istas variedatz fablatas d'o latín las conoixemos como
latín vulgar, un términ obsoleto ta os nuestros días.

O latín clasico teneba 5 vocals /a, e, i, o, u/ con diferencias de cantidat
vocalica que yera una caracteristica distinguidora en bells casos. Dimpués, por
a era tardana, ista distinción de cantidat desapareixió a favor d'a calidat
vocalica. Seguntes as estatisticas, tamién en a epoca clasica, a valura
distinctiva d'a cantidat vocalica amaneixeba poquismas vegatas, y a mayoría d'as
vocals atonas yeran por un regular breus; y as tonicas, largas. Isto fació que
dimpués que as vocals largas no apareixesen que en silabas accentuatas (como ye
en l'italián actual u en diferents dialectos d'o castellán). Se suposa que as
vocals breus yeran antimás més ubiertas que as suyas correspondients largas (por
ixo, en a epoca tardana, as vocals I y U breus esdevinioron en E y O en a fabla
popular en muitas rechions, como ye actualment en a mayoría d'as luengas
romances, fueras d'o sardo, que por ixo dicen que ye a luenga romance més
conservativa). O latín teneba antimás dos semivocals: /j/ y /w/ que bells autors
consideran nomás como alofons de I y U.

As semivocals d'o latín yeran AU /aw/, (EU /ew/), AE (< latin antigo AI) /ai/ y
OE (< latín antigo OI) /oi/, pero istas zagueras en a epoca tardana esdevinioron
as dos en /e/, a primera tenendo una pronunciación més ubierta. Dimpués tamién
desapareixió AU, cambeyando ta una /o/ ubierta (cf. MAURUS > MORUS, CLAUDIA >
CLODIA) en a parla popular.

O sistema consonantico d'o latín yera relativament simple (como os de l'aragonés
y o castellán actuals). Bi heba dos series de consonants oclusivas: oclusivas
xordas /p, t, k/ y oclusivas sonoras /b, d, g/, as zagueras ye fácil que con una
pronuncia més débil; dos fricativas xordas: /f, s/ – ye posible que a
pronunciación real d'istas fuese [φ] (fricativa bilabial sorda) y [ś] (fricativa
apico-alveolar xorda), més que [f] y [s] dental; liquidas: /l, r/ – a L, regular
que tenese dos alofons: velar en fin de silaba y palatal en os grupos inicials
CL- y PL-, y a R tamién teneba dos alofons: una vivrant simple y una multiple; y
finalment, dos nasals: /m, n/. L'H no yera realment un fonema, y bien luego
perdió a suya valura fonetica: cf. ARENA (< HARENA). Istas consonants yeran
representatas con as siguients letras: P, T, C/Q, B, D, G, F, S, L, R, M, N. A
letra V yera una representación grafica d'a /u/ y a semivocal /w/ (en o latín
clasico no se distinguiba las letras u y v). Tamién existiba a letra X que no
representaba dengún fonema especial, pero serviba ta marcar o grupo fonemico
/k/+/s/ (o /g/+/s/): cf. LEX (< *LEGS), plural LEGES.

En muitos casos a F- inicial latina correspondeba a una /bh/ inicial
indoeuropea, como podemos veyer en FRATER, FAGUS y FRAGILIS, que en muitas
brancas indoeuropeas ye con BR-, (y se vei en parabras anglesas como brother,
beech, to break).

O latín, como una antiga luenga indoeuropea, yera una luenga flexiva con un alto
grau de flexión nominal y verbal. Se diferenciaba 5 casos gramaticals:
nominativo, acusativo, dativo, chenitivo y ablativo, antimás en bells casos i
heba tamién o caso vocativo. Pero realment, muitas vegatas, istos casos
significaban nomás dos u tres formas distintas, porque, por eixemplo en os
pronombres personals: NOS = nominativo y acusativo; NOBIS = dativo y ablativo;
NOSTRUM, NOSTRI = chenitivo. Como se puet veyer, bi ha 5 casos, pero nomás 3
formas distintas ta ellos.

Existiban tres cheneros: masculín, femenín y o neutro (anque dimpués as palabras
d'iste zaguer se fusionoron con o masculino). Os adchectivos heban de concordar
con os substantivos en numero, chenero (igual como pasa en as luengas romances)
y caso.

Os sustantivos d'a primera declinación son os remataus en -a, os d'a segunda
declinación son os que tienen acusativos en -um y letra predominant a -o, os d'a
tercera radices que rematan en consonant, os d'a quatrena chenitivos singulars
en -ūs y os d'a cinquena chenitivos singulars en -ēī u –eī

En a primera declinación predominan as parolas femininas (AQUA, ROSA, VIA), con
pocas parolas masculinas (que se refieren a treballos y ocupacions como
AGRICOLA, NAUTA u SCRIBA).

En a segunda declinación predominan as parolas masculinas (PORCUS, FAGUS), con
pocas parolas femininas referents a lo terreno (HUMUS, ALVUS, COLUS), chemas,
plantas, árbols (PIRUS), lugars y ciudatz. Tamién bi n'ha de neutras (VIRUS,
VULGUS, CASTELLUS).

En a tercera declinación bi ha parolas masculinas (PATER, FRATER), femininas
(MATER), y neutras (TEMPUS).

En a quatrena declinación no bi ha que sustantivos, que pueden estar masculins
(CANTUS, PORTUS, ARCUS), feminins (NURUS, SOCRUS, MANUS) u neutros (CORNU, GENU,
GELU).

En a cinquena declinación no bi ha que sustantivos, que pueden estar masculins
(DIES), u feminins (FACIES, GLACIES).

A diferencia d'o sistema de conchugación d'as luengas romances, o latín teniba
dos tipos de conchugacions: activa y pasiva. A zaguera en a epoca tardana se
cambeó por formas compuestas u formas pronominals (por eixemplo: AMAT 'ama' y
AMATUR 'se ama' > AMATU(S) EST u SE AMAT, 'se ama' u 'ye amato'). Bi heba tres
modos verbals: indicativo, conchuntivo, imperativo, més as formas no personals.
Como en as luengas romances, o imperativo teneba nomás dos formas propias, as
d'as segundas presonas. O futuro desapareixió luego y apareixioron formas
compuestas: CANTABO 'cantaré' > CANTARE HABEO 'tiengo que cantar' > *CANTARAEO >
cantaré/cantarei/canterò, etc. As formas d'o condicional d'as luengas romances
tamién son una evolución tardía que orichinalment yeran formas compuestas:
CANTARE HABEBA(M) 'teniba que cantar' > *CANTAREBA >
cantarba/cantaría/cantarebbe etz.

O siguient texto ye un fragmento de Nuntii Latini, emisión radiofonica de
Finlandia. Ta facilitar a lectura, marcamos as vocals accentuatas. (Escuitar o
texto).



https://an.wikipedia.org/wiki/Venezuela

A Republica Bolivariana de Venezuela ye un país situato en o norte d'America d'o
Sud. O territorio venezolán incluye, amás, diversas islas localizatas en a mar
Caribe. Venezuela muga con Guyana a l'este, Brasil a lo sud, Colombia a l'ueste.
As islas de Trinidad y Tobago, Grenada, Santa Lucía, Barbados, Curaçao, Bonaire,
Aruba, Sant Vicent y as Granadinas y as Islas de Sotavento que se troban a mán
d'a costa venezolana.

Venezuela ye situata en o Hemisferio Norte, encara que o estremo meridional
continental se troba muit amán d'a linia d'o equador terrestre. O suyo
territorio continental ye integrato por una masa compacta que s'estendilla
d'este ta ueste y que perteneixe a la placa sudamericana; o territorio insular
comprende un conchunto d'archipielagos, islas y isletas d'a mar Caribe. Por a
suya cheografía bi ha una gran diversidat de recursos naturals, prencipalment
enercheticos y minerals, y tamién una gran diversidat d'especies y ecosistemas.

O país muga a lo norte con a mar Caribe u mar d'as Antillas con una longaria de
costa de 2.813 km; tien mugas maritimas con as auguas territorials de Trinidad y
Tobago, as Antillas Neerlandesas, Grenada, Puerto Rico y as Islas Virchens.
Comparte 2.050 km de muga terrestre con Brasil a lo sud; 743 km a l'este con
Guyana y 2.250 km a l'ueste con Colombia.

Os Andes septentrionals se bifurcan en dos cadenas montañosas, que se creyoron
mientres a Era terciaria, que se deseparan en o estremo norte d'a sierra
oriental colombiana. A cadena occidental ye constituita por a sierra de Perijá
en a muga con Colombia, que tien una altaria maxima de 3.750 m. A cadena
oriental forma a sierra de Mérida, que tien una altaria maxima de 4.980 m en o
Pico Bolívar, o punto mas alto d'o país. Istas dos cadenas rodian a depresión
d'o Laco de Maracaibo, que con 13.280 km² ye o mas gran d'America d'o Sud. O
laco ocupa una ampla depresión ubierta a lo golfo de Venezuela. O suyo subsuelo
tien numerosas reservas d'hidrocarburos. Entre o Laco de Maracaibo, a sierra de
Mérida y a mar Caribe se troban as sierras y as vals fundas (hondonadas) d'o
sistema Lara-Falcón formato por tres aliniacions orograficas orientatas de
sudueste ta norueste. Enta l'este, a rechión montanyosa venezolana s'estendilla
y rodia una vegata mas a costa d'o Caribe, formando o sistema montanyoso d'o
Caribe que tien una altaria maxima de 2.765 m en o Pico Naiguatá y que ye
formato por a sierra d'o Caribe y a sierra d'o Interior, as dos orientatas
d'este ta ueste, y en meyo d'ellas se troba la depresión d'o Laco de Valencia. A
la fin, a l'este d'o sistema montanyoso d'o Caribe se troba o macizo de Cumaná
que forma as peninsulas d'Araya y Paria entre os golfos de Caraico y Paria.

A rechión d'as planas de l'Orinoco ocupa la depresión central que s'estendilla
entre as montanyas andinas a lo noreste y a val de l'Orinoco a l'este y a lo sud
y que rodía a l'altiplán de Guayana. Ye integrata por una gran plana que fue
cubierta por a mar en epocas historicas antigas, y que ha dato orichen a los
chacimientos d'hidrocarburos. A l'este y a lo sud de l'Orinoco se troba
l'altiplán de Guayana que, debito a la erosión, ha creyato un relieu secundario
de chicotz serratos, que puyan a moniquet dica formar a muga con Brasil en a
cadenas montanyosa de Tairapecó, Parima y Pacaraima; estando lo mont Roraima,
con 2.810 o punto mas alto.

Venezuela tien una gran cantidat de recursos hidricos. O 74,5% d'as auguas
fluvials desembocan en l'ocián Atlantico, un 20,7% en a mar Caribe y o 4,5%
s'unen a lo río Amazonas. Un chicot porcentache desembocan en a cuenca
endorreica d'o Laco de Valencia. Asinas, tres quatrenas partis d'o país
perteneixen a la cuenca de l'Orinoco, que desemboca en l'Atlantico a traviés
d'un gran delta. Ye o tercer río mas cabaloso d'America d'o Sud. Os afluents mas
importants de l'Orinoco son o Ventuari, o Caroní, o Cauri, l'Aro, o Guaviare, o
Vichada, o Meta y l'Apure. Una parti d'as auguas de l'Orinoco rematan en
l'Amazonas por meyo d'a canal natural de Casiquiare que comunica con o río
Negro. D'atra man, os ríos mas importants d'a cuenca d'a mar Caribe desembocan
en o Laco de Maracaibo: Cotatumbo, Escalante y Chamba, curtos y cabalosos.

A fauna bi ye diversa y abundant, con presencia de mamifers caracteristicos d'a
zona tropical. Venezuela ye un d'os países con mayor variedat d'especies d'aus.
Os reptils i son tamién nombrosos, y se i troba una gran variedat de peixes. En
2004 i existiban 219 especies en periglo d'extinción, entre ellas o Thripophaga
cherriei.

Venezuela ye trestallata politicament y administrativa en 23 Estatos, 1
Districto Capital, 1 Dependencias Federales (72 islas) y 1 territorio reclamato
(Guayana Esequiba).

Venezuela ye un Estato democratico y social de Dreito y de Chusticia con forma
d'Estato Federal. En 1999 con a nueva Constitución s'establioron cinco poders
publicos nacionals; o Poder executivo, lechislativo, chudicial, electoral y
ciudadán. o Poder executivo domina la estructura de gubierno nacional, o
president ye esleito ta un periodo de 6 anyadas, exerce a la vez como chefe d'o
Estato y d'o Gubierno. O Parlamento de Venezuela, dito Asambleya Nacional, ye
composato por 167 deputatos. En o Poder chudicial existe o Tribunal Supremo de
Justicia o maximo trebunal d'o país. O Poder ciudadán tien un Consejo Moral
Republicano que agrupa la Defensoria d'o Pueblo, o Menisterio Publico y a
Contraloría Cheneral d'a Republica. O Poder Electoral ye conformato por o
Consejo Nacional Electoral.

Os esportes más populars de Venezuela están o fútbol y o béisbol, atros esportes
importants son o baloncesto, voleivol, tenis, boxeo y rugby.



https://an.wikipedia.org/wiki/Turqu%C3%ADa

A Republica de Turquía (Türkiye Cumhuriyeti), u simplament Turquía (Türkiye) ye
situata entre Asia (97% d'o suyo territorio) y Europa (3% d'o suyo territorio).
A peninsula asiatica d'Anatolia entre a Mar Negra y a Mediterrania forma o
«corazón» d'o país, a resta d'o país lo forma a rechión europea de Tracia. Muga
a lo noreste con Cheorchia, a l'este con Armenia y a Republica Autonoma de
Nahicheván (Azerbaichán), a lo sudeste con Irán, a lo norte con a mar Negra, a
l'ueste con Grecia, a mar Echea y Bulgaria, y a lo sud con Iraq, Siria y a mar
Mediterrania. A deseparación entre Anatolia y Tracia ye formata por a Mar de
Marmara y os estreitos de Turquía (o Bosforo y os Dardanelos), fan de muga entre
Asia y Europa, por lo que Turquía ye considerata como transcontinental.

A causa d'a suya localización estratechica entre dos continents, a cultura de
Turquia ye una mezcla unica d'as tradicions orientals y occidentals. I
existioron diferents entidatz politicas dende l'Antigüedat. As tribus turquicas
invadioron o territorio en o sieglo XI. O Imperio Otomán principión a
estendillar-se a partir d'o sieglo XIV. En l'actualidat, Turquía ye una
republica constitucional, unitaria, democratica y secular, formata dimpués d'a
cayita d'o Imperio Otomán en a Primera Guerra Mundial. Dende allora, Turquía
s'ha integrato cada vegata más en occident y ye miembro de bellas organizacions
como lo Consello d'Europa (1949), a OTAN, (1952), a OCDE (1961), a OSCE (1973) y
o G20 (1999). Turquía principió as negociacions ta esdevenir miembro plen d'a
Unión Europea en 2005, encara que'n ha estato miembro asociato dende 1995.
Turquía ye clasificata, seguntes bellas organizacions como país desembolicato, y
como potencia rechional.

Dende a conquiesta d'o Imperio Bizantín por os turcos, a rechión fue conoixita
como Imperio Otomán. A partir d'a proclamación d'a republica, o país se conoixe
como Turquía. O nombre de Turquía, Türkiye, en turco, se divide en dos parolas:
türk, que significa "fuerte" en l'antigo turco, y que feba referencia a los
habitants de Turquía u a los miembros de belún d'os pueblos turquicos, una forma
tardana de Tu-kin, nombre dato por os chineses a los pueblos que viviban a lo
sud d'o Macizo de l'Altai d'Asia Central, posiblement dende 177 aC, y o sufixo
abstracto –iye (deribato d'o sufixo arabe –iyya, y allora asociato a lo sufixo
latín medieval, –ia en o nombre Turchía, y d'o sufixo d'o griego bizantín, –ία
en Τουρκία), que significa "propietario" u "relacionato con". A primera vegata
que s'emplega o termin Türk u Türük como autonimo estió en as inscripcions
d'Orkhon d'os göktürks de l'Asia Central, arredol d'o sieglo VIII dC. A parola
aragonesa Turquía se deriba dreitament d'o latín medieval, Turquia.

Turquía ye un estato transcontinental d'Eurasia. A Turquía asiatica, que
corresponde a la peninsula d'Anatolia, que incluye un 97% d'a superficie d'o
país, ye deseparata d'a Turquía europea por o Bosforo, o mar de Marmara y os
Dardanelos, os qualos, de forma conchunta, son o enlace maritimo entre a mar
Negra y a mar Mediterrania. A Turquía europea, que corresponde a la Tracia y a
Rumelia orientals en a peninsula balcanica, nomás representa un 3% d'a
superficie total d'o país. O territorio de Turquía tien más de 1.600 km de
longaria, d'este a ueste, y 800 km de norte a sud. A superficie de Turquía,
incluindo os lacos, ye de 783.562 km², d'os qualos nomás 23.764 km² son en
Europa. Turquía ye o 37eno país más gran d'o mundo, con una superficie parellana
a la suma d'as superficies d'o Reino Unito y de Francia.

A Turquía europea, a lo norueste, forma la Tracia Oriental, y muga con Grecia y
Bulgaria. A Turquía asiatica, Anatolia —tamien conoixita com l'Asia la Chica— ye
formata por un altiplán central con planas costeras estreitas, entre o Köroğlu y
a sierra de l'orient d'a Mar Negra a lo norte, dica os monts Tauro, a lo sud.
L'este d'o país ye más montanyoso, y ye l'orichen de diferents ríos que
s'estendillan por l'Orient Meyo, como l'Eufrates y o Tigris. Se i troban o laco
Van y o mont Ararat, a maxima altaria d'o país con 5.165 m.

O relieu variato de Turquía ye o producto de diversos movimientos terrestres
complexos que han formato a rechión a lo largo de muitos milenios y que encara
producen tierratremos y erupcions vulcanicas. O Bosforo y os Dardanelos se
formoron gracias a las fallas cheolochicas que trescruzan Turquia y que
premitioron a creyación d'a mar Negra. Bi ha una falla cheolochica que trescruza
o norte d'o país, d'ueste enta l'este (a falla nord-anatolica), que causó o
tierratremo de 1999.

As arias costeras mediterranias de Turquía tienen un clima mediterranio, con
veranos ixutos, y hibiernos humidos moderatos. As condicions son más extremas en
o interior arido. As montañas amán d'a costa impiden que as influencias
mediterranias s'estendillen enta o centro y por tanto l'altiplán de l'Anatolia
central tien un clima continental, con hibiernos más duros. A precipitación
meyana ye de 400 milimetros; con diferencias rechionals que penden de l'altaria.
As rechions más xuta son a plana de Konya y a plana de Malatya.

Turquía ye un Estato unitario que se divide administrativament en 81 provincias,
(iller, singular il) a lo frent de cadaguna d'as qualas se troba un gubernador
(vali) designato por o Gubierno central. As provincias son dividitas en
distritos (demarcacions provincials u ilçeler, singular ilçe) y comunas que
pueden establir os suyos propios impuestos y exercer atras iniciativas. A
capital provincial (por un regular dita ilçe central) leba a ormino lo nombre
d'a provincia, con as siguients excepcions: Hatay (capital: Antakya), Kocaeli
(capital: İzmit), y Sakarya (capital: Adapazarı).

D'atra man, cheograficament o país ye dividito en 7 rechions: rechión d'a Echea,
rechión d'a Mar Negra, rechión d'Anatolia Central, rechión d'Anatolia Oriental,
rechión d'o Marmara, rechión d'a Mediterrania y rechión d'o Sudeste d'Anatolia.

A mayor parte d'a población ye de luenga turca y relichión musulmana y se
considera turca. As minorías cristianas son poco importants numericament dimpués
d'as limpiezas etnicas de principios de sieglo. As minorías musulmanas s'han
asimilato muito a los turcos anatolians, de fuera d'os kurdos, que mantienen
bien a ideya d'una identidat diferent d'os turcos. En l'aria mugant con Siria bi
ha arabes. Poblacions residuals de sirians cristians encara subsisten en l'aria
de Tur Abdin. Os armenios y griegos no forman comunidatz que en Estambul.

En o sieglo XIX o Imperio Otomán se iba restrinchindo u centrando politicament
cada vegata més a lo territorio habitato por turcos. Un nacionalisto
expansionista calcato de modelos europeus como o paneslavismo u o panchermanismo
influenció bells turcos anatolians y turquicos d'o Imperio Ruso, o panturquismo,
pero os pueblos turquicos yeran tan ixemenatos y as diferencias entre ellos tan
grans que o panturquismo no podeba levar-se a la practica. D'esta traza quan o
gobierno d'os chobens turcos lebó a lo Imperio Otomán a la derrota en a I guerra
mundial, amanixió en a presona de Mustafa Kemal un nacionalismo més pragmatico
centrato en os turcos que habitaban en Anatolia y los territorios que podesen
controlar, (turcos y turquicos d'a Turquía Europea, de Trascaucasia, d'o
Kurdistán, ecetra...). A guerra de 1922-1923 tenió como resultato o
establimiento d'una republica laica y a millor definición d'o pueblo turco,
encara que o kemalismo occidentalizó as costumbres d'os turcos y atros musulmans
de Turquía, en una prebatina de modernización. Abolió o soldanato (desaparición
oficial d'o Imperio Otomán) y o califato, secularizó a vida social, atorgó
igualdat de dreitos a las mullers, introdució l'alfabeto latín y os apellitos,
limpió d'arabismos y persismos a luenga standard (turco otomán), prohibió o uso
d'o velo en as mullers y imposó a vestimenta occidental en os hombres.

En a primera metat d'o sieglo XX a presión demografica fació que muitos
asentamientos de pastors d'Anatolia central esdevenisen asentamientos fixos.
Feban servir muhachirs y rumelís pa colonizar o medio rural.

A cultura de Turquía principió una marcata transición dende a cultura islamica,
mientres o periodo otomán, dica la cultura occidental a partir d'as
transformacions empentatas por Kemal Atatürk.

A occidentalización d'os costumbres d'a población ye evident en as ciudatz como
Istambul y Ankara. A mayoría d'a población ye islamica pero moderata y se
considera europea.



https://an.wikipedia.org/wiki/Per%C3%BA

A Republica de Perú (Perú en castellán, Piruw en quechua y aymara) ye un país
situato en Sudamerica occidental, chunto a l'Ocián Pacifico. Muga a lo norte con
Ecuador y Colombia, a l'este con Brasil y Bolivia, a lo sud con Bolivia y Chile.
A suya población ye de 26.152.265 d'habitants (2005) en una superficie
d'1.285.215,6 km², con una densidat de población de 22 hab/km². A capital d'o
país ye Lima.

Cheograficament, ye un país con una orografía difícil, dominata por a cordelera
d'os Andes, que divide o país entre a cuenca hidrolochica de l'Ocián Pacifico y
a cuenca d'o río Amazonas, que desaugua en l'Ocián Atlantico.

Perú, como muitos atros países d'America Latina, ye etnicament un país variato.
Sindembargo, resulta difícil establir porcentaches exactos a grupos etnicos, ya
que a definición de raza no ye equivalent a la d'etnia, especialment en o caso
de Perú, an como parte d'o proceso de dominación espanyola, s'ha observato un
fuerte fenomeno d'asimilación muit dinamica a la cultura criollo-mestiza de
corte ocidental.



https://an.wikipedia.org/wiki/Matematicas

As matematicas (d'o griego μάθημα, máthema: sciencia, conoiximiento,
aprendizache, μαθηματικóς, mathematikós: amant d'o conoiximiento) son una
sciencia que se definen como l'estudeo d'os patrons de cantidat, estructura,
cambeo y espacio. Dende una anvista formalista, ye a investigación d'estructuras
abstractas emplegando a lochica formal como ferramienta de treballo. As
matematicas pueden considerar-se como una ixampladura d'os luengaches parlaus y
escritos, con un vocabulario y una gramatica estremadament precisos, ta
describir y estudiar as relacions fisicas y conzeptuals.

Encara que as matematicas no se consideran, por un regular, como una sciencia
natural, as estructuras especificas investigadas por os matematicos tienen
asobén o suyo orichen en as sciencias naturals, más que más en a fisica.
Manimenos, amás gran parti d'as estructuras son purament internas a las
matematicas (porque premiten una cheneralización d'atras subarias, u bella
ferramienta ta calculos comuns). Finalment, bells atros matematicos estudean as
suyas arias por razons esteticas, veyendo-las más como una mena d'arte que no
como una sciencia aplicada.



https://an.wikipedia.org/wiki/Indonesia

A Republica d'Indonesia (Republik Indonesia en indonesio ye un gran archipielago
situato entre a penisula d'o Sudeste Asiatico y Australia, entre os ocians
Indico y Pacifico. Indonesia ye integrata por 17.508 islas que se pueden agrupar
d'este a ueste en Sumatra y as islas d'a Sonda, Borneo, Celebes, as Molucas y
Nueva Guinea. Con una población estimata de 255 millons d'habitants, ye o
quatreno país mas poblato d'o mundo y o mas poblato de mayoría musulmana. A
capital ye Jakarta.

Indonesia ye un Estato tranconstinental. Tien mugas terrestres con Malaisia (a o
norte d'a isla de Borneo), con Papua Nueva Guinea (a l'este d'a isla de Nueva
Guinea) y con o Timor Oriental (a l'este d'a isla de Timor). A o norueste
d'Indonesia, a isla de Sumatra ye deseparata d'a Malaisia continental por o
estreito de Malaca; a o noreste, tien amán d'a isla de Celebes y d'as Molucas a
isla filipina de Mindanao, y a o norte de Nueva Guinea se troban os Estatos
Federatos de Micronesia; a o sudeste i tien Australia. As mugas maritimas son a
mar d'Andaman, a mar d'a China Meridional, a mar de Celebes, a mar d'as Molucas
y l'ocián Pacifico a o norte; a mar d'Arafura y a mar de Timor a o sud, y
l'ocián Indico a o sud y a l'ueste.

L'archipielago indonesio ha estato una rechión de comercio important dende o
sieglo VI, quan o Reino de Srivijava manteneba contactos comercials con a China
y a India. Os gubernadors locals gradualment adoptoron os modelos culturals,
relichiosos y politicos indios dende os primers sieglos dimpués de Cristo, y se
i desembolicoron reinos hinduistas y budistas. Posteriorment, os mercaders
musulmans i portioron o islam. As potencias europeas miroron de monopolizar o
comercio con as islas mientres a Era d'os descubrimientos. Dimpués de tres
sieglos de colonialismo neerlandés, Indonesia consiguió a suya independencia en
rematar a Segunda Guerra Mundial. A economía d'o país creixió a escape mientres
as decadas de 1980 y 1990 debito a l'abundancia de recursos naturals y o
desembolique d'os sectors manufacturero y de servicios, encara que a pobreza y a
desigualdat encara son un problema muit grieu. A crisi economica d'Asia de 1997
afectó grieument a Indonesia y produció cambeos politicos importants, como a
dimisión d'o president Suharto que heba estato en o poder por mas de trenta
anyos.

Indonesia ye integrata por diversos grupos etnicos, lingüisticos y relichiosos.
Os javaneses son o grupo etnico mas gran y o mas influyent politicament.
Indonesia ha desembolicato una identidat cultural compartita alazetata en una
luenga nacional, a diversidat etnica, o pluralismo relichioso -en que os
musulmans son mayoría- y una historia de colonialismo y a rebelión contra iste.
Con tot y con ixo, o separatismo de bells grupos ha producito confrontacions
violentas y ha afectato a la estabilidat politica y economica.

Indonesia ye integrata por 17.508 islas, d'as que 6.000 son habitatas. As islas
son situatas a o norte y a o sud d'a linia d'o equador. As mas grans son Java,
Sumatra, Kalimantan (a sección indonesia de Borneo), Nueva Guinea (compartita
con Papua Nueva Guinea), y Sulawesi. Indonèsia tien mugas terrestres politicas
con Malaisia en as islas de Borneo y Sebatik, Papua Nueva Guinea en a isla de
Nueva Guinea y Timor Oriental en a isla de Timor. A capital, Jakarta, ye en
Java, y ye a ciudat mas gran d'a nación, seguita de Surabaya, Bandung, Medan y
Semarang.

Con 1.919.440 kilometros quadratos, Indonesia ye o 16eno país mas gran d'o mundo
en superficie A suya densidat de población ye de 134 personas por kilometro
quadrato, ocupando a 79ena posición en o mundo, encara que Java, a isla mas
poblata d'o mundo, tien una densidat poblacional de 940 personas por kilometro
quadrato. Con 4.884 m, Puncak Java, en Papua, ye a tuca mas alta d'Indonesia, y
o laco Toba, en Sumatra, ye o laco mas gran con una superficie de 1.145
kilometros quadratos. Os ríos mas luengos d'o país son en Kalimantan, entre os
que se troban, o Mahakam y o Barito; ditos ríos son os enlaces de comunicación y
transporte entre os diversos asentamientos en as suyas riberas.

Por a localización d'Indonesia en os estremos d'as placas tectonicas pacifica,
eurasiatica y australiana bi ha a-saber-los vulcans y os tierratremos i son
freqüents. Indonesia tien a o menos 150 vulcans activos, encluyindo-ie o
Krakatoa y o Tambora, o dos conoixitos por as suyas devastadoras erupcions en o
sieglo XIX. A erupción d'o supervulcán de Toba, fa alto u baixo 70.000 anyos,
estió una d'as erupcions mas grans y una catastrofe global, seguntes bellas
teorias. As cenisas vulcanicas son un d'os contribuyents mas importants a la
fertilidat agricola o que fa que haiga habito historicament grans densidatz
poblacionals en Java y Bali.

Situato sobre o equador, Indonesia tien un clima tropical con dos estacions
monzonicas humeda y xuta. A precipitación anyal meyana en as tierras baixas
varía entre 1.780 a 3.175 mm, y ye de 6.100 mm en as rechions montanyosas. As
arias montanyosas, en particular a costa occidental de Sumatra, Java Oriental,
Kalimantan, Sulawesi y Papua reciben a mayor cantidat de precipitación. A
humedat ye relativament alta, con una meyana d'o 80%. As temperaturas varían
poco a lo largo de l'anyo.

Debito a la suya extensión, clima y cheografía, Indonesia ocupa a segunda
posición en biodiversidat d'o mundo; a suya flora y fauna son una combinación
entre as especies asiaticas y australianas.

Os esportes mes populars son o badminton, o fútbol, y atros esportes
tradicionals com o sepaktakraw y l'artes marcials indonesias ditas Pencak Silat.
Indonesia partecipa en os Chuegos Olimpicos de verano dende os chuegos de
Helsinki 1952, conseguindo dica Pekín 2008 un total de 25 medallas (6 d'oro, 9
d'archent y 10 de bronze).



https://an.wikipedia.org/wiki/Ciudat_d%27o_Vaticano

O Estato d'a Ciudat d'o Vaticano ye, con os suyos 0,44 km2 de superficie y a
suya población de 932 habitants, o estato menos amplo y poblato d'o mundo. Ye
situato en a ciudat italiana de Roma, con a que tien 4 km de muga. Se troba en a
zona ueste d'a ciudat, sobre a marguin dreita d'o río Tíber.

O edificio más destacato ye a Basilica de Sant Pietro. Incluye tamién, en
rechimen de extraterritorialidat, as basilicas de Sant Chuan de Letrán, Sant
Pavlo Extramuros y Santa María la Mayor, y difuera d'a ciudat, o Palacio de
Castelgandolfo. O estato ye tan chicot que nomás a Basilica de Sant Pietro ya en
ye o 7% d'a suya superficie; a basilica y a Plaza de Sant Pietro ocupan un 20%
d'o territorio, ixo li fa estar o territorio independient más urbanizato d'o
mundo.

A Ciudat d'o Vaticano alberga la Santa Seu, maxima institución d'a Ilesia
Catolica. Encara que os dos nombres «Ciudat d'o Vaticano» y «Santa Seu»
s'emplegan a sobén com si fuesen equivalents, o primero se refiere a la Ciutat y
a lo suyo territorio, mientres que o segundo se refiere a la institución que
diriche a Ilesia y que tien personalidat churidica propia (como subchecto de
Dreito internacional). Rigurosament, ye a Santa Seu, y no lo Estato d'o
Vaticano, la que mantiene relacions diplomaticas con a resta d'estatos d'o
mundo. D'atra man, o Vaticano ye qui da o soporte temporal y sobirán (sustrato
territorial) a l'actividat d'a Santa Seu.

A esencia mesma d'o Estato d'a Ciudat d'o Vaticano se basa en a doctrina y en a
lechislación d'a Ilesia Catolica, de manera que o Papa ye allora Chefe Supremo
d'a Ilesia y Chefe d'o Estato d'o Vaticano. Como en a propia Ilesia Catolica, os
centenars de millons de miembros d'ista no tienen dreito de voto u decisión
sobre a organización, o Vaticano ye l'unico estato europeu que amás de no estar
formalment una democracia, esfensa explicitament o suyo caracter de dictadura
teocratica. A esleción d'o Papa corresponde a lo Sacro Colechio Cardenalicio
(institución no esleita, os miembros d'a quala son designatos por o propio
Pontifice), reunitos en Conclau, seguntes as disposicions d'a Constitución
Apostolica Universi Dominici Gregis, promulgata por Chuan-Pavlo II o 22 de
febrero de 1996. Ista Constitución Apostolica restrinche o metodo d'esleción
eliminando a posibilidat d'aclamación y de compromís y desichindo que a mesma se
verifique por escrutinio.

O escullito se torna en Papa quan manifiesta a suya aceptación, siempre que se
tracte d'una persona que tenese ya o caracter de Bispe. En caso contrario, o
trigato ha d'estar ordenato Bispe a l'inte. En qualsiquiera d'os dos casos, o
Papa esleito adquiere dende o mesmo momento d'a suya aceptación, y ordenación si
ye o caso, a plena y suprema potestat en a Ilesia Catolica y en o Estato d'a
Ciudat d'o Vaticano.

Tampoco no existe a división de Poders propia de qualsiquier democracia: o Papa
concentra en a suya presona totz os tres poders lechislativo, executivo y
chudicial, encara que no gosa exercer-los de forma dreita en a mayoría d'os
casos. Ta asistir a lo Papa en o gubierno d'o Estato d'a Ciudat d'o Vaticano
esiste una administración dita Curia Pontificia Romana, que s'encarga d'os
asuntos ordinarios d'o gubierno eclesial y vaticano.

Os idiomas oficials son o latín y o italián. A moneda d'o país, seguntes un
alcuerdo suscrito con a Unión Europea (UE), ye l'euro. Ye o solo estato sobirán
d'o mundo que ye reconoixito por a Organización d'as Nacions Unitas y que no i
perteneixe.

A Ciudat d'o Vaticano constituye un enclau adintro d'a ciudat italiana de Roma,
con a qual tien una muga de 4 km. Se troba situata en a zona uest de Roma, en un
chicot tozar en a marguin dreita d'o río Tíber. O prencipal edificio d'o estato
ye a basilica de Sant Pietro que se troba en a plaza d'o mesmo nombre. Adintro
d'as murallas se troban atros edificios importants como el Palacio d'o Gubierno,
os Museus Vaticanos y os Chardins Vaticanos.

Os hibiernos son suaus y, encara que as temperaturas son altas mientres o día,
as nueitz son fredas. A temperatura meyana en chinero ye de 7 °C, mientres que
en chulio ye de 24 °C. I plebe poco entre mayo y setiembre. Octubre y noviembre
son os meses mas umedos.

O Vaticano no puet mantener-se gracias a l'actividat productiva d'o suyo propio
territorio, limitata a la venda d'obchectos toristicos, libres d'impuestos,
estampetas y dentratas a museus. Pero cuenta amás con os grans ingresos d'a
Ilesia Catolica en tot o mundo, provenients de: as aportacions economicas d'os
Estatos a on cuenta con alcuerdos de financiamiento (por a suya tradición
catolica u por a presión de partitos politicos afins), as donacions d'os
catolicos u d'interpresas vinclatas a els; os beneficios d'as interpresas
propiedat d'a Ilesia y d'as suyas actividatz financieras de banca y bolsa a
nivel internacional. A economía yera muit danyata en 1979, y tres anyos dimpués
se produce a caita d'un d'os bancos más ilustres de Italia, o Banco Ambrosiano,
que levaba as finanzas internacionals d'o Vaticano. Dimpués o Papa tresladó a
responsabilidat d'a economia vaticana a lo Estato, que, a partir de 1984,
s'encargarba d'as finanzas. Cinco anyos dimpués, o Papa fa una reestructuración
d'a organización economica y a economía estatal s'encargó a cinco financiers
reconoixitos internacionalment (encara que baixo lo control d'una comisión
formata por cinco cardenals).

Debito a un alcuerdo con Italia, en representación d'a Unión Europea, a moneda
vaticana ye l'euro. A ciudat tien euros con disenyo propio, que son acceptatos
en Italia y a resta de países d'a zona euro. A Ciudat d'o Vaticano no tien un
banco que pueda emitir istas monedas, por ixo tien un alcuerdo con Italia ta la
suya fabricación, que no puet estar de más d'un millón d'euros anyals.

A Ciudat d'o Vaticano emite as suyas propias estampetas postals y monedas, tien
una estación de ferrocarril y un periodico (L'Osservatore Romano), una emisora,
(Radio Vaticano) y una televisión (Centro televisivo vaticano), amás de
diferents fundacions, como Latinitas, ta o estudio d'o latín, academias y
universidatz pontificias.

A ciudat tien una gara que recorre o trachecto dende o Vaticano dica Italia.
Amás, tamién tien un helipuerto. Os servicios d'autocar dende a ciudat de Roma
son freqüents.

O Vaticano atorga a traviés d'o "rechistro de vehíclos vaticanos" una matricla a
los automóbils d'ista ciudat-estato. Os automóbils que son d'o gubierno portían
as sieglas "RVV" y os que son d'os ciudadans, "SCV".

A Guardia Suiza ye o cuerpo melitar encargato d'a seguridat d'a Ciudat d'o
Vaticano. Ye composata por bells cient soldatos (totz hombres): quatre oficials,
23 comandants intermedios, 70 alabarders, 2 tamboriners y un capellán. Son
entrenatos en procedimientos y maneyo d'armas modernas (com o fusil suizo Sig
550), encara que tamién s'amostra a maniar a espata y l'alabarda.

Seguntes os Pactos de Letrán sinyatos con o gubierno faixista italián de Benito
Mussolini, s'establió que a Policía italiana ha de cusirar, en chunto con a
Guardia Suiza y os Servivios Vaticanos de Seguridat (servicios secretos), a
Plaza de Sant Pietro.

A nacionalidat vaticana no s'obtién por naiximiento, sino por o sistema de iure
officii u concesión, a aquellas presonas que treballan ta o Vaticano. Tamién
pueden obtener a nacionalidat os conchuches (que s'anula, en caso de
deseparación) y fillos (que se anula si son treballadors, tienen más de 25 anyos
u en o caso d'as fillas si se casan) d'os treballadors vaticanos.

Seguntes as leis italianas, si una presona pierde a ciudadanía vaticana y no
tiene denguna atra ciudadanía automaticament esdevién ciudadán d'Italia.

O 31 d'aviento de 2005, yeran 558 as presonas con nacionalidat vaticana, d'as
qualas 246 teneban dople nacionalidat.

A cultura d'o Vaticano, como ye platero, se corresponde con a cultura d'a Ilesia
Catolica, encara que s'ubre tamién a l'arte d'atras culturas, y o suyo mayor
exponent son as obras d'arquitectura, como a Basilica de Sant Pietro, a Plaza de
Sant Pietro, a Capiella Sixtina y os Museus Vaticanos.

Muitos artistas y arquitectos famosos como Bramante, Michelangelo y Bernini
treballoron en importantismas obras artisticas que hue se pueden admirar en os
edificios vaticanos.

O Vaticano tien una selección de fútbol, a Selección de fútbol d'a Ciudat d'o
Vaticano, que no ye asociata ni a la NF-Board ni a la FIFA. Ista selección
s'enfrontinó a Sant Marino y Múnegu, quedando 0-0 contra os dos equipes. O
equipe ye composato por voluntarios d'a Guardia Suiza, miembros d'o Consello
Papal y por guardias d'os museus.

En febrero de 2007 sacerdotz y seminaristas d'a Ciudat d'o Vaticano y Roma
chugoron a primera «Copa Clerical». Ye o primer campionato d'equipes formatos
por clerigos, una ideya d'o Secretario d'Estato, o cardenal Tarcisio Bertone.



https://an.wikipedia.org/wiki/Arabia_Saud%C3%AD

O Reino d'Arabia Saudi (en arabe y alfabeto arabe المملكة العربية السعودية,
al-Mamlaka al-ʻArabiyya as-Saʻūdiyya) ye un país d'Asia, situato en a peninsula
Arabica. Muga con Iraq, Chordania, Kuwait, Omán, Qatar, Emiratos Arabes Unitos y
Yemen. A l'este, muga con o Golfo Persico, y a l'ueste con a mar Roya.

A suya población ye de 28.161.417 habitants en una superficie de 2.149.690 km²,
con una densidat de población d'11 hab/km². A suya capital, que ye amás a
prencipal ciudat d'o país, ye Riyadh. Atras ciudatz importants son Chidda, por a
suya población, y A Meca y Medina, que son consideratas dos ciudatz santas d'o
Islam. O país fa parte d'a ONU, d'a OPEP, y d'a Liga Arabe.

Politicament, Arabia Saudí ye una monarquía absoluta dende o momento mesmo d'a
suya independencia, estando l'actual Rei d'o país Fahd bin Abdul Aziz.

Dende os anyos 1930 o país ha conoixito un constant desembolique economico,
vinclato mas que mas a o petrolio (que se i descubrió en 1938), estando
actualment o país o primer exportador mundial d'ixe producto, y tenendo amás o
25% d'as reservas mundials de petrolio. Gracias a la suya producción de
petrolio, Arabia Saudí, un estato naixito en realidat mientres o sieglo XX, ha
consolidato una ampla influencia en Orient Meyo y en os países arabes, mas que
mas en as monarquías d'o Golfo Persico. A suya politica internacional, con una
posición muit conservadora, se relaciona con os Estatos Unitos, anque a elite
politica d'o país sía muit confesional y partidaria d'o islamismo wahabista de
radiz sunní. Antiparte, con o producto d'a venda de petrolio a l'exterior, ha
millorato notablement o nivel de vida d'os suyos ciudadans.

O nombre d'o país tien dos partes, fendo referencia primera d'ixas partes a o
nombre cheografico d'o territorio, que se troba situato en a peninsula arabica y
que ye o lugar d'orichen d'os arabes, y estando a segunda parte vinclata a la
Casa de Saud, o nombre d'a dinastía que i reina dende a suya independencia. Ye
asinas, chunto con Liechtenstein, o solo país d'o mundo en tener o suyo nombre
orichinato en o nombre d'a dinastía reinant.

En a peninsula arabiga anterior a l'Islam, o territorio no teneba so que
chicotas ciudatz de tipo mercantil, situatas en o Hichaz y en a parte
sudoccodental d'o país, en puestos amanatos a la mar Roya y a las antigas rotas
comercials maritimas que a traviés d'ixa mar y de l'Ocián Indico conectaban
l'actual India con Europa.

Mahoma, o profeta de l'Islam, naixió en a ciudat d'A Meca en 570 y en primerías
d'o sieglo VII logró a primer estructura politica común en a peninsula arabiga,
creyata sobre l'alazet d'os arabes, pero mas que mas sobre o Islam, que
esdeveniba asinas o cimento que cohesionaba a estructura politica territorial.
Dimpués d'a suya muerte (632), os suyos succesors establiron l'alazet d'un gran
imperio que s'estendillaba dende a India a l'este dica a peninsula iberica a
l'ueste, y que abracaba tot o canto sud d'a mar Mediterrania dica a muga en
Anatolia con o Imperio bizantín, fendo-se tota ista expansión en nomás que muit
poquetas decadas. Como conseqüencia d'ista expansión, encara que en yera en as
suyas oríchens, a peninsula arabiga quedó a la marguin d'o nuevo estato que se
devantó (o Califato Omeya) dende os anyos 660. Asinas, dende o sieglo X y dica
primerías d'o sieglo XX, A Meca y Medina se trobaban baixo o control d'un
gubernant local, o shariff d'a Meca, pero que por un regular no yera o
representant d'un poder politico independient sino que depeneba d'un d'os grans
imperios islamicos con seu en ciudatz como Bagdad, Caire u Istambul. Antiparte,
a mayor parte d'o territorio d'a peninsula que hue ye Arabia Saudí tornó a la
situación anterior a l'Islam, esdevenindo una atra vegata un territorio baixo o
control de quantas tribus nomadas.

En o sieglo XVI, l'Imperio otomán heba esdevenito o prencipan poder islamico,
adhibindo-ie os territorios d'as marguins d'a mar Roya y d'o golfo Persico,
aproveitando tamién ta reclamar a suya soberanía sobre os territorios interiors.
Os otomans continoron dominando o territorio mientres o siguients quatre
sieglos, encara que cal parar cuenta que o grau de control que i teneban no
estió mai constant, y que iste grau de control variaba seguntes a fuerza u a
debilidat que teneban as autoridatz centrals otomanas en cada momento historico.

A Historia moderna d'Arabia Saudí prencipia en 1744, que estió a calendata en a
quala Muhammad ibn Abd-al-Wahhab como líder relichioso (os d'a suya secta serían
conoixitos como wahabistas) y Muhammad ibn Saud como líder politico (un
capitoste de tribu en o Neched) estioron os establidors d'un estato unificato en
o centro d'a peninsula arabica, encara que teneban que luitar d'una man con
atras familias destacatas d'o territorio y d'atra man con o Imperio otomán y con
Echipto, potencias foranas con muita influencia politica y relichiosa en a
pensinsula en ixas envueltas. Ibn Saud y os suyos succesors convirtioron por a
fuerza a lo wahabismo a muitas tribus beduinas, que quedoron unitas. En l'anyo
1773 sozmetioron Riad, en l'anyo 1792 Qatar y en l'anyo 1793 a rechión de Hasa,
que yera habitata por xiitas. En l'anyo 1802 os saudís atacoron Karbala y
destruyoron los puestos santos d'os xiitas. En l'anyo 1803 conquirioron A Meca y
forachitoron a los pelegrins. Estos exitos obligoron a los otomans a intervenir
seriament. O soldán otomán ordenó d'actuar a lo pachá d'Echipto Mehmet Alí, y os
echipcios ocuporon Neyed en os anyos 1818-1824 y en 1837-1840. O estato saudí
quedó redueito a Riad y a suya redolata, y en l'anyo 1880 Riad fue preso por os
shamís de Hail, que yeran aliatos d'os otomans.

En 1902 Abdelaziz ibd Saud dimpués d'estar exellato en Kuwait conquirió a ciudat
de Riad, que dica ixe inte yera a seu d'un clan arabe rival d'os shamís. Riad
esdevenió a suya propia capital, sozmetió o Neched, forachitó a los otomans de
Hasa en 1913 y creyó colonias de ijwan, beduins sedentarizatos convertitos en
combatients d'o wahabismo. En l'anyo 1913 o Imperio Britanico y o Imperio Otomán
se repartioron as arias d'influencia en Arabia oriental. Os britanicos
consiguioron a part d'Arabia orientata enta a costa d'o Golfo d'Adén y d'a Mar
Arabiga d'o Golfo Persico dica Qatar. Neched y Hasa pasoron a estar en a esfera
otomana. En Arabia occidenal o sharif d'A Meca Hussein, o emir d'Asir Muhammad
al-Idrisi y o imán de Yemen Yahya reconoixioron l'autoridat otomana. Este
equilibrio se crebó en a Primera Guerra Mundial.

En 1915 os britanicos yeran en guerra con os otomans y permitioron que os liders
arabes se rebelasen contra os otomans pa protecher a Canal de Suez y os suyos
intreses en o Golfo Persico. Os britanicos contemploron a posibilidat de creyar
un Califato arabe. En aviento de 1915 os britanicos firmoron un alcuerde con Ibn
Saud que permitiba a los saudís de liberar-se d'a sobiranía otomana. O sharif
d'A Meca Husein fue proclamato por os britanicos rei de Hijaz.

Dimpués d'a Primera Guerra Mundial bi heba rivalidat entre a dinastía Hachemí
(de Husein) y a dinastía Saudí (de Ibn Saud). Ibn Saud se refirmó en os
militants ijwan, qui creyoron importants colonias dende 1919 que yeran
partidarias de Ibn Saud y ell reivindicaba. D'esta traza Ibn Saud se fue
estendillando por o Hichaz, y os britanicos lo permitioron como premio por a
suya colaboración con os Aliatos mientres a Primera Guerra Mundial. En l'anyo
1920 conquirió a mayor part d'o territorio atribuito a lo emir de Kuwait en
1913. En l'anyo 1921 s'anexionó o emirato d'os shamís y o norte d'Arabia. Os
ijwan penetraban en Irak y Transchordania y esto obligó a la Royal Air Force a
forachitar-los en 1922. Os britanicos preboron de mediar entre os saudís y as
atras dinastías, y Ibn Saud acceptó as mugas con Irak y Kuwait. Hussein no
querió negociar con os saudís.

O 4 de marzo de 1924 os turcos abolioron o califato, Hussein se proclamó Califa
y os britanicos li retiroron o refirme. Ibn Saud enampló suyos dominios por tot
o Neched en una expansión contina dica 1926. Entre agosto de 1924 y aviento de
1925 Ibn Saud conquirió Hichaz. En chinero de l'anyo 1929 Abdelaziz ibd Saud se
proclamó rei de Hichaz y soldán de Neched, territorios que fuoron unificatos ta
establir l'actual Arabia Saudí en 1932.

Dende que en 1938 se i descubrió petrolio, Arabia Saudí estió centro de
l'atención por ixe recurso, esdevenito un recurso de gran magnitut, fendo
posible a consolidación d'o reino y d'a fegura d'o mesmo monarca y tamién
atorgando os recursos economicos t'amillorar o nivel de vida d'a población mesmo
que ta enamplar a suya influencia politica en o exterior d'o país. A tamas
d'ixo, o 25 de marzo de 1975 fue asasinato o rei Faisal ibn Abdelaziz (u Faisal
II d'Arabia Saudí), encara que estió asasinato por uno d'os suyos sobrins. Dende
o descubrimiento d'o petrolio, Arabia Saudí chira en torno de tres prencipios
fundamentals: o salafismo como fuent inspiradora, o petrolio cmo furnidor de
fondos y l'alianza con os Estatos Unitos como meyo de potenciar l'acción
exterior d'o país, amplament conservadora, protectora d'as monarquías d'a
redolada y activa en a oposición a o xiismo radical.

Quan en 1979 cayó a monarquía en Irán, Arabia Saudí se transformó no nomás que
en o prencipal suministrador de petrolio a los Estatos Unitos y a atros países
d'a Unión Europea sino que tamién l'aliato estratechico d'os occidentals ta
controlar o Golfo Persico.

En 1991 o país, firme aliato d'os Estatos Unitos en Orient Meyo, fació parte d'a
coalición internacional liderata por os estatounitenses mientres a Guerra d'o
Golfo contra Iraq, que heba invadito Kuwait, una atra monarquía en a redolada
con a quala os saudís teneban amplos vinclos politicos y economicos. Ta
organizar l'ataque contra Iraq, os estatounitenses disponioron de facilidatz
atorgatas por o Gubierno saudí en forma de bases melitars en territorio saudí,
encara que ixo crebaba con a ideya estendillata por os saudís d'estar os líders
d'a causa relichiosa islamica en o mundo. Tamién colaboró con tropas y material,
aportando alto y baixo 120.000 melitars, 21 vaixiellos, 145 avions, 550 tanques,
etc. Dende ixe inte, os estatounitenses mantienen una chicota presencia melitar
en o país, ta controlar as suyas linias de cmunicación en Irak.

A institución central de gubierno d'Arabia Saudí ye a monarquía saudita. A Lei
Basica de Gubierno, adoptata en 1992 declara que Arabia Saudí ye una monarquía
gubernata por os fillos y nietos d'o primer rei, Abd-al-Aziz ibn Saüd. Tamién
afirma que l'Alcorán ye a Constitución d'o país, que se riche en base a la xaria
(lei islamica). D'alcuerdo con o Endice de Democracia de The Economist, o
gubierno d'Arabia Saudí ye o sieteno rechimen mas autoritario d'entre os 167
países evaluatos.

No se reconeixen os partitos politicos u as eleccions nacionals, fueras d'as
eleccions locals que se celebroron en l'anyo 2005, quan a participación yera
reservata ta os ciudadans barons. Os poders d'o rei son teoricament limitatos
aintro d'os limites d'a lei islamica y d'atras tradicions sauditas. Tamién ha de
mantener un consenso entre a familia reyal saudita, os líders relichiosos
(Ulemas), y atros elementos importants en a sociedat saudita. O gubierno saudita
aduya a estendillar o islam a traviés d'a financiación d'a construcción de
mezquitas y madrasas (escuelas alcoranicas) en tot o mundo. Os prencipals
miembros d'a familia reyal trigan a o rei entre ells mesmos, con l'aprobación
posterior d'os ulemas.

Os reis sauditas han venito desembolicando un gubierno central. Dende 1953, o
Consello de Menistros, nombrato por o rei, l'ha asesorato en a formulación d'a
politica cheneral y diriche as actividatz d'a creixient burocracia. Iste
consello ye composato por un Primer Menistro y vente menistros.

A lechislación proviene d'a resolución d'o Consello de Menistros, ratificata por
Reyal Decreto, y ha d'estar compatible con a xaria. Os 150 miembros de
l'Asambleya Consultiva, nombratos por o Rei, han limitato os poders
lechislativos. A chusticia s'administra d'alcuerdo con a xaria por meyo d'un
sistema de tribunals relichiosos; os chueces son nombratos por o rei con a
recomendación d'o Consello Chudicial Supremo, composato por dotze churistas
d'alto ran. A independencia d'o poder chudicial ye protechita por lei. O rei
actua como o mas alto tribunal d'apelación y tien a facultat d'indulto.

Arabia Saudí ye dividita en 13 provincias (en arabe منطقة u mintaqa, en plural
manateq):

O reino ocupa alto u baixo o 80% d'a superficie d'a peninsula d'Arabia,
trobando-se entre as latitutz 16º y 33º N, y as lonchitutz 34º y 56º E. En
l'anyo 2000, Arabia Saudí y Yemen sinyoron un alcuerdo ta fixar as mugas entre
ells que yeran en disputa. Una parti important d'as mugas d'o sud d'o país con
os Emiratos Arabes Unitos y Omán no se troban bien definitas, asinas que a
grandaria exacta d'Arabia Saudí ye desconoixita. O gubierno saudí estima que a
superficie ye de 2.217.949 km². Atras fuents sinyalan que puet variar entre os
1.960.582 km² y os 2.240.000 km². Por un regular se gosa listar como o 14eno
estato mas gran d'o mundo.

O disierto d'Arabia y as arias semideserticas y de matullos asociatas dominan a
cheografía d'Arabia Saudí - se veiga a fotografía de satelite a la dreita -
formando, de feito, u conchunto de disiertos. Entre ells se troba l'aria
cubierta d'arena mas gran d'o mundo, o Rub' al Khali (literalment “Sector
vueito”), que domina a parti d'o sud d'o país y que cubre mas de 647.500 km². A
suya altaria varía dende os 800 metros amán d'a muga con Yemen dica quasi o ran
d'a mar en o Golfo Persico. Una chicota aria arenosa d'alto u baixo 57.000 km²,
dita Al-Nafūd, se troba en a parti norcentral d'o país. Un gran arco d'arena,
l'Al Dahna, de quasi 1,450 km de longaria, encara que en bells puestos con una
amplaria de nomás 50 km, une Al-Nafūd con Rubʿ al-Khali. Virtualment no existen
ríos u lacos permanents en o país, encara que bi ha a-saber-los uadis. A tierra
ye por un regular pobre y bi ha grans arias que se troban de tot cubiertas por
piedras. As poquetas arias fértils se pueden trobar en depositos aluvials en os
uadis, arrius, u oasis.

A prencipal caracteristica topografica ye a meseta central que puya a escape
dende a mar roya ta descender dimpués gradualment enta o Neched y o Golfo
Persico. L'altaria d'a meseta ye d'alto u baixo 1.370 metros en a parti
occidental y de bells 760 metres en l'este. Como a pendient d'a meseta baixa
enta o Golfo Persico, bi ha a-saber-las saladas (sabkhahs) y paúls. En o norte,
as tierras altas occidentals tienen altarias de dica 1.500 metros sobre o ran
d'a mar, baixando amoniquet enta os 1.200 metros en a redolada de Medina y
puyando enta os 3.000 metros en a zona sudeste. En a costa d'a Mar Roya, a
estreita plana costera, conoixita como o Tihamah no existe quasi en a zona norte
y s'enampla en baixando ta o sud. Bi ha cortatos a o largo de toda a costa d'a
mar Roya fueras d'una chicota zona a o norueste d'A Meca. A provincia
sudoccidenta d'Asir ye montanyosa, y astí se troba o Mont Sawda, que ye
considerato por un regular o punto mas alto d'o país. A suya altaria s'estima
que ye entre os 3.133 y os 3.207 metros.

Fueras d'a zona sudoccidental d'a provincia d'Asir, Arabia Saudí tien un clima
desertico con temperaturas estremadament altas de día y una important baixata
d'as temperaturas de nueitz. A temperatura meyana de verano ye alto u baixo de
45 °C, encara que se puede plegar a os 54 °C de maxima. D'hibierno a temperatura
no gosa cayer por debaixo d'os 0 °C. En primavera y agüerro fa calor, estando as
temperaturas meyas de 29 °C alto u baixo. As precipitacions anyals son
poquismas. A rechión d'Asir ye diferent, debito a la influencia d'os monzons de
l'ocián Indico, que apareixen por un regular entre octubre y marzo. Bi ha una
meya de 300 milimetros cubicos de plevia en iste periodo, lo que fa un 60% d'a
precipitación anyal total.

Entre a fauna tipica s'incluyen os lupos, hienas, mongoos, babuins, llebres,
ratas d'arena, y cherbos. Os animals mayors comos gacelas, oryx, y leopardos
yeran relativament numerosos dica os anyos 1950, quan a cazata dende vehíclos de
motor redució a suya población dica quasi extinguir-los. Entre as aus s'incluyen
os falcons (que se prenen y entrenan ta cazar), alicas, vueitres u bulbuls. Bi
ha quantas especies de serpients, muitas d'ellas verenosas, y numerosos tipos de
fardachos. A vida marina ye prou rica en o Golfo Persico. Entre os animals
domesticos mas habituals s'incluyen camelos, uellas, crabas, monos, y gallinas.
Reflectando as condicions deserticas d'o país, a flora d'Arabia Saudí ye formata
prencipalment por chicotz matullos que amenistan poca augua. Bi ha unas pocas
arias con hierba y árbols en o sud d'Asir. A palmera datilera (Phoenix
dactylifera) se troba prou estendillata.

Arabia Saudita tien una economia basata mas que mas en o petrolio y o gubierno
mantiene un fuerte control sobre as prencipals actividatz economicas d'o país.
As reservas de petrolio en l'anyo 2003 plegan a cifras de 260 mil milions de
barrils, ye decir o 24% d'as reservas mundials. Ye o primer exportador de
petrolio y o líder en o cartel d'a OPEP. O sector petrolero representa o 75%
d'os ingresos presupuestarios ta o país, o 40% d'o suyo PNB y o 90% d'os suyos
ingresos por exportacions. Debito a o petrolio, parti d'a costa y d'o territorio
d'o país son seriament contaminatos.

Alto u baixo o 40% d'o PNB proviene d'o sector privato. Arabia Saudí tenió un
papel preponderant en os esfuerzos d'a OPEP en 1999 por aumenta os pres d'o
petrolio, reducindo a suya producción. En l'anyo 2005, y debito a o incremento
d'a demanda d'o petrolio os ingresos por iste concepto aumentoron
substancialment estimando-se en un superavit presupuestario de mas de 28 mil
millons de dólars estatounitenses.

A mayoría d'os habitants d'Arabia Saudí son, etnicament parlando, arabes, tanto
autoctonos como de fuera d'o país. Entre os pueblos arabes con cierta
idiosincrasia tenemos os awazim de l'este, os benighafir d'a val homonima, os
hutaim y os shammar de Neched y os rwala. Os habitants d'Asir, Nayrán y Yizán
son afins a los yemenís.

Os datos demograficos sobre as diferents comunidatz presents se mantienen en
secreto u son secretas u dificils de quantificar. Muitos arabes de países vecins
son treballadors d'o reino, y podrían estar una quarta part d'a población y
entre ellos os més numerosos serían os yemenís. Tamién bi ha una important
presencia de palestins.

Bi ha habitants naixitos d'Arabia Saudí d'orichen etnico mixto que descienden de
turcos, iranís, indonesios, indios, africans, entre atros; a mayoría immigroron
como pelegrins y residen en a rechión d'Hichaz a o costato d'a costa d'a mar
Roya.

Bi ha un numero significativo d'expatriatos asiaticos, mas que mas d'a India,
Pakistán, Bangladesh, Indonesia y Filipinas. Bi ha menos de 100.000 occidentals
en o país.

En Arabia Saudí, i trobamos os dos puestos mas sagratos d'o islam, concretament
en as ciudatz d'a Meca y de Medina. Cinco vegatas a o día, os musulmans son
gritatos dende os minaretz d'as mezquitas a rezar. O cabo de semana lo
constituyen o chueves y o viernes. A relichión musulmana (monoteísta) afirma
tener as mesmas radices que o chudaísmo y o cristianismo; manimenos, a practica
d'o cristianismo, a presencia d'ilesias y a posesión de materials relichiosos
cristians ye vedata de tot. A os chodigos etnicos se les permite vivir en o
país, con a condición previa de que sían musulmans practicants y parlen arabe.
L'Alcorán ye a constitución d'Arabia Saudí y a xaria ye a base d'o suyo sistema
legal y denguna atra relichión no se puet practicar en o país.

O islam prohibe o consumo de tocín y d'alcohol y ista lei s'aplica estrictament
en tot o país.

Existe una institución en o país conoixita como mutawa u policía relichiosa,
tamién conoixita como a Policía ta a Promoción d'a Virtut y Prevención d'o
Vicio. Tien 3.500 oficials y mils de voluntarios, y a suya faina consiste en fer
cumplir a lei islamica. Tienen o poder d'arrestar a qualsiquier hombre u muller
que se troben reunitos publicament sin que sían familia y tamién tienen o poder
de prohibir y encautar productos, como podrían estar chuegos, cd's de musica
occidental, cintas y atros productos que no se consideren compatibles con as
leis d'a xaria.

Mientres o mes de chunio d'o ramadán, tanto musulmans como chents d'atras
relichions residents en o país han de seguir l'ayuno prescrito por as leis
relichiosas. Fumar, minchar u beber en publico mientres iste mes ye penato con
garchola ta os sauditas, u con a expulsión immediata d'o país ta os foranos.

Bells millons de fidels musulmans acuden cada anyo en peregrinación u Al-Hach a
la Meca y a os puestos santos d'o islam d'os arredols, que se realiza en unas
calendatas especificas d'o calandario musulmán; u bien o pelegrinache menor u
umra que se puet fer qualsiquier momento de l'anyo.

A demografía relichiosa exacta d'o país ye dificil de calcular, ya que o
gubierno informa que o 100% d'os ciudadans son musulmans. Os musulmans xiitas
serían menos d'o 10 % d'a población y se concentran en Hasa.

O fútbol ye o esporte mes popular y practicato d'Arabia Saudí, estando-ne o suyo
organismo rector a Federación de Fútbol d'Arabia Saudí y a suya competición mes
important ye a Saudí Premier League. Os suyos equipes partecipan en as
competicions internacionals organizatas por a Confederación d'Asia de Fútbol
(Asian Footbal Confederation).

Anque a partecipación en os Chuegos Olimpicos no habría d'estar influitos por a
relichión, as mullers no pueden partecipar en os Chuegos Olimpicos, por
motivacions de tipo relichioso en a interpretación d'o Islam que se fa en o
país. Arabia partecipa dende os Chuegos de Múnich 1972. Arabia bi ha ganato dos
medallas en os Chuegos Olimpicos: una d'archent de Hadi Soua'an Al-Somaily en
atletismo, en a preba de 400 m lisos, y atra de bronze en hipica de Khaled
Al-Eid.

En l'anyo 1992 se precipió organizar a Copa Rey Fahd, a on chugaban os campions
continentals y o campión d'o mundo de fútbol, cada dos anyos. Dimpués de l'anyo
1997 a Copa cambeya o suyo nombre a Copa Confederacions y Arabia deixa d'estar a
seu permanent. Dende l'anyo 2005 s'organiza cada quatre anyos estando a suya seu
o mesmo país que organiza a Copa Mundial de Fútbol l'anyo siguient.



https://an.wikipedia.org/wiki/Nicheria

A Republica Federal de Nicheria ye un país y estato que se troba situato en
l'ueste d'Africa. Nicheria ye o país más poblato d'o continent africano. Muga a
l'ueste con Benín, Chad y con Camerún a l'este, Nícher a lo norte y o golfo de
Guinea a lo sud. As prencipals ciudatz encluyen a la capital Abuja, l'anterior
capital Lagos (que n'estió dica 1991), Abeokuta, Ibadan, Port Harcourt, Enugu,
Kano, Kaduna, Jos, y a Ciudat Beni. A suya población ye de 174.152 habitants
(2005) en una superficie de 923.768 km², con una densidat de población de 147
hab/km².

Ye un país independient dende l'1 d'octubre de 1960, estando d'antis mas una
colonia que feba parte d'o Imperio britanico. Dende a suya independencia,
politicament Nicheria ye una republica federal, estando l'actual president d'o
país Goodluck Jonathan.

Encara que ye prou luent, as primeras civilizacions conoixitas de l'actual
Nicheria teneban influencias d'as civilizacions d'a val d'o río Nilo, mas que
mas de l'Antigo Echipto. Os hausas y yorubas i plegoron dimpués, creyando
succesivos reinos dica que i plegoron os portugueses, adedicatos a o comercio
d'esclavos con destín enta Brasil y as colonias espanyolas d'America. Dende
zaguerías d'o sieglo XVIII prencipió a expansión britanica por o golfo de
Nicheria, rematando por dominar de raso o territorio dica la suya independencia.
Dende alavez, o escaicimiento historico mas destacato estió a Guerra de Biafra
en zaguerías d'os anyos 1960. Encara que formalment ye un país democratico con
sufrachio universal, os observadors foranos constatan fraudes masius en os
succesivos procesos electorals. Fa parte d'as Nacions Unitas, d'a Commonwealth,
d'a OPEP y d'a Unión Africana.

En ixa zaguera guerra uno d'o elementos destactos estió o petrolio, que se bi
heba descubierto en primerías d'os anyos 1960, poco dimpués d'a indepedencia de
Nicheria, y que hue ye uno d'os suyos principals productos d'exportación, chunto
con o gas natural. Tamién se i troba una chicota industria petroquimica, mas que
mas vinclata a o petrolio. Antiparte, l'agricultura y a ganadería, que d'antis
mas yeran as prencipals actividatz economicas, actualment no son prous ta cubrir
a demanda interna d'o país, que ye importador d'alimentos. Antiparte, a tamas
d'os ingresos d'o petrolio, Nicheria ye un país prou pobre, mas que mas por a
suya situación endemica de corrupción.

A civilización nok estió a civilización dominant en a redolada de l'actual
Nicheria dende o sieglo VI aC dica o sieglo III, ixeminando-se dimpués enta as
redoladas d'Ife y d'o reino de Benin. Dende o sieglo VII dica o sieglo XI
plegoron en o territorio os hausas, asentando-sen en o norte d'o país, y tamién
os yorubas, que s'instaloron en o sudueste.

O imperio Kanem (dica o sieglo XIV) y dimpués o reino Kanem-Bornu (que plegó
enta o suyo maximo poderío o sieglo XVI) amán d'o laco Chad dominoron o norte de
Nicheria mientres mas de 600 anyadas, prosperando gracias a la suya posición
cheografica como puesto de contacto en o comercio norte-sud entre os berbers
d'Africa d'o norte y os pueblos d'as selvas tropicals. En primerías d'o sieglo
XIX, Usman dan Fodio unificó a mayor parti d'as rechions d'o norte d'o país
metendo-las baixo o control d'un imperio islamico con capital en Sokoto.

O reino d'Oyo a o sudueste y o reino de Benin a u sudeste establioron sistemas
politicos complexos mientres os sieglos XV, XVI y XVII. As redoladas d'Ife y
Benin son tamién conoixitas por as suyas obras d'arte africán en vori, matiera,
bronze y cobre. En 1486 plegoron os portugueses, establindo os suyos primers
contactos con o reino de Benin.

En 1553 os angleses, en o marco d'as suyas luitas con Felipe II d'Espanya,
destruyoron os reinos vasallos d'os portugueses (Portugal en ixas envueltas feba
parte d'os reinos de Felipe II d'Espanya), y dende o sieglo XVII dica o sieglo
XIX os mercaders europeus establioron chicotas factorías comercials en os
puertos d'o golfo de Guinea por o floreixent comercio d'esclavos con destín en
America. Mentres o sieglo XIX cambeó progresivament o chenero d'ixe comercio,
prenendo importancia a exportación de materias primas en cuentas d'o trafico de
sers humans.

A situación continando estando pareixita dica que o Gubierno d'o Reino Unito
atorgó poders a la Royal Niger Company (Companyía Reyal de Nícher), que alazetó
a expansión d'o poder colonial d'o Imperio Britanico por o territorio. En 1900
os britanicos establioron quantos protectoratos estendillatos por tot o
territorio, y en 1914 o territorio de l'actual Nicheria esdevenió formalment una
colonia britanica. Dimpués de rematar a Segunda Guerra Mundial prenió fuerza o
nacionalismo y as presions en favor d'a independencia de Nicheria. En
conseqüencia, o Gubierno britanico alcordó en 1951 a concesión d'un Gubierno
nicherián representativo, y dimpués d'una Constitución de traza federal en 1958.

Nicheria plegó en a suya independencia plena l'1 d'octubre de 1960, dividendo-se
o país en tres rechions federals que poseyeban una ampla autonomía interna. En
1963 s'aprebó a primera Constitución de Nicheria, que proclamaba a o país como
una republica, encara que fendo parte d'a Commonwealth y que estió vichent dica
o golpe d'Estato de 1966.

O 15 de chinero de 1966 se produció un golpe d'estato organizato por melitars de
cuchas, que portó en a presidencia d'o país a o cheneral Johnson Aguiyi-Ironsi,
un ibo, en derrocando a o yoruba conservador Abubakar Tafawa Balewa, que heba
estato o ganador d'as eleccions de 1965. Sindembargo, Aguiyi-Ironsi fue
asasinato poco dimpués en un nuevo golpe d'estato, que cambeyó de raso o
panorama politico d'o país en sustituir os tres estatos orichinarios por dotze,
en refirmando amás os poders centrals estatals frent d'os poders d'os estatos.
Amás, prencipioron represalias d'os yorobas musulmans sobre os ibos cristians,
que portoron a istos, mayoritarios en a rechión de Biafra, situata a o sudueste
d'o país, a proclamar a suya independencia en 1967, independencia que no fue
reconeixita por o Gubierno nicherián, prencipiando asinas a dita Guerra de
Biafra, en a que o Gubierno central recebió l'aduya d'una man d'o Reino Unito,
l'antiga potencia colonial, y d'atra mas d'a Unión Sovietica.

Dimpués d'una sangrienta luita con muitismos actos de violencia contra la
población civil iba, fambres y epidemias, con acusacions cheneralizatas de
chenocidio divulgatas por parti d'os meyos de comunicación occidentals, os
independentistas biafrenyos fuoron redotatos, fendo-se a suya rendición o 12 de
chinero de 1970, tornando asinas Biafra a fer de nuevo parti de Nicheria. Biafra
fue repartita entre quantos d'os nuevos estatos de Nicheria, ta fer desaparixer
o naixent nacionalismo biafrenyo. De feito, as leis posteriors de Nicheria
prohiben a fundación de garra partito politico de tipo etnico u tribal, encara
que mai no s'han aplicato. Odumegwu Emeka Ojukwu, qui estió o comandant melitar
biafrenyo mientres a guerra, marchó enta o exilio, ta no tornar en o país dica
1982 y estar candidato presidencial en as eleccions de 2003, continando con a
denuncia d'as condicions en que viven os ibos.

A posterior historia de Nicheria ye una succesión de golpes d'estato organizatos
u protagonizatos por os melitars: un golpe incruento en 1975 portó a o Gubierno
a Murtala Ramat Mohammed, qui prometeba retornar en un sistema democratico en o
país. Sindembargo, l'asasinoron en un golpe d'estato abortato, succedindo-lo
Olusegun Obasanjo. S'aprebó una nueva Constitución en 1977 con unas eleccions
democraticas en 1979, eleccions que ganó Shehu Shagari.

Pero en 1983 un nuevo golpe d'estato mlitar tornó a os melitars o poder,
anulando-se o resultato d'as eleccions de 1993 en no cuacar-lis a os melitars y
decidindo que o nuevo president fuese Sani Abacha dica la suya muerte en 1998,
quan lo succedió Abdulsalami Abubakar, qui restablió a Constitución de 1977 y
convocó unas eleccions que ganó Olusegun Obasanjo.

Con Olusegun Obasanjo prencipió un periodo d'estabilidat democratica en
Nicheria. En 2007 ganó as eleccions Umaru Yar'Adua, qui morió o 5 de mayo de
2010 succedindo-lo dende o 6 de mayo Goodluck Ebele Jonathan, l'actual president
d'o país.

Nicheria se divide en trenta y seis estatos y un Territorio d'a Capital Federal,
que a la vegada se subdividen en 774 Arias de Gubierno Local (en anglés Local
Government Areas u LGAs). A cantidat d'estatos, d'os que nomás bi heba tres quan
o país s'independizó, reflecta a tumultuosa historia d'o país y as dificultatz
de manullar una entidat nacional tan heterochenea en totz os rans de gubierno.

Nicheria tien seis ciudatz con una población de mas d'1 millon d'habitants
(dende a mas gran enta a mas chicota: Lagos, Kano, Ibadan, Kaduna, Port
Harcourt, y Benin City). Lagos ye a ciudat mas gran de l'Africa subsahariana,
con una población de mas de 8 millons d'habitants nomás en a suya aria urbana. A
población d'as ciudatz de Nicheria con mas d'un millón d'habitants incluye a
Lagos (7.937.932), Kano (3.848.885), Ibadan (3.078.400), Kaduna (1.652.844),
Port Harcourt (1.320.214), Benin City (1.051.600), Maiduguri (1.044.497) y Zaria
(1.018.827), encara que istas zifras gosan variar seguntes as fuents en
Nicheria.

Nicheria se troba a l'ueste d'Africa en o Golfo de Guinea y tien una superficie
total de 923.768 km², lo que lo convierte en o trenteno-segundo país mas gran
d'o mundo (dimpués de Tanzania). Ye comparable en grandaria a Venezuela y alto u
baixo o doble de California. Comparte uns 4.047 kilometros de muga, 773 con
Benín, 1.497 con Nícher, 87 con Chad, 1.690 con Camerún y tien una costa d'alto
u baixo 853 km.

Nicheria tien un clima calido con escasa amplitut termica anyal. En a francha
costera se troban selvas pluvials con precipitacions intensas que oscilan entre
os 2.000 y os 4.000 mm anyals; l'atmosfera ye muit humida. Enta o interior as
precipitacions van disminuindo (Kaduma, 1.227 mm). En o estremo norte, as
plevias no gosan brincar d'os 600–700 mm (Katsina, 710 mm).

Os biomas predominants en Nicheria son a sabana en o norte y o centro d'o país,
y a selva umbrofila en o sud.

Seguntes a WWF, as prencipals ecorrechions de sabana de Nicheria son a sabana
sudanesa occidental, a o norte, y o mosaico de selva y sabana de Guinea, en o
centro d'o país. O estremo nordeste ye ocupato por a sabana d'acacias d'o Sahel
y, en a marguin d'o laco Chad, a sabana inundata; a ista zaguera ecorrechión i
perteneixe a zona humida de Hadejia-Nguru, en o forcallo d'os ríos Hadejia y
Jama'are, en o centro-norte d'o país. En o macizo de Mandara, en a muga con
Camerún, se i troba o mosaico d'o macizo de Mandara.

As selvas d'o sud de Nicheria se clasifican, d'este enta ueste, en a selva d'a
sierra de Camerún, en a sierra de Camerún, en a muga con iste país; selva
costera d'o Cross-Sanaga y Bioko, entre o Cross y a muga con Camerún; selva de
transición d'o Cross-Nícher, entre os ríos Cross y o Nícher; selva paulenca d'o
delta d'o Nícher, y selva de tierras baixas de Nicheria, entre o río Nícher y a
muga con Benín.

A mayor parti d'a costa de Nicheria s'enquadra adintro d'o manglar de l'Africa
central, y a diversidat ecolochica d'o país se completa con os praus de montanya
d'o mosaico de selva y partis d'a meseta de Jos.

Dende que en os anyos 60 se descubrió petrolio, a economía de Nicheria paso
d'estar agricola y ganadera, a industrial.

Con 15.600 millons de barrils en reservas de crudo y mas de 3 millons de m³ de
gas natural, ye un d'os países africans que mas s'han desembolicato. Manimenos,
a fuerte dependencia d'o petrolio y que iste se trobe en mans d'interpresas
foranas, fa que existan grieus desigualdatz socials: mientres a mayoría d'os
nicherians vive con menos d'un dólar a o día, existen grans fortunas creyatas
con os diners d'o petrolio. A balanza de pagos nicheriana ye positiva gracias a
la exportación de crudo que se conduce a traviés de gasoductos y olioductos
dende o interior dica os puertos de l'ocián Atlantico. Destaca tamién a
industria petroquimica, d'automobils y as refinerias. Respective a la resta de
l'actividat productiva, nomás tien bella importancia o cacau, a o que se destina
o 50% d'a tierra cultivable y que va dirichito de tot a la exportación.
L'agricultura y a ganaderia ocupan a o 50% d'a población pero nomás sirve ta
proveer a la propia demanda interna.

Dende 2008 o gubierno da muestras de voluntat d'implementar as reformas
economicas sucheritas por o Fundo Monetario Internacional, tals como modernizar
o sistema bancario, reducir a inflación controlando as demandas salarials, y
resolver as disputas rechionals por o control d'as ganancias d'a industria d'o
petrolio.

Nicheria ye o país mas poblato d'Africa y conta con alto u baixo una cinquena
parti d'a población d'o continent. Encara que menos d'o 25% d'os nicherians
viven en asentamientos urbans, como minimo bi ha 24 ciudatz con una población
mas gran a 100.000 habitants. A variedat de costumbres, idiomas y tradicions
provenients d'os 250 grupos etnicos que coexisten en Nicheria, le dan a o país
una gran diversidat. O grupo etnico dominant en a rechión norte son os
hausa-fulani, d'os que una gran mayoria son musulmans. Atros grupos etnicos
importants d'ista zona son os nupe, os tiv, y os kanuri.

A etnia yoruba predomina en o sud. Mas d'a metat d'os yorubas son cristians y
quasi un quatreno, musulmans. A resta, mayoritariament, siguen creyencias
tradicionals. O grupo predominantment cristián igbo ye o grupo etnico mas gran
d'o sudeste. A mayoría son catolicos romans, encara que os anglicans,
pentecostals y atras denominacions evanchelicas tamién tienen importancia.

As comunidatz efik, ibibio, annang, y ijaw (os quatre grupos etnicos mas grans
d'o país) tamién conforman un segmento substancial d'a población de l'aria.
Personas con diferents idiomas, por un regular se comunican en anglés, encara
que o conoiximiento de dos u mas idiomas nicherians ye común. Os idiomas mas
difusos son o hausa, o yoruba y o igbo. En os zaguers anyos s'han dato
esporadicos choques entre grupos cristians y musulmans, mas que mas en o norte
d'o país, a on i habió presión ta introducir a lei islamica (a xaria).

Encara que Nicheria conta con una zifra d'emigrants relativament baixa, mils de
personas deixan o país cada anyo, tenendo como destín prencipal a Unión Europea.

Un tema que s'ha complicato por o caos politico ha estato o programa d'a
Organización Mundial d'a Salut ta erradicar a poliomielitis d'a planeta. O norte
de Nicheria estió a localización d'a metat de totz os casos de poliomielitis
rechistratos en anyo 2003, pero os clerigos musulmans han protestato
repetidament contra a vacuna como un esfuerzo por parti d'os occidentals
d'esterilizar a las ninas musulmanas. O programa nacional de vacunación fue
suspendito en quantos estatos en agosto de 2003, y a malautía quasi se
quintuplicó (119 casos en o primer quatreno de l'anyo 2004 contra 24 casos en
2003). En mayo de 2004, se reportó que a poliomielitis s'heba propagato dende
ista zona a muitas atras nacions africanas, que previament heban estato
declaratas libres d'ista malautía. O 18 de mayo, o estato de Kano acceptó
reprener os programas de vacunación fendo servir vacunas creyatas en Indonesia.

En l'anyo 2007 Nicheria contaba con una población de 135.000.000 habitants. A
meya de fillos por muller ye de 5,45 una d'as tasas mas altas d'Africa, o que ye
prebocando un creiximiento poblacional nunca visto en a historia d'o país: se
calcula que a l'anyo 2050 iste país tendrá 258.100.000 d'habitants.

Nicheria ye un país con una gran variedat de relichions, con tendencia a variar
rechionalment. Ista situación accentua as diferencias rechionals y etnicas y ha
estato vista con freqüencia como una fuent de conflicto sectario entre a
población. As relichions con mas presencia en Nicheria son o islam y o
cristianismo, y bells poquetz seguidors d'as relichions indichenas. Os
conflictos actualment s'han incrementato, ocasionando diversas muertes.

En base a una enqüesta d'o 2003, o 50,5% yeran musulmans, o 48,2% yeran
cristians (15% protestants, o 13,7% catolicos, y o 19,6% d'atros cristians), y
os seguidors d'atras relichions yeran un 1,4%. O norte ye predominantment
musulmán, bi ha un gran numero de musulmans y cristians en a francha intermedia,
encluyindo o Territorio d'a Capital Federal. A o sudueste, os cristians y os
musulmans tienen una presencia parellana, as rechions d'o sud son
predominantment cristianas, a l'este, os catolicos, anglicans, y metodistas i
son mayoría, con pocos creyents tradicionals, mientres que a rechión d'o delta
d'o Nícher ye de mayoría cristiana.

A mayoría d'os musulmans de Nicheria son sunnitas (95%), pero con un
significativo numero de xiitas. Bells estatos d'o norte han encorporato a lei
islamica en os suyos ordenamientos churidicos, antis seculars, creyando cierta
controversia. O estato de Kano ha mirato d'encorporar a xaria en a suya
Constitución.

Os cristians nicherians son dividitos uniformement entre catolicos y
protestants. Liderando as ilesias nicherianes, se troban a Ilesia de Nicheria,
d'a branca anglicana, y a d'a Convención Baptista de Nicheria. L'aria de Yoruba
contiene una alta presencia anglicana, mientres que l'aria d'Igboland ye
predominantment catolica.

Atros grupos minoritarios relichiosos y esprituals en Nicheria son o hinduismo,
o chudaísmo, o bahaísmo, y o chrislam (una fe sincretica que proviene d'a fusión
d'elementos d'o cristianismo y d'o islam). D'atra man, Nicheria s'ha convertito
en un centro africán ta o Movimiento d'o Gredal y os Hare Krishnas.

O futbol ye o esporte mas practicato en Nicheria tien una liga de futbol dita
Premier League de Nicheria, tamién bi ha atros esportes muit praticatos como o
basquet, o cricket, o boxeyo y l'atletismo en iste zaguero destacan en prebas de
velocidat.

Nicheria ha organizato bells d'os escaicimientos esportivos mes important
d'Africa. En l'anyo 1973 organizó en Lagos y en o 2003 en Abuja os Chuegos
d'Africa (All Africa Games en anglés) y en 1989 o Campionato d'Africa
d'Atletismo. Tamién ha organizato competicions importants de fútbol como a Copa
Africana de Nacions en as edicions de 1980, en a que estió campiona, y en o
2000. Tamién ha organizato as edicions de 1998, 2002, y 2006 d'o Campionato
Africán de fútbol femenín.



https://an.wikipedia.org/wiki/Grecia

Grecia (oficialment Republica Helenica) ye un país d'o sudeste d'Europa que fa
parte d'a Unión Europea (UE).

Situato en a parti sud d'a Peninsula Balcanica, muga por tierra con Bulgaria,
l'Antiga Republica Yugoslava de Macedonia, y Albania a lo norte, a l'este con
Turquía y con auguas en a Mar Echea y a l'este y sud en a Chonica y
Mediterrania.

A suya población ye de 10.815.197 habitants en una superficie de 131.957 km²,
con una densidat de población de 81,96 hab/km² (2011). Amás important ciudat de
Grecia ye a suya capital, Atenas (encluindo o puerto d'o Pireu), encara que bi
ha atras ciudatz importants, como Salonica, Patras, Heraklion u Larisa.

A capital d'o país ye a ciudat d'Atenas; o suyo president ye Karolos Papoulias y
o suyo primer menistro ye Lukás Papadimos. Grecia declaró a suya independencia
(d'antis más yera territorio d'o Imperio Otomán) o 25 de marzo de 1831,
independencia que fue reconoixita o 3 de febrero de 1830.

O país fa parte de quantas organizacions internacionals, como a Unión Europea, a
OTAN, a Organización d'as Nacions Unitas, a OCDE u a OSCE.

O país ye formato por una ampla aria continental situata a lo sud d'os Balcans;
a peninsula d'o Peloponeso, deseparata d'o continent por a canal de l'istmo de
Corinto; y un buen numero d'islas, que incluyen, entre d'atras, Creta, Rodas,
Eubea, Lesbos, Quios, Tassos, Samotracia, Lemnos y os archipielagos d'o
Dodecaneso, as Cicladas y as Esporadas, totas situatas en a mar Echea, y Corfú,
Leucada, Cefalonia y Zante en a mar Chonica. Grecia tien más de 14.880 km de
costa y nomás 1.160 km de mugas terrestres, con una superficie total de
131.940 km2 y una población de 10.665.989 habitants (2004).

Un 80% de Grecia ye montanyoso. A mayor parti d'o país ye xuto y rocoso, por lo
que nomás un 28% d'o terreno ye cautivable. En a Grecia occidental bi ha lacos y
paúls. O Pindo, a sierra central, tien una altaria meyana de 2.650 m. O mont
Olimpo ye o punto más alto de Grecia, con 2.911 m sobre a ran d'a mar.

O clima de Grecia ye mediterranio y presenta hibiernos suaves y humidos y
veranos calidos y xutos. As temperaturas no i son extremas, encara que en
hibierno a nieu caye en as montanyas y a vegatas tamién en a mesma ciudat
d'Atenas.

Grecia estió a primera aria d'Europa a on emerche a primera civilización. A
primera apareixió en a isla de Creta, a civilización minoica, y dimpués en a
Grecia continental, a civilización micenica. Dimpués, as ciudatz-estato emerchen
por tota la peninsula griega y s'estendillan a traviés d'as costas d'a Mar
Negra, o sud d'Italia y Asia la Chica gosando tener grans nivels de prosperidat
que resultoron en un gran desarrollo cultural, esprisato en l'arquitectura, a
literatura, a sciencia y a filosofía, y que leboron a Atenas a un ambient
democratico. Atenas y Esparta encapezoron a luita contra o Imperio Persa en as
Guerras Medicas refusando-lo. As dos ciudatz s'enfrontinoron tamién entre ellas
en a Guerra d'o Peloponeso. Más entaban as dos fuoron eclixatas por Tebas y
dimpués por o Reino de Macedonia, que, baixo lo mando d'Aleixandre lo Gran unió
y encapezó o mundo griego enta la victoria sobre os persas, establindo lo
periodo helenistico que dominó lo mundo civilizato conoixito mientres quasi dos
sieglos, dica que os romans s'establioron como dominadors de totas as tierras de
parla griega arredol de l'anyo 146 aC.

A posterior mezcla d'as culturas romana y helenica se sintetizoron en
establir-se o Imperio Bizantín en l'anyo 330 dC arredol d'a ciutat de
Costantinoble (l'antiga Bizanzio griega), a quala tenió la mayor parti d'o poder
cultural y melitar mientres os siguients 1.123 anyos, dica la suya cayita a mans
d'os turcos otomans en 1453. Mientres os siguients anyos Grecia remanió en a
subchección otomana, y muitos intelectuals griegos emigraron a la Europa
Occidental portiando con ellos a cultura de l'Antiga Grecia y fendo parti
important d'o dito Renaiximiento europeu. De forma paralela, os griegos
ortodoxos s'unioron a traviés d'a relichión, desarrollado más tardi un papel
fundamental en a formación d'a moderna identidat griega.

Dimpués d'o trunfo en a Guerra d'Independencia griega sobre o Imperio Otomán
entre 1821 y 1829, o nuevo estato griego estió a la fin reconoixito en o
Protocolo de Londres. En 1827, Ioannis Kapodistrias, un noble griego d'as Islas
Chonicas, fue esleito primer gubernador d'a nueva Republica. Con tot y con ixo,
dimpués d'o suyo asasinato s'instauró a monarquía con o rei Otón I de Grecia,
d'a dinastía Wittelsbach d'orichen baverán. En 1843, o rei fue aforzato a
guaranciar a constitución y una asambleya representativa. Pero por a suya
vocación autoritaria, fue destronato en 1863 y reemplazato por o prencipe
Vilhelm de Dinamarca, qui adoptó lo nombre de Chorche I de Grecia y encluyo con
el a lo territorio as Islas Chonicas, regalo de coronación d'o Reino Unito.

Como resultato d'as Guerras Balcanicas, Grecia consiguió incrementar o suyo
territorio y población, ocupando territorios que no yeran de mayoría griega ya
en a Primera Guerra Balcanica y forachitando dimpués muitos macedonians eslavos
u bulgaros. Os siguients anyos, a luita entre Constantín I de Grecia y o primer
menistro Eleftherios Venizelos sobre a política forana en viespras d'a I Guerra
Mundial dominó a scena politica griega, y dividió lo país en dos grupos
oposatos.

Dimpués d'a I Guerra Mundial se produció a luita que enfrontinó a Grecia con os
nacionalistas turcos lideratos por Mustafa Kemal, una guerra que prevocó un
intercambeo important de población entre os dos países dimpués d'o Tratato de
Lausana. A inestabilidat y os succesivos golpes d'estato marcoron a siguient
era, que fue eclixata por a faina d'encorporar más d'un millón y meyo de
refuchiatos griegos d'Asia Menor a la sociedat griega. O 28 d'octubre de 1940 a
Italia faixista demandó a rendición de Grecia, pero lo dictador griego Ioannis
Metaxas se i oposó y prevocó a consiguient Guerra griego-Italiana, a on que
Grecia forachitará a las fuerzas italianas a Albania, dando a los aliatos d'a
Segunda Guerra Mundial a primera victoria sobre as Potencias de l'Eixe.
Posteriorment habió d'enfrontinar-se a las fuerza alemanas mientres a Batalla de
Grecia.

Dimpués d'a liberación, Grecia caye en a guerra civil entre as fuerzas
monarquicas y as comunistas, que provocó una grieu crisis economica y grieus
tensions socials entre as dreitas y as cuchas os siguients 30 anyos. Os
siguients 20 anyos se caracterizoron por a marguinación d'a chent de cuchas
aintro d'a esfera politica y social gricas, pero con un considerable
creiximiento economico, gracias en parti a lo Plan Marshall.

En 1965 prencipia un periodo de turbulencia política que levó a lo golpe
d'estato lo 21 d'abril de 1967 d'o Rechimen d'o Coronels, con o refirme d'os
Estatos Unitos. En noviembre de 1973 un debantamiento en a Universidat
Politecnica d'Atenas prevocó un golpe contrario que instaló a Dimitrios
Ioannidis como dictador. O 20 de chulio de 1974, con a invasión turca d'a isla
de Chipre o rechimen griego caye.

L'antigo primer menistro Konstantinos Karamanlis retornó de París a on que heba
vivito dende o suyo exilio en 1963, prencipia la era dita Metapolitefsi. O 14
d'agosto de 1974 as fuerzas griegas albandonoron a estructura melitar d'a OTAN
en protesta por a ocupación turca d'o norte de Chipre. En 1975 s'instauró a
constitución d'a republica democratica y s'abolió a monarquía por referendum.
Andreas Papandreou fundó lo Movimiento Socialista Panhelenico (PASOK), en
respuesta a lo partito Nueva Democracia de Konstantinos Karamanlis,
combertindo-sen en as dos fuerzas politicas dominants en a politica griega
mientres as decadas siguients. Grecia tornó a la OTAN en 1980.

Grecia se convirtió en o deceno miembro d'a Unión Europea l'1 de chinero de
1981, experimentando dende allora un notable creiximiento economico. O país
adoptó l'Euro en 2001 y organizó los Chuegos Olimpicos de verano de 2004 en
Atenas.



https://an.wikipedia.org/wiki/Cristianismo

O Cristianismo ye una relichión monoteísta alazetada en a vida e as amostranzas
de Chesús de Nazaret. Ye a mayor relichión d'a Tierra, con 2.100.000.000
practicants, lo que representa quasi un tercio d'a población humana. Comparte
con o Chudaísmo o Tánakh, clamato como Antigo Testamento por os cristians. Por
ista razón ye a vegadas clamada como una relichión Abrahamanica chunto a lo
Chudaísmo y a lo Islam.

As diferents brancas d'o cristianismo han amaneixito dende o mesmo orichen. A
més antiga son os ebionitas que creyeban en a fegura de Chesús sin deixar de
seguir a lei y ritual propios d'o chudaísmo, por o que no aceptoron a Sant
Pavlo. Tamién i habió sectas que combinaban cristianismo y gnosis.

Belunas d'as ilesias orientals tienen lur orichen en as luitas por o poder entre
bispes, uns conseguiban imponer os suyos criterios en os Concilios, y atros no
los aceptaban independizando-sen y esdevenindo hereches pa o cristianismo
oficial. Pa pueblos sozmesos a los romans a herechía ha estato un camín pa
espresar o deseyo d'independencia u a independencia (nacionalismo relichioso),
ye o caso d'a Ilesia Copta u d'a Ilesia Siriana. O proceso d'expansión d'o
cristianismo fueras d'o Imperio Román permitió a expansión tanto de formas de
cristianismo que obedeixeban a Roma u Costantinoble, como de formas hereticas.
As formas no ortodoxas u herechías permitiban a los recien convertitos
desligar-sen d'o poder imperial, fer ilesias nacionals u no ser perseguitos en
países enemigos de Roma: Ilesia Arriana, Ilesia Armenia, Ilesias Celtas, Ilesia
Asiriana, etz...

A Rivalidat entre a hierarquía de Roma y Costantinoble produció un proceso
contino de deseparación que remató en o sieglo XI.

Dende ixas envueltas d'as Cruzatas y d'a decadencia d'o Imperio Bizantín Roma ha
conseguito que parte d'os fidels d'as ilesias orientals aigan aceptato
l'autoridat de Roma pero mantenendo o suyo rito propio, esdevenindo lo que se
conoixe como uniatas, en oposición a las ilesias orientals que no aceptan
l'autoridat papal y que se conoixen como ortodoxas.



https://an.wikipedia.org/wiki/Chentilicio

Os chentilicios son os nombres que denotan as presonas y os obchectos en
relación con os suyo puesto de procedencia (país, rechión, comarca, ciudat,
lugar...). Gosan tener valor tanto d'adchectivo como de sustantivo. A formación
d'o chentilicio puede estar regular u irregular. A formación regular d'un
chentilicio se puet fer por derivación con sufixos a partir d'o toponimo, por
eixemplo aragonés a partir d'Aragón. En as luengas neolatinas son comuns os
sufixos derivaus d'os latins -ENSE, -ANU y -INU pa fer chentilicios.

A vegadas os chentilicios derivan d'un etnonimo sin relación con un toponimo
orichinal, y lo podemos trobar con os hongaros que dioron nombre a Hongría. Un
atro eixemplo clasico en ye a denominación d'os alemans en idiomas eslavos,
Němci, Niemcy, ecetra, que significa "os mudos", que dimpués ha chenerau
exotoponimos como Niemcy u Německo pa dicir Alemanya.

En as luengas que se parlan en Espanya ye posible de trobar uns chentilicios
artificials producto d'a reintroducción de chentilicios clasicos en ambients
eruditos castellanoparlants que pretendeban glorificar un pasau. En Aragón
tenemos o caso de bilbilitano sustituindo a calatayubí. Con o tiempo o
chentilicio artificial plega a sustituir a lo chentilicio tradicional.

Bi ha chentilicios que se relacionan con etnonimos anteriors a la formación d'o
toponimo que representan como gascón (habitant de Gascunya), u que tienen una
explicación polemica como espanyol. En toponimos remataus en -a como Navarra se
puet fer o chentilicio con a terminación -o, -os, -a, -as, ("navarro",
"navarros").

Bi ha chentilicios irregulars que se fan a partir de radices diferents como
cheso, montisonense (que se remonta a Mont de Sión y compite con a variant
popular monzonero, derivada de Monzón), y anglés (que se remonta a Anglia y no a
Anglaterra). Si no existe o chentilicio se fa con a preposición "de" y o nombre
d'o puesto, por eixemplo una muller de Liechtenstein.

O eclix que ha sufriu l'aragonés por bells sieglos y o proceso actual de
desaparición d'a luenga fa que s'haigan perdiu chentilicios con sufixo como
portolés (redueito a un apelliu muito común) y chentilicios irregulars como
Peitavín.



https://an.wikipedia.org/wiki/Bavera

Bavera (en alemán Bayern u Freistaat Bayern ▶ (i), literalment Estau libre de
Bavera, en alamanico Freistaat Bayre, en austro-baverán Freistoot Boarn, en
francio d'o Main Freischdood Bayan) ye l'estau mas meridional d'os setze länder
d'Alemanya. Con un aria de 70.548 km², ye o estau mas gran por aria, estando un
20% de l'aria total d'Alemanya. Bavera ye o segundo estau mas poblau (dezaga de
Renania d'o Norte-Westphalia), con 12,5 millons d'habitants. A capital y ciudat
mas gran de Bavera ye a ciudat de Múnich, que ye a mas a tercera ciudat mas gran
d'Alemanya. Dito estau muga con Austria, Republica Checa y os estaus alemans de
Baden-Wurtemberg, Hesse, Turinchia y Saxonia.

Bavera ye un d'os estaus mas antigos que existen en Europa; s'establió como un
ducau radiz, o ducau de Bavera en l'anyo 907. En o sieglo XVII, o duque de
Bavera se convirtió en prencipe elector d'o Sacro Imperio Román Chermanico. O
Reino de Bavera existió dende 1806 dica 1918, y dende alavez Bavera ha estau un
estau libre (republica). A Bavera moderna encluye tamién partis d'as rechions
historicas de Franconia, Alto Palatinato y Suebia.

En a Cronica de los Conquiridors, compilación historica de Chuan Ferrández
d'Heredia en aragonés s'escribe Bauera:

A 25 ciudatz independients son: Amberg, Ansbach, Aschaffenburg, Augsburg,
Bamberg, Bayreuth, Coburg, Erlangen, Fürth, Hof, Ingolstadt, Kaufbeuren,
Kempten, Landshut, Memmingen, Múnich, Nüremberg, Passau, Ratisbona, Rosenheim,
Schwabach, Schweinfurt, Straubing, Weiden y Würzburg.



https://an.wikipedia.org/wiki/Africa

Africa ye un d'os cinco continents, chunto con Europa, Asia, America y Oceanía.
Muga a lo norte con a mar Mediterrania que la desepara d'Europa, a l'ueste con
l'ocián Atlantico y a l'este con a mar Roya (que la desepara d'Asia), l'ocián
Indico y Asia a traviés d'a canal de Suez. O continent africán tien una
superficie de 30.221.532 km² (ye o segundo continent por a suya superficie) y
una población de 1.000.010.000 d'habitants (tamién ye o segundo continent por a
suya población, con o 16,14% d'os habitants d'o planeta), con una densidat de
población de 30,51 hab/km². En fan parte 48 países (encluyendo-ie a isla de
Madagascar, a mas gran d'as islas africanas) y 53 (encluyendo-ie tamién as islas
y archipielagos).

Ye un continent con muita importancia ta la Historia, que gosa estar considerato
l'orichen de l' Homo sapiens u mesmo d'a familia d'os Hominidae, seguntes os
chacimientos localizatos por os arqueologos en Etiopía, Kenia u Tanzania, amás
d'atros chacimientos menors en países como Sudafrica. Ye tamién uno d'os puestos
a on naixió l'actual civilización, en a val d'o río Nilo, con a civilización de
l'Antigo Echipto, que yera en contacto con as civilizacions d'Orient Meyo y con
as civilizacions d'a mar Mediterrania, como l'Antiga Grecia u l'Antiga Roma.
Antiparte, en o sieglo XIX as potencias europeas establioron as suyas colonias
en o continent, quedando nomás Liberia y Etiopía como as solas nacions
independients, dica o proceso de descolonización en os anyos 1960, quan a mayor
parte d'os territorios africans plegoron a la suya independencia. Dende ixe
inte, o continent ha padeixito freqüents guerras (mas que mas guerras civils) y
dende os anyos 1970 una constant situación de sequera en o centro-norte d'o
continent, estando amás uno d'os puestos d'o mundo a on mas s'ha estendillato a
SIDA, que ye en bells países una important causa de mortalidat.

A climatolochía d'o continent ye muit variata, con clima templato en as costas
d'a mar Mediterrania y a o sud, en Sudafrica, climas calidos y diserticos en os
tropicos y climas calidos y humidos en o equador terrestre, encara que una
caracteristica común a totz ixes climas ye o feito que no bi ha en Africa ni
plevias regulars ni grans montanyas que puedan templar o clima con cheleras u
nieu, estando asinas a sola influencia dulcificadora d'o clima a que tien o suyo
orichen en as mars y ocians exteriors. Tampoco no tien pas un rete desenvolicato
de ríos, estando nomás ríos importants o río Nilo, que dende o o suyo naixedero
en o centro-este d'o continent puya enta o norte ta desauguar en a mar
Mediterrania, o río Congo, que dende o centro d'o continent marcha enta l'ueste
dica l'ocián Atlantico, o río Nícher, que drena a parte centro-oriental d'o
continent desauguando en o golfo de Guinea y o río Zambezi, o solo d'os grans
ríos d'o continent que desaugua en l'Ocián Indico.

Encara que no gosa trobar-se una opinión unanime, sí ye platero que o nombre
d'Africa provién d'o latín.

Seguntes una teoría, o suyo nombre deriva d'o nombre d'un viento d'a peninsula
italica, l' africus, que designaba en a Campania a un viento humido que
proveniba de Cartago. Cal parar cuenta que alazetalment, os romans no designaban
con o nombre d' Africa mas que a la parti occidental d'Africa d'o Norte, ye
decir alto u baixo l'actual Tunicia.

Seguntes una segunda teoría, o continent recibió o suyo nombre d'o nombre d'una
tribu berber, a tribu d'os Banu Ifren. O suyo debampasato eponimo yera Ifren,
con un termin relacionato con as esplugas. Antiparte, Ifri ye o nombre d'una
antiga diosa berber.

O continent africán muga a lo norte con a mar Mediterrania que la desepara
d'Europa, a l'ueste con l'ocián Atlantico y a l'este con a mar Roya (que la
desepara d'Asia), l'ocián Indico y Asia a traviés d'a canal de Suez. Dende o
suyo cabo septentrional, que se troba en Tunicia, dica o suyo cabo meridional,
que se troba en Sudafrica, o continent s'estendilla 8.000 km, y dende o suyo
cabo occidental en Cabo Verde dica o suyo cabo oriental en Somalia, alto u baixo
7.400 km. O continent africán tien una superficie de 30.221.532 km² (estando o
segundo continent por a suya superficie) y una población de 1.000.010.000
d'habitants (tamién ye o segundo continent por a suya población, con o 16,14%
d'os habitants d'o planeta), con una densidat de población de 30,51 hab/km². En
fan parte 48 países (encluyendo-ie a isla de Madagascar, a mas gran d'as islas
africanas) y 54 (encluyendo-ie tamién as islas y archipielagos). O país con una
superficie mas gran ye Sudán, que ye o 10eno d'o mundo (antis d'independizar-se
o Sudán d'o Sud, que h esdevenito o 54eno estato independient d'Africa).

O suyo litoral no tien accidents destacatos, encara que sí que cal charrar d'o
golfo de Guinea, que se troba en a parte occidental d'o continent, en l'ocián
Atlantico. Entre as suyas islas, cal destacar Madagascar (que ye a mas gran d'as
islas d'o continent), as islas Canarias, as islas de Cabo Verde, Socotora,
Zanzíbar, Reunión u as Comoras.

Tampoco no tiene Africa muitas montanyas d'altarias importants, encara que cal
destacar o Kilimanjaro y o mont Kenia, con mas de 5.000 metros d'altaria sobre o
ran d'a mar.

Os suyos ríos prencipals son o río Nilo (o mas largo d'o mundo), o río Congo, o
río Nícher y o río Zambezi. Tamién cal citar bellos lacos, como o laco Victoria,
o laco Malawi y u laco Tanganyka.

A distribución d'a población d'o continent africán no ye pas homochenia, por a
gran diferenciación en as condicions climatolochicas. Asinas, parte d'o
continent ye un disierto, como o disierto d'o Sahara u o disierto d'o Kalahari,
y en atras grans partes d'o continent a existencia de selvas tropicals fa
imposibles as grans concentracions humanas, que en ixas condicions se troban mas
que mas en a val d'o río Nilo, que trescruza de sud enta norte a parti
occidental d'Africa.

Africa ye o continent que poseya una mayor tasa de creixencia d'a población, con
un 2,9% en os anyos 1975-1980 y un 3% en os anyos 1980-1990, a conseqüencia
d'una alta tasa de natalidat (44 por mil en 1986-1990), encara que ixe aumento
de población queda mitigato por una alta tasa de mortalidat infantil, que reduz
l'asperanza de vida meya d'os africans dica las 53 anyadas de vida.

Africa ye un continent con una gran variedat lingüistica, y s'estima que se i
charran arredol de 1.000 luengas diferents, a mayor parte con menos de 100.000
fablants. Debito a ista gran fragmentación lingüsitica, en a mayor parte d'os
nuevos estatos establitos con o proceso descolonización mientres os anyos 1960 y
os anyos 1970 han adoptato como luengas oficials a luenga de l'antiga metropoli;
as excepcions en son os países de luenga arabe en Africa d'o Norte y bellos
atros países, como Tanzania (con o swahili), Etiopia (con l'idioma amarico) y
Somalia (con l'idioma somalí). J.H.Greenberg proposó en 1963 una división d'as
luengas africanas en quatre grans familias lingüisticas: as luengas
afro-asiaticas (con as luengas semiticas, as luengas echipcias, as luengas
berbers, as luengas chadicas, as luengas cusitas y as luengas omoticas), as
luengas nilotico-saharianas, as luengas khoisan y as luengas
nichero-kor-dofanianas.

Respective d'a relichión, l'Islam dentró en Africa dende zaguerías d'o sieglo
VII con as conquiestas arabes de l'Africa d'o Norte, y dende ista redolada
s'estendilló enta o sud a traviés d'as rotas comercials por o disierto d'o
Sahara y por a mar Roya y l'ocián Indico. O cristianismo, que yera present en o
norte d'Africa dende as suyas mesmas oríchens, despareixió con a conquiesta
arabe sin estar capable d'estendillar-se enta o sud, con a excepción d'Etiopía,
y quasi heba desapareixito dica que dende a segunda metat d'o sieglo XIX
tornoron a amostrar-lo misioners europeus. Actualment arredol d'un 40-45% d'a
población africana profesa l'islamismo, un 40-45% os diferents ritos cristians y
la resta conservan l'animismo anterior a la introducción d'ixas dos relichions
monoteístas.

Respective d'as razas, se i puet trobar en Africa tipos racials prou
esferenciatos, con un norte y un disierto d'o Sahara de raza blanca composato
por os países arabes, un amplo grupo de raza negra en o sud y o centro d'o
continent, con un reducito grupo de raza amariella en a isla de Madagascar.
Antiparte, dende o sieglo XVII s'establió en o sud d'o continent, mas que mas en
l'actual Sudafrica, una ampla presencia de blancos, os ditos afrikaans,
d'orichen mas que mas neerlandés.

En Africa se gosa distinguir entre l'Africa d'o Norte y l'Africa subsahariana
(tamién dita de vegatas Africa negra, y aintro d'ista zaguera trobamos l'Africa
Occidental, l'Africa Oriental, l'Africa Central y l'Africa Austral, cadaguna con
caracteristicas propias.

En Africa de l'ueste, dende o sieglo VI dica prencipios d'o siguient milenio, a
gran actividat comercial y a fertilidat d'a suya tierra, favoreixioron a
emerchencia de poderosos reinos y imperios, como por eixemplo o reino Mossi, a
civilización Nok, o imperio de Mali, l'Oba de Benin, o reino de Kanem-Bornou, o
Dahomey, o reino d'Oyo, o imperio Ashanti, o imperio de Ghana, o imperio
Songhai, o imperio Djolof, o imperio Kongo, o imperio peul de Macina, o reino
bambara de Segou u o imperio Monomotapa.

O establimiento d'o imperio de Mali, tamién dito Mandé u Manden, ye sin garra
dadalo uno d'os mas grans escaicimientos d'a historia d'Africa. Se produció en
1235, quan Soundiata Keïta ganó con o suyo exercito a batalla de Kirina.
Soundiata esdevenió alavez "rei de reis" u "emperador", y se li considera como a
uno d'os mas grans herores de toda Africa, encara que a transmisión oral d'a
suya historia haiga puesto contribuir a que a suya vida tienga as
caracteristicas propias d'un heroe de cuento. Dotó a lo suyo imperio d'una
constitución, a carta de Kurukan Fuga u carta d'o Manden en 1236, que en bellos
aspectos s'amana a una declaración de dreitos humans. Ista carta, que s'ha
trensmitito oralment de cheneración en cheneración, reculle entre d'atros o
dreito a la vida, a preservación d'a integridat fisica, a tolerancia, o respeto
respective d'os sabios y marabouts, o prencipio d'educación d'os ninos por parte
de totz, l'asociación d'as mullers a la vida politica, o buen trato respective
d'os esclavos, etc. Mesmo se i fa mención d'una supresión d'a esclavitud, encara
que ista institución continuó existindo de facto. A carta da igualment reglas
economicas, y tamién respective d'a guerra.

A l'este, o reino d'Etiopia continó con o reino d'Axum, que desembolicó
relacions comercials entre Africa, Orient Meyo y a India..

Ta rematar, en Africa austral, que alazetalment tera ocupata por os pueblos
khoisan y dimpués por os bantús, o Gran Zimbabwe, centro d'o imperio Monomotapa,
i amanixe dende o sieglo IV.

Bellas federacions mas laxas de ciudatz-estato, como por eixemplo os yorubas y
os haussa, tamién existioron, encara que a mayor parte d'istos reinos
desapareixioron u a lo menos perdioron parte d'o suyo esplendor con a presencia
d'os europeos en os puertos d'o golfo de Guinea..

En a suya condición d'antigas colonias europeas, a mayoría d'os países africanos
mantienen estreitas relacions economicas con a Unión Europea.

S'ha creyato una organización supranacional pareixita a la UE, dita Unión
Africana, d'a que en fan parte a totalidat d'estatos africans, con a excepción
de Marruecos, que no reconoix a la Republica Arabe Saharaui Democratica que sí
que en fa parte, en estar reconoixita por a resta de países africans.

A mayor parte d'os países africans se troban en una situación economica prou
feble, en vivir alto u baixo o 50% d'a población africana con una baxisma renda
per capita, mesmo inferior a un dólar estatounitense por día. Por ixo se
considera que son países subdesembolicatos, estando en Africa la mayor parte de
países d'o Tercer Mundo u "en vías de desembolique" seguntes a terminolochía
economica. De feito, o Producto Interior Bruto d'Africa ye nomás o 2,6 d'o PIB
mundial.

Sindembargo, Africa ye un continent prou rico en recursos naturals. Mientres a
colonización europea, se fació a explotación d'os recursos mas fácils d'obtener,
destacando-ne l'oro, o vori d'os alifants, as piedras preciosas (destacando-ne
diamant, pero tamién d'atras) u las fustas preciosas u semi-preciosas. Os
diamants, o petrolio, o gas natural y a menería en cheneral han esdevenito mas
freqüents dimpués d'a independencia, pero a manca de capitals t'a suya
explotación ha feito que ixos recursos gosen estar propiedat d'interpresas
foranas, mas que mas d'Europa y d'Estatos Unitos, feito que condiciona a vida
politica africana dende os anyos 1960.

O sector d'a industria ye quasi inexistent en Africa, con as excepcions de
Sudafrica, Echipto, Tunicia y Marruecos.



https://an.wikipedia.org/wiki/Uni%C3%B3n_Europea

A Unión Europea u UE, ye una organización supranacional formata por estatos d'a
rechión europea (actualment 28) adedicata a incrementar a integración economica
y politica y a reforzar a cooperación entre los suyos estatos miembros. A Unión
Europea naixió l'1 de noviembre de 1993, seguntes las clausulas d'o Tractato de
Maastricht, encara que ye a heredera d'a Comunidat Economica Europea, creyata en
1957, que desapareixió con a creyación d'a UE.

Las especials relacions politicas se traducen en l'establimiento d'un mesmo
Ordenamiento Churidico común, superior a las lechislacions nacionals, y en
l'esistencia y funcionamiento d'os suyos organimos politicos y institucións,
superiors a los d'os estatos miembros.

Actualment, con los suyos quasi 500 milions d'habitants, a Unión Europea creya
arredol d'o 30% d'o Producto Interior Bruto mundial.

Dica hue, Gronlandia (parte de Dinamarca) ye l'unico territorio en haber
albandonato a Unión Europea dimpués d'haber-ne feito parte, encara que Noruega
refusó en 1972 y 1994 en dos referendums a suya dentrada, luego de rematar los
alcuerdos previos a la suya incorporación a la UE.

En rematar a Segunda Guerra Mundial, prenioron fuerza en Europa antigas
concepcions de tipo politico que pensaban que una mayor integración economica
d'os países d'Europa portaría a evitar las friccions entre ixos países, fendo
asinas más difícil una nueva guerra en o continent. Antiparte, los Estatos
Unitos, ta evitar a expansión ta los países occidentals d'o comunismo dende a
Unión Sovietica, establioron o clamato Plan Marshall, ta favoreixer a expansión
y recuperación economica europeas, y ista aduya d'o Plan Marshall, ta estar
eficaz, febe imprescindible establir mecanismos de cooperación entre las
economías d'os países europeus.

En 1948 en Checoslovaquia bi habió o clamato golpe de Praga, quan o Partito
Comunista de Checoslovaquia prenió o poder en o país, y los países d'Europa
Occidental establioron o 18 de marzo de 1948 o Tractato de Bruselas, ta establir
una Unión Occidental, con colaboración en temas economicos, socials, culturals y
esfensivos. Los países que sinyoron o Tractato estioron Países Baixos, Belchica,
Luxemburgo, Francia y o Reino Unito. Encara que dimpués s'establió (en 1949),
con mas miembros y con l'aduya de Canadá y Estatos Unitos a OTAN, o Tractato de
Bruselas estió un punto clau en o proceso de creyación d'una Europa unita.

Ya en 1946, en una reunión en Colonia entre o francés Robert Schuman, l'alemán
Konrad Adenauer y l'italián Alcide De Gasperi se charró d'a posible unión
europea, quan yeran en una reunión de partitos democrata cristians. O 9 de mayo
de 1950, Robert Schuman fació a Declaración Schuman, que ye considerata l'acta
de naxencia d'a Unión Europea, y bi proponeba, d'alcuerdo con Jean Monnet, a
creyación d'un organismo ta meter en común a producción de carbón y d'acero de
Francia y d'Alemanya Occidental, amás de qualsiquier país que se i adhibise.

Asinas, a primera institución de cooperación economica entre los países d'Europa
estió a Comunidat Economica d'o Carbón y d'o Acero (CECA), establita en 1951 por
o Tractato de París, que teneba a finalidat de coordinar las economías
nacionales en los sectors economícos d'a minería d'o carbón y d'a industria
siderurchica pesata, ta a fabricación d'acero. Los países fundadors d'ista
comunidat economica estioron Belchica, Países Baixos, Luxemburgo, Francia,
Italia y Alemanya Occidental. Sindembargo, o Tractato que establió a comunidat
feba referencia a la voluntat politica d'una federación europea, estando asinas
o primer paso enta l'actual Unión Europea.

En 1957, los mesmos países sinyoron o Tractato de Roma, ta establir a Comunidat
Economica Europea (CEE), que se definiba como un mercato común u unión duanera
ta permitir en o suyo interior a libre circulación de mercaderías y de presonas,
fomentar a cooperación economica y aumentar o ran de vida d'os suyos ciudadans
nacionals. Tamién s'establió l'Euratom u Comunidat Europea d'a Enerchía Atomica,
con los mesmos estatos miembros. Ye a clamata CEE-6 u Europa d'os 6.

En 1973 se fació a primera enamplata d'a CEE, en dentrar Dinamarca, Irlanda y o
Reino Unito, luego de superar-se las reticencias francesas contra a dentrada en
a CEE d'os britanicos, que heban feito que Francia en vetase a dentrada en 1966
y 1967 ta salvaguardar a suya producción agricola, encara que tamién por motivos
politicos. Tamién yera prevista a dentrada de Noruega, encara que en un
referendum a población noruega refusó a encorporación d'o suyo país a la CEE.

Con Dinamarca dentró o suyo territorio de Gronlandia, que albandonó dimpués a
Unión Europea, encara que fa parte de Dinamarca. Ista enamplata estió a primera
d'as succesivas enamplatas, y incorporó a la CEE dos países economicament muit
abanzatos (Dinamarca y o Reino Unito), reforzando amás o sector d'a CEE de
l'Ocián Atlantico. Sindembargo, daneses y britanicos estioron dende a suya
dentrada en a CEE parte d'os clamatos países euroscepticos, reticens a la
creixencia d'as institucions politicas europeas. Ye a clamata CEE-9 u Europa
d'os 9.

Los países europeus d'a mar Mediterrania (Grecia, Espanya y Portugal) miraban de
dentrar en a CEE dende feba anyadas, pero lis mancaba uno d'os requisitos
fundamentals, como yera a existencia d'un sistema politico interno de tipo
democratico: en Grecia bi heba a clamata Ditadura d'os Coronels, en Portugal bi
heba a dictadura de António de Oliveira Salazar (y dende 1968, de Marcelo
Caetano), y en Espanya a dictadura de Francisco Franco.

Sindembargo, a meyatos d'os anyos 1970 istos tres países plegoron a un sistema
democratico, encara que por vías diferents: en Grecia, luego de fracasar
l'intento d'anexión de Chipre por a invasión d'ista isla por Turquía, cayó a
dictadura en 1974, y se restablió un sistema democratico, abolindo amás a
monarquía. En Portugal, un golpe d'estato d'os melitars más chovens y ubiertos
en un marco de crisis por las guerras colonials, fació cayer a dictadura, o 25
d'abril de 1974, en a clamata Revolución d'os Clavels. En Espanya, o 20 de
noviembre de 1975 morió o dictador, y encara que bells elementos reacionarios
d'o rechimen tentoron d'evitar-lo, en 1977 s'aprobó a Constitución espanyola de
1977, restablindo o sistema democratico.

En ixas condicions, a dentrada d'istos tres países en a CEE yera imprescindible
ta enamplar a base economica, territorial, social y politica d'a propia CEE,
encara que tamién ta saldar, a o menos parcialment, a deuda d'os países europeus
en permetir a continidat d'as dictaduras en ixos países dica los anyos 1970.
Asinas, luego d'adaptar las suyas economías en un proceso de converchencia
economica con Europa, en 1981 dentró Grecia, y en 1986 dentroron Espanya y
Portugal, creyando asinas a clamata CEE-12 u Europa d'os 12, ubrindo a CEE a o
sud mediterranio.

O tractato de l'Acta Unica Europea fue sinyato o 17 de febrero de 1986 en a
ciudat de Luxemburgo (Luxemburgo) y o 28 de febrero en Den Haag (Países Baixos),
nomás mes y meyo dimpués de dentrar Espanya y Portugal, ta dentrar en vigor o 1
de chulio de 1987. Los suyos puntos prencipals estioron l'abance enta un sistema
de libre comercio en a CEE dirichito enta un verdadero mercato común,
l'aparición d'a ideya de Cooperación Politica Europea (antecedent de l'actual
Politica Esterior y de Seguridat Común d'a UE) y o reforzamiento d'a cooperación
entre los estatos miembros en los campos d'a rechira, a tecnolochía, o medio
ambient, a seguridat y a esfensa.

A sinyatura d'o Tractato de Maastricht en 1992 estió unatro paso fundamental
enta o proceso d'unificación europea, estando un tractato seguntes o qualo los
países miembros d'a CEE cedeban importants parcelas d'a suya propia soberanía a
las institucions europeas, como o Parlamento Europeu, muit reforzato por iste
Tractato, encara que se reforzaban tamién las politicas de cooperación en temas
economicos y socials. Amás, a CEE esdevenió formalment a Unión Europea (UE).
Tamién se remató o proceso d'unión monetaria europea, creyando o Banco Central
Europeu y a moneda unica, l'euro.

En 1995 dentroron en a Unión Europea Suecia, Finlandia y Austria, en a clamata
UE-15 u Europa d'os 15, dentrando asinas tres d'as democracias más estables d'o
continent, con sistemas politicos y socials muit abanzatos.

O 2 d'octubre de 1997 se sinyó en a ciudat neerlandesa d'Amsterdam o Tractato
d'Amsterdam, que yera una revisión d'o Tractato de Maastricht de 1992. Se
quereba fer a profundización d'a linia anterior, amillorando a posición d'os
ciudadans como elements fundamentals d'o proceso de construcción europeu. Tamién
se miraba d'amillorar o proceso de presa de decisions en a Unión Europea,
imprescindible en una Europa d'os 15 con muitas posibilidatz de doblar o suyo
numero de países miembros.

En 1998 prencipió a moneda unica, l'euro, que prencipió a circular fisicament
como moneda común (encara que no pas ta totz los miembros) en 2002. Antiparte,
con a sinyatura en 2001 d'o Tractato de Niza, se metieron los alazetz d'a
quatrena gran enamplata de miembros d'a UE en 2004, a mayor d'a suya historia
dica hue, plegando dica los 25 miembros (UE-25 u Europa d'os 25).

En 2013, en dentrar Croacia a UE plegó dica 28 miembros (UE-28 u Europa d'os
28).

Antimás cuenta tamién con cinco importants organismos: o Banco Central Europeu,
o Comité Economico y Social Europeu, o Comité d'as Rechions, o Banco Europeu
d'Inversions, a Esfensoría d'o Pueblo Europeu y a Europol.

A Unión Europea tien una superficie total de 3.973.597 km². Muga con Noruega,
Rusia, Belarrusia, Ucraína, Moldavia, Turquía, Suiza, Albania, Serbia,
Macedonia, Andorra, San Marino, Liechtenstein, Múnegu, Ciudat d'o Vaticano y
Marruecos.

Los países y territorios d'ultramar (PTU) son países que no fan parte d'o
territorio comunitario (a diferencia d'os DU); Los ciudadans d'os PTU tienen a
nacionalidat d'os Estatos miembros de que dependen (sindembargo, en bells casos
los suyos ciudadans no poseyen a ciudadanía plena de tals Estatos ).

Lista organizata en orden descendent d'alcuerdo a o numero d'habitants de cada
país. Ista zifra ye a suya vegada proporcional a o numero de posientos que cada
país tien en o Parlamento Europeu.

L'Euro ye a moneda d'a Euro Zona u Zona de l'Euro, composata por doce d'os 25
Estaus miembros d'a UE que comparten ista moneta unica. Los billetz y monedas
d'euro se metioron en circulación l'1 de chinero d'o 2002.



https://an.wikipedia.org/wiki/Unesco

A Organización d'as Nacions Unitas ta la Educación, a Sciencia y a Cultura más
asobén conoixita por as suyas sieglas en anglés Unesco (United Nations
Educational, Scientific and Cultural Organization), fue establita por as Nacions
Unitas en 1946 ta promover a colaboración internacional en educación, sciencia,
cultura y comunicación.

Hue en dia 193 estatos perteneixen a la Unesco, que tien a seu en París
(Francia), y tien más de 60 oficinas arredol d'o mundo. Os prochectos
patrocinatos por a Unesco encluyen prochectos scientificos internacionals,
programas d'alfabetización, d'amostranza tecnica u de formación de mayestros,
prochectos historicos y culturals rechionals, fomento d'a cooperación
internacional t'alzar o patrimonio cultural y natural mundial, y promoción d'os
dreitos humans.

A traviés d'a Convención sobre a Protección d'o Patrimonio Mundial Cultural y
Natural, a Unesco creyó en l'anyo 1972 un plan de protección d'os biens
culturals d'o mundo conoixito como Patrimonio Común d'a Humanidat.

O papel d'a Unesco ha estato controvertito muitas vegatas. Mientres os anyos 70
y 80, diferents países occidentals creticoron que a Unesco s'emplegaba como un
foro de países comunistas y d'o Tercer Mundo en contra d'os países occidentals.
Especialment, se creticó o plan Nueva Orden Internacional d'a Información,
decindo que iba en contra d'a libertat de prensa. Os Estatos Unitos d'America
albandonoron a Unesco en 1984, y retornoron-ie en 2003. O Reino Unito se'n
retiró en 1984, y torno a dentrar-ie en 1997. Tamién s'ha creticato a la Unesco
por suyo exceso de burocracia.



https://an.wikipedia.org/wiki/Politico

Un o una politico ye una presona adedicata a la vida politica d'un país,
ocupando-ie cargos publicos seguntes as caracteristicas d'o sistema politico
d'ixe país, ye decir, por esleción popular u por designación. Actualment, o
politico fa asobén d'a politica no nomás o suyo campo d'actividat, sino tamién o
suyo medio de vida. D'antis más, l'exercicio de funcions politicas, reservato
por un regular a las clases socials dominants, no yera pas retribuito
dreitament, encara que a estensión d'o sistema politico democratico fació
aumentar, dende o sieglo XIX, o numero de cargos politicos y enampló tamién o
sistema de retribución d'ixos cargos.

Actualment, en as republicas o maximo cargo politico ye o President d'a
Republica, un cargo esleito equivalent a lo monarca u rei en as monarquías. En
totz os países bi ha deputatos en o Parlamento, y tamién puet haber-ie senadors
en o Senato. Puet haber-ie asambleyas rechionals, con deputatos u senadors; y
tamién alcaldes y concellers en l'Administración Local. En bells sistemas
politicos, mesmo quantos cargos d'o poder chudicial son esleitos por os
ciudadans, esdevenindo asinas, en sentito amplo, cargos politicos.



https://an.wikipedia.org/wiki/Occitania

Occitania (en occitán: Occitània, pronunciato en os diferents dialectos
[utsiˈtanjɔ, uksiˈtanjɔ, ukʃiˈtanjɔ, uksiˈtanja]) ye o nombre d'o conchunto de
territorios a on se parla l'occitán, que corresponde alto u baixo a o Meyodía
("Midi") de Francia, a Val d'Arán (Espanya), o Prencipato de Múnegu y as Vals
Occitanas (Italia). Se troba situata entre l'Ocián Atlantico y os Alpes
occidentals, a mar Mediterrania y os Pireneus centrals, englobando a mayoría d'o
Macizo Central francés, con una superficie d'alto u baixo uns 200.000 km², en a
quala viven catorce o quince millons d'habitants.

Administrativament, Occitania ye trestallata entre as rechions francesas
d'Aquitania (excepto o País Vasco francés), Meyodía-Pireneus, Lemosín, Auvernia,
Lenguadoc-Rosellón (excepto o Rosellón catalán), Provenza-Alpes-Costa Azul y
partis de Roine-Alpes, Poitou-Charentes y Centro; tamién entre a rechión
espanyola de Catalunya (Val d'Arán) y as rechions italianas de Piemont y Liguria
(Vals Occitanas).

Occitania no tien denguna entidat politica aintro de Francia, por ixo no ye
posible identificar una capital. Encara que os occitanistas han asignato iste
títol a las ciudatz de Tolosa, Marsella, Albi u Montpeller.

Os occitanistas (nacionalistas u no) han preso como bandera la d'os contes de
Folcalquer y d'os de Tolosa: ye a cruz occitana, una cruz amariella en fundo
royo. Ista cruz fa parte d'as banderas d'as rechions de Meyodía-Pireneus y
Lenguadoc-Rosellón.

Occitania yera inicialment una constelación de chicotz ducatos y condatos
autonomos entre l'Alta Edat Meya y o sieglo XIII. As potencias occitanas
dominants yeran entre os sieglos XI y XIII:

As primeras incursions melitars d'os reis de Francia, con Felipe Augusto, se
producioron en Auvernia en 1189 y 1212. Una parti important d'os territorios
centrals d'Occitania pasoron a sumisión melitar francesa con a dita Cruzata
Albichesa en o inicio d'o sieglo XIII y dimpués a poder directo de Felipe III de
Francia en 1271, con a muerte de Alifonso de Piteus. O poder francés se
cheneralizó d'ista traza progresivament a atras rechions occitanas, en
particular con a sumisión melitar d'o gran ducato d'Aquitania (1453), l'anexión
por pretextos dinasticos d'o condato de Provenza (1481), a zaguera etapa ye
l'alquisición d'o Condato de Niza (1860).



https://an.wikipedia.org/wiki/Fierro

O fierro (en aragonés ribagorzano ferri) ye un elemento quimico de numero
atomico 26 situato en o grupo 8 d'a tabla periodica. Se simboliza como Fe.

Historicament ha estato muito important ta la humanidat, y un periodo d'a
prehistoria recibe o suyo nombre, a Edat de Fierro que estió o perido quan os
hombres prencipioron o suyo proceso y a suya utilizacion. O tractamiento y
proceso ta obtener-ne atros tipos de fierro o aleyacions ye denominato
siderurchia (d'o griego σίδερος, síderos, "fierro").

O fierro ye o metal més utilizato, ye muito popular por a suya dureza y o suyo
baixo precio. Ye muit utilizato en a contrucción d'automobils, barcos y
estructuras d'edificios. O fierro obtenito a traviés d'o tratamiento d'hematites
(oxidos de fierro), en os altos furnos, tiende a tornar a o estato oxido quan se
expone a l'aire u l'augua froman-se hi una substancia de color marrón-royenca
que ye conoixita como robín u ronya. Ta protechir o fierro d'o robín
cheneralment se aplica pintura, cimento o grasa neutra, tamién puet protechir-se
aplican tratamientos y atros metals como a galvanización, l'electrolisi o
metalización, as armas ye usual protechirlas con vaselina.



https://an.wikipedia.org/wiki/Estatos_d%27o_mundo

Ista ye una lista alfabetica d'os Estatos sobiranos d'o mundo. S'incluyen os
Estatos independients de jure y de facto. En os zaguers, se i trobará una
explicación d'as razons ta encluir-lo. Tamién se puede consultar una lista de
dependencias u territorios dependients y una de territorios ocupatos u que
deseyan una mayor autonomía.

Ya que a denominación d'a mayoría d'os Estatos d'o mundo no ye encara prou
definita en aragonés, muitas d'as solucions pueden estar consideratas como
propuestas. S'ha mirato de respectar igual a tradición como l'acercamiento a lo
toponimo orichinal, parando tamién cuenta en as solucions adoptatas per as
luengas romanicas amanatas a l'aragonés. En muitas ocasions, y per falta d'una
denominación normativizata, s'ofreixen més d'una u de dos alternativas, anque se
n'aconsella la primera.

Abkhasia5 - Afganistán - Albania - Alcheria (u Archelia) - Alemanya (u Alemania)
- Andorra - Angola - Antigua y Barbuda - Arabia Saudí - Archentina - Armenia -
Australia - Austria - Azerbaichán

Bahamas - Bahrein (u Bajrein) - Bangladesh - Barbados - Belarrusia (u
Belorrusia, u Bielorrusia) - Belchica - Belize - Venezuela - Benín - Birmania
(agora Myanmar) - Bolivia - Bosnia y Herzegovina - Botsuana (u Botswana) -
Brasil - Brunei - Bulgaria - Burkina Faso - Burundi - Bután (u Bhután)

Cabo Verde - Camerún - Cambocha (u Kampuchia, u Cambocha) - Canadá - Cazaquistán
(u Kazakistán) - Chad - Chamaica - Chapón - Republica Checa (u Chequia) -
Cheorchia - Chile - Republica Popular de China - Republica de China1 (u Taiwán)
- Chipre - Chipre d'o Norte6 - Chordania - Colombia - Comoras (u Comores) -
Republica Democratica d'o Congo (antigo Zaire) - Republica d'o Congo - Coreya
d'o Norte - Coreya d'o Sud - Costa de Vori - Costa Rica - Croacia - Cuba

Echipto - Ecuador - El Salvador - Emiratos Arabes Unitos - Eritrea - Eslovaquia
- Eslovenia - Espanya - Estatos Unitos - Estonia - Etiopia (u Etiopía)

Gabón - Gambia - Ghana - Grenada - Grecia - Guatemala - Guinea - Guinea-Bissau -
Guinea Ecuatorial - Guyana

Laos - Lesoto - Letonia - Liban - Liberia - Libia - Liechtenstein - Lituania -
Luxemburgo

Madagascar - Malaisia - Malaui (u Malawi) - Maldivas - Mali (u Malí) - Malta -
Marruecos - Islas Marshall - Mauritania - Mauricio - Republica de Macedonia4 -
Mexico (u México, u Méjico) - Estatos Federatos de Micronesia - Moldavia (u
Republica Moldova) - Múnegu - Montenegro - Mongolia - Mozambique

Namibia - Nauru - Nepal - Nicaragua - Nícher - Nicheria - Noruega - Nueva
Zelanda2

Países Baixos - Pakistán - Palau (u Belau) - Palestina3 - Panamá - Papua y Nueva
Guinea (u Papua-Nueva Guinea) - Paraguai - Perú - Polonia - Portugal

Saint Kitts y Nevis - Sahara Occidental - Islas Salomón - Samoa - Sant Vicent y
Granadinas (u Sant Vicent y as Granadinas) - San Marino - Sant Tomé y Prencipe
(u Sao Tomé y Príncipe) - Santa Lucía - Senegal - Serbia - Seychelles - Sierra
Leone - Singapur - Siria - Somalia - Somalilandia5 - Sri Lanka - Sudán - Sudán
d'o Sud - Republica Surafricana (u Surafrica) - Surinam (u Suriname) -
Suazilandia (u Swazilandia) - Suecia - Suiza

Tachikistán (u Tachiquistán) - Tailandia - Tanzania - Timor Oriental (u Timor
Este) - Togo - Tonga - Trinidad y Tobago - Tunicia (u Tunisia) - Turkmenistán (u
Turcomanistán) - Turquía - Tuvalu (u Tubalu)

Zambia - Republica Centroafricana (u Republica Central Africana, u Centroafrica)
- Zimbabue (u Zimbabwe) - Ciudat d'o Vaticano



https://an.wikipedia.org/wiki/Ucra%C3%ADna

Ucraína ye un país y estato que se troba situato en l'este de Europa (en a dita
Europa de l'Este). A capital d'o país ye a ciudat de Kiev. Dica 1991, Ucraína
feba parte d'a Unión Sovietica, como a clamata Republica Socialista Sovietica
d'Ucraína, encara que con a disolución d'a Unión Sovietica Ucraína plegó en a
suya independencia.

A suya población ye de 48.396.470 habitants (2002) en una superficie de 603.700
km², con una densidat de población de 80 hab/km². O idioma oficial d'o país ye o
idioma ucrainés, encara que o país tien una important minoría de fablants d'o
idioma ruso, y tamién se i charra rumán, polaco, bulgaro y atras luengas mas.

O país muga a lo norte con Belarrusia; a l'este y noreste con Rusia; a l'ueste
con Polonia, Eslovaquia y Hongría; a lo sudueste con Rumanía y a Republica de
Moldavia; y a lo sud con a Mar Negra.

Ucraína ye un país con una luenga historia, que prencipia con os suyos primers
pobladors conoixitos, os scitas, dica rematar con una presencia muit important
en a primera plana d'a Historia d'Europa en o sieglo XX, con a Primera Guerra
Mundial, a Revolución Rusa y a Segunda Guerra Mundial. Antiparte, encara que
Ucraína no ye estata un estato independient soque dende zaguerías d'o sieglo XX,
o suyo territorio tien una historia bien definita, y amás estió independient en
bells momentos d'a suya historia, como en a Edat Meya u mesmo en os anyos 1920
mientres a Revolución Rusa. Fa parte d'a Organización d'as Nacions Unitas y d'a
OSCE, y quan feba parte d'a Unión Sovietica mientres a Guerra Fría yera miembro
d'o Pacto de Varsovia. Actualment fa parti d'a Comunidat d'Estatos
Independients.

Ucraína s'escribe en ucrainés y alfabeto cirilico Україна (Ukraína); y en ruso y
alfabeto cirilico Украина. Un d'os significatos en eslavo ye o de ‘territorio de
muga’, que etimolochicament igual a la parola krajina. Atro significato posible
ye o de "país".

Quan entramos en a historia, os primers pobladors bien conoixitos d'Ucraína son
os scitas. Herodoto escribió sobre ellos en o sieglo V aC; seguntes tradicions
locals replegatas por ell, os scitas heban feito fuera a os cimerios que i
viviban antes en o territorio, y que se'n fuoron ta Anatolia. Os dos pueblos,
cimerios y scitas, yeran pueblos de luengas indo-europeas, encara que recibioron
influencias de l'antiga Grecia a traviés de Crimea.

Os scitas fuoron empentatos por os sarmatas, que yeran tamién iranians, ya a
principios d'o sieglo IV aC. Os zaguers scitas formarán reinos residuals en
Crimea y Dobrucha (Scitia Minor d'os romans), estando o mas conoixito d'istos
reinos o reino de Bosforania, en a redolata d'o Bosforo cimerio (l'actual
estreito de Kerch), un reino que yera muit helenizato.

Os godos, un pueblo chermanico (plegato a la redolada dende a mar Baltica en
prencipiar as invasions barbaras), s'establioron en a zona en primerías d'o
sieglo III, entre diferents pueblos resultato d'o trestallamiento tribal
sarmata: alans, roxolans, chacigues, siraces, aorsos y atros. Os godos
establitos en ixe inte en l'actual Ucraína esdevenioron ostrogodos u "godos de
l'este", a diferencia d'os "godos de l'ueste" u visigodos, que s'heban establito
en o territorio de l'actual Rumanía.

Alto u baixo en 374, os hunnos, dentroron en o territorio alán dende Asia. Os
alans se dividioron en diferents brancas y emigroron chunto con os hunnos u
fuyindo d'os hunnos. Os hunnos cambeoron a estructura etnica d'o territorio
ucrainés. Tot y que yeran una horda de muitos pueblos, n'i heba muitos que yeran
d'a familia turquica, que charraban luengas turquicas. Os eslavos d'o norte
d'Ucraína, un atro pueblo con una luenga indo-europea, empecipioron lurs
migracions con os movimientos de población d'ista epoca.

Dimpués d'a redota d'Atila encara quedaban ostrogodos en Crimea, y tamién alans
entre o Kubán y o Caucas. En l'actual Republica de Moldavia y zonas forestals
d'o norte y este d'Ucraína bi n'heba pueblos eslavos, como os antos. A historia
posterior d'Ucraína será una historia de luita entre pueblos sedentarios eslavos
contra invasors turquicos nomadas que entraban periodicament en as planas
ucrainesas dende Asia.

En o terreno estepario d'o sud, centro y l'este d'Ucraína, os repuis de pueblos
iranios s'asimiloron con os pueblos turquicos nomadas pa formar una nueva
identidat etnica: os ditos (proto)bulgaros. Bi'n ha chacimientos arqueolochicos
entre zaguerías d'o sieglo VI y primerías d'o sieglo VIII.

Entre zaguerías d'o sieglo VII y primerías d'o sieglo VIII apareixió un atro
pueblo turquico en Ucraína, os gazaros, que arqueolochicament corresponden con a
dita cultura de Salkov. Os hongaros, un pueblo vasallo d'os gazaros, ocupó
Ucraína occidental y Moldavia.

O imperio gazaro teneba una clase dirichent diferent a atros pueblos turquicos.
Fomentó a sedentarización d'o suyo pueblo, a fundación de ciudatz y o comercio;
teneban habilidat diplomatica y se convirtión a o chudaísmo. Dimpués de conoixer
una prosperidat comercial desapareixioron por a presión conchunta d'os
pazinacos, que l'invadiban dende l'este, y d'os eslavos orientals, que
l'invadiban dende o norte y l'ueste, on bi n'heba prencipatos poderosos como o
Prencipato de Kiev.

Os pazinacos empentoron a os hongaros ta Panonia (alto u baixo l'actual Hongría)
y s'establioron en Ucraína occidental. Os mesmos pazinacos yeran empetatos por
un atro pueblo turquico, os uzos, y os uzos a la vegata yeran empentatos por os
kipchaks u cumans. Estos pueblos turquicos farán siempre una falca entre os
eslavos orientals y os griegos bizantins.

O reino kipchak despareixerá en o sieglo XIII por a conquiesta mongola. Se
formará o Khanato d'a Horda d'oro por trestallamiento d'o imperio mongol. Os
mongols asimilatos a os turquicos quipchac esdevendrán tartres, y prendrán a
relichión musulmana.

Os vlacos de Moldavia, os polacos y os lituans irán conquerindo tierras a os
tartres quan estos dentren en decadencia. Os polacos deixarán que a zona d'o río
Dnieper siga poblata por chents que defiendan a muga, con privilechios a truca
d'os suyos servicios melitars, alto u baixo como en as mugas con os moros en
Castiella y Aragón en a Edat Meya. Alavez apareixe a palabra Ucraína, que en
eslavo significa "muga", "buega", a o mesmo estilo que en Castiella u Aragón as
zonas buegants con os moros se clamaban Estremaduras. Ista población, con
elementos tartres, pero de predominancia eslava, devenirán os cosacos
zaporizhians, que a diferencia d'os cosacos d'o Don, charraban ucrainés y no pas
ruso.

En os millors tiempos d'a Unión Polaco-Lituana ye quan se produce a desparición
d'os tres grans pueblos eslavos orientals. Os rusos son fuera d'ista unión y
tienen una historia y tradición politica diferent. En 1569 se produz a
deseparación entre ucraineses y belarrusos, quan os primers pasan a pender en
Polonia y os segundos siguen pendendo en Lituania. Os belarrusos levan asociatos
con os lituans mas de dos sieglos.

En o sieglo XVII os cosacos d'o sud de Kiev y d'o Dniéper se rebelan contra la
dominación polaco-lituana y empecipia un periodo en que a influencia de Rusia ye
mas gran por cada vegada.

En o nordeste de l'actual Ucraína os rusos van conquerindo territorios a os
tartres a poquet pa asegurar a suya muga sud. Os rusos organizan en a rechión de
Kharkov unas linias fortificatas y fan venir soldatos-colons. Este territorio se
dirá Ucraína, (a “marca”, a “muga”), encara que os rusos li deciban mes bien
Rusia Chicota, como prolongación d'a Gran Rusia centrata en Moscú. Os cosacos
d'ista zona serán conoixitos como cosacos ucraineses a diferencia d'os cosacos
d'o Don, y no son os mesmos cosacos que os zaporizhians d'o Dniéper u atros
cosacos que yeran en a Unión Polaco-Lituana.

Baixo o reinato de Catarina II (1762-1796) a mayor parte d'a Ucraína actual pasa
a fer parte d'o Imperio Ruso y tendrá conseqüencias pa os cosacos y tartres. Os
otomans encomienzan una guerra en 1768 pero pocos anyos mes tarde os rusos
conquieren Tauride y Crimea, entrando dimpués en Moldavia, Vlaquia y plegando
dica Bulgaria. Por o Tractato de Kutchuk-Kainardji (16 de chulio de 1774) os
otomans ceden a Rusia Azov, Kertch (cabo oriental de Crimea) y a costa entre o
Dniéper y o Bug. O Khanato de Crimea, incluita a Tauride, esdevién un estato
independient.

O exito ruso fa procupar-se a os austriacos, que s'aligan con os prusians y
obtienen de Rusia en compensación o primer reparto de Polonia (1772). D'ista
traza Austria prene una tierra etnicament ucrainesa, Galitzia Oriental, con
capital en Lviv, y amés obtién d'o Imperio Otomán a zona norte de Moldavia, en
parte habitata por ucraineses, y que dimpués esdevendrá Bucovina.

Os cosacos zaporizhians deixan de tener una posición marguinal que lis permite
estar independients y as suyas libertatz esdevienen anacronicas. O zaguer atamán
cosaco ha tenito que renunciar a lo suyo cargo en 1764. Once anyatas mes tarde
as tropas rusas destruyen Sietch.

O menistro Potemkin encomienza una colonización con poblacions cristianas
fundando Khersón en 1778 y Mariupol en 1779. En 1783 Rusia s'annexiona o Khanato
de Crimea y os otomans lo reconoixen como feito consumato. A colonización
contina con a fundación de Sebastopol en 1784, Iekaterinoslav en 1786. En 1787
os otomans atacan o Imperio Ruso pero pierden y os rusos ocupan Yedisán,
plegando dica o río Dniéster, que por o Tractato de Iaşi en 1792 será a muga
entre o Imperio Ruso y o Imperio Otomán.

Dimpués de vencer a os otomans, o Imperio Ruso consigue con o segundo y tercer
reparto de Polonia ocupar Volhinia y Podolia, bells territorios d'a Unión
Polaco-Lituana poblatos por ucraineses. En 1806, a guerra contra os otomans
permite a os rusos ocupar Besarabia (a metat oriental de Moldavia), con Buchac.

Baixo os zars de Rusia, Ucraína esdevinió o granero d'o Imperio Ruso, con as
famosas tierras negras (u chernozem). Ucraína tamién representaba a muga
maritima sud de Rusia con a base naval de Sebastopol y lo puerto comercial
d'Odessa, fundato en 1796, y desembolicato entre 1803 y 1814.

Os colons que plegoron ta las tierras conquiestas a los otomans y tartres yeran
prencipalment ucraineses procedents d'a zona entre Kiev y Kharkov (dita Chicota
Rusia) y tamién rusos. Tamién plegoron griegos y armenios d'o Imperio Otomán,
chodigos, alemans (en Tauride, Yedisán y Crimea). En o sud de Besarabia y
especialment en Buchac, as poblacions musulmanas son sustituitas por ucraineses,
rusos, bulgaros, gagauzes y colons alemans. Se creyan aldeyas con nombres
evocadors d'as campanyas rusas contra Napolión Bonaparte.

Dende meyatos d'o sieglo XIX y sobretot con o desembolique d'o ferrocarril en
1870 bi ha una espleitación d'os recursos minerals: a hulla d'a rechión de
Donets y o fierro de Krivoi-Rog. Amaneix una industria pesata con un capitalismo
salvache. En conchunto en Ucraína oriental y meridional i heba un desembolique
que recordaba a un país nuevo a lo estilo d'America.

En o sieglo XIX en Podolia y Volinia i habió pocos cambios. En 1839 a Ilesia
Uniata fue adhibita a la Ilesia Ortodoxa rusa a la fuerza. En Galitzia, Bucovina
y Rutenia subcarpatica representaban un estrato social con rango inferior a lo
d'os polacos. En 1846, quan os polacos lis se sublevan a las autoridatz
imperials austriacas, os ucraineses u rutens se sublevan a los nobles polacos,
sublevacions que as tropas austriacas consiguen sofocar. A Ilesia Uniata se
mantién firme entre os ucraineses u rutens baixo dominio austro-hongaro y
contribuye a fer-los sentir diferents tanto d'os polacos catolicos como d'os
rusos ortodoxos. A politica hongara consigue que os rutens que viviban en o
reino d'Hongría (Rutenia subcarpatica sobretot) se sientan diferents d'os rutens
de Galitzia y Bucovina que viviban en o reino d'Austria, y con o tiempo a
denominación de "rutén" designará especialment a los d'Hongría.

Dende a sulsida d'o Imperio Zarista se constituye en Kiev o 15 de marzo de 1917
una Rada (u consello) que de seguida tien un amplo refirme popular. Os miembros
proceden d'a Sociedat d'Ucraineses Progresistas (y os suyos simpatizants), que
dende 1908 s'encerrinan en conseguir por os cauces legals o reconoiximiento d'os
dreitos d'os ucraineses y un estatuto d'autonomía.

En noviembre de 1917, a Rada proclama a Republica Democratica d'Ucraína y
constituye un Gubierno, con o socialdemocrata Symon Petliura como menistro d'a
Guerra. Os bolcheviques optan en primeras por participar-ie, pero dimpués
renuncian y estableixen o 25 d'aviento una republica rival en Khartov, refirmata
por os soviets d'a cuenca d'o Donets. En chinero atacan Kiev. A Rada, replegata
en Zhytomyr, proclama alavez a independencia d'Ucraína o día 28 d'aviento, y
encomienza negociacions con Alemanya y l'Imperio Austro-hongaro, que rematan en
un tractato firmato en Brest-Litovsk o 9 de febrero de 1918. As Potencias
Centrals reconoixen a independencia d'Ucraína y prometen que dimpués d'a guerra
os rutens d'Austria-Hongría tendrían un estatuto d'autonomía. O 3 de marzo o
Gubierno bolchevique ha de firmar o Tractato de Brest-Litovsk y reconoixer entre
atras concesions a independencia d'Ucraína.

Alemanya y Austria-Hongría ocupan dende marzo Ucraína pa espleitar a collita de
cerials. Posan a Pavlo Skoropadski en o poder con o títol de hetman (atamán) o
28 d'abril, disuelven a Rada y engarcholan a Petliura.

A retirata d'os alemans y austro-hongaros en noviembre de 1918 en perder a
Primera Guerra Mundial fa que i haiga un vueito de poder en Ucraína y que
amaneixcan faccions enfrontinatas:

En Galitzia Oriental os rutens dominan Lviv en primerías de noviembre y demandan
a unión con una Ucraína independient. Pero os polacos ocupan Lviv o 22 de
noviembre y controlan o conchunto de Galitzia Oriental en mayo de 1919.

Petliura, liberato por os alemans, s'apodera de Kiev o 14 d'aviento de 1918.
L'atacan os bolcheviques o 6 de febrero de 1919 y en abril ha de replegar-se ta
Kamenets-Podolsk. Prebará de nuevo a tornar en agosto y en mayo de 1920 con os
polacos.

Os bolcheviques constituyen o 28 de noviembre de 1918 un Gubierno provisional
d'Ucraína en Kursk (Rusia). O 3 de febrero de 1919 son en Khartov y o 6 de
febrero en Kiev. O 14 de marzo se proclama a Republica Sovietica d'Ucraína.

En as bocas d'o Dniéper o cabo de banda Grigoriev se presenta como hereu d'os
cosacos zaporizhians, y estableix o suyo quartel cheneral en Alexandría,
lanzando expedicions dica a mar Negra.

Mes enta l'este l'anarquista Nestor Makhno organizó en abril de 1917 una Unión
de campesins en Goulai Plé, a lo noreste de Mariupol. Se mantién en a rechión
tot l'anyo 1918 en guerra de guerrillas contra os ocupants alemans y
austro-hongaros. En primerías de 1919 controla o territorio entre a mar d'Azov y
Iekaterinoslav, y resiste a presión d'os exercitos rusos blancos d'Anton
Ivanovitch Denikin, instalatos en a rechión d'o baixo Don y refirmatos en os
cosacos de Kubán.

Os desembarcos de tropas aliatas en aviento de 1918 rematan en fracasos. Os
griegos en Khersón y Nikilaiev son atacatos por os cosacos de Gregoriev en
febrero de 1919. Os franceses, que heban plegato ta Odessa y Crimea, se retiran
por no tener res que fer. Os britanicos se mantienen en a costa oriental d'a Mar
Negra, on refirman a Denikin y mantienen en Cheorchia unas posicions pa
asegurar-se o control d'o petrolio de Bacú. A evaquación francesa permite a los
bolcheviques ocupar Odessa, saqueyata por Grigoriev, y dimpués Crimea. En mayo
vencen a las bandas de Grigoriev, que ye asesinato o 27 de chulio.

En primavera de 1919 a situación ya yera mes clara. Denikin fa una gran ofensiva
y ocupa en verano Crimea, Odessa y Kiev. Dende as posicions ucrainesas decide
d'abanzar ta Moscú, arriba en Oroel o 13 d'octubre, pero ye aturato en Tula. O
Exercito Royo responde y con o refirme de Makhno recupera o control de tot o
país de fueras de Crimea, a on se retiran os blancos mandatos por Piotr
Nikolaievitch Wrangel dende abril de 1920.

Tamién fendo parte d'a guerra polaco-sovietica en abril de 1920 Petliura y os
polacos atacan l'ueste d'Ucraína y prenen Kiev o 6 de mayo. Wrangel abanza enta
o norte arribando en Iekaterinoslav y Mariupol. En chulio o Exercito Royo refusa
a los polacos dica Lviv. Dimpués d'o contraataque d'os polacos as hostilidatz
cesan en octubre. D'ista traza os royos pueden atacar con mes fuerza a los
blancos en Crimea en noviembre. En noviembre 135.000 presonas son evaquatas vía
maritima dende Crimea, d'as que 70.000 yeran soldatos. O Exercito Royo prene
Sebastopol o 15 de noviembre. Makhno ye o zaguero que lis queda a los
bolcheviques por sozmeter. Se refuchia en Rumanía en agosto de 1921 y morirá en
París en 1934, no sin antes haber conoixito en Durruti.

O resultato d'istas tres anyatas ye que Ucraína en surte arrasata. Kiev ha
camviato de mans nueu vegatas. Bandas de chinetz rivals feban destrozas por
totas partes, traicionando a un bando u atro (os cosacos de Kubán traicionoron a
Denikin). I habió muitos pillaches y mortaleras, y os ucraineses de Petliura
facioron pogroms antichodigos en febrero-abril de 1919 en Podolia, a l'egual que
os blancos de Denikin en chulio-agosto de 1919.

Instituita o 14 de marzo de 1919, a Republica Sovietica d'Ucraína esdevien o 30
d'aviento de 1922 una d'as Republicas constitutivas d'a Unión Sovietica (con
Rusia, Belarrusia y Trascaucasia). A capital, establita en Khartov en 1923,
tornará ta Kiev en 1934. En os anyos 1920 se revalorizará a luenga y cultura
ucrainesas, en o periodo dito d'a Ucrainización. Se creyará una ilesia
autocefala ortodoxa en Kiev. Dende setiembre de 1920 un decreto obliga a l'uso
de l'ucrainés en l'amostranza. En agosto de 1923 l'ucrainés s'estendilla enta
totz os campos de l'Administración. En a practica ye un bilingüismo
ucrainés/ruso. Encara que a Nueva Politica Economica (NEP) leva efectos
positivos, poco dimpués encomienza a era Stalin, con colectivización agricola,
polarización ciudat-campo y entre 1932 y 1933 una gran mortalera por fambre
organizata por o stalinismo, con zifras que podioron plegar dica os 7 millons de
muertos. Tamién exterminoron a la elite intelectual ucrainesa.

Dimpués d'a invasión de Polonia por as tropas d'o Tercer Reich en setiembre de
1939, a Unión Sovietica alcordó repartir-se o territorio polaco con os alemans,
y s'aneixionó Ucraína por una parte d'os cabos de Polonia: Volinia y Galitzia
oriental, rechions habitatas por ucraineses. En chunio de 1940 s'adhiben,
dimpués d'un ultimatum a Rumanía, Bucovina d'o Norte y Besarabia d'o Sud (o
resto de Besarabia será a RSS de Moldavia). Poco dimpués as minorías alemanas de
totas ixas zonas (alemans d'a Mar Negra), serán deportatas t'Alemanya.

A conquiesta d'Ucraína por os alemans, con aduya d'os rumans, que quereban
recuperar Moldavia, encomienza o 22 de chunio de 1941 (Operación Barbarroya) y
remata en octubre. Bi ha una reorganización territorial feita por o Tercer
Reich:

A rapideza de l'abance alemán deixa a las poblacions locals sin reación
inmediata. Os Einsatzgruppen proceden a fer mortaleras de chodigos, que son
acotolatos en 1942 con participación de voluntarios ucraineses, a l'inte que
s'acelera a leva por os servicios de Fritz Sauckel d'a man d'obra masculina y
femenina. Os ucraineses fan parte, chunto con os polacos, d'a mayor parte d'os
ostarbeiter trasladatos a los campos de treballo en Alemanya u a los campos de
concentración. A resistencia se fa mes dificil d'organizar que en Belorrusia por
no haber-ie extensas zonas paulencas u forestals.

Bells ucraineses s'alistan en o campo alemán: milicians rutens persiguen a los
chodigos de Galitzia oriental, y os guardias d'os campos d'exterminio de Polonia
son ucraineses con uniforme negro d'as Schutzstaffel. Ucraineses de Galitzia
formoron a 14ª Waffen Grenadier Division der SS Galicische, mandata por o
SS-Brigadeführer Pavlo Schandruk, amás d'atras unidatz mes chicotas.

En Volinia amaneix un movimiento clandestino contra os alemans y os sovieticos.
Lo diriche Stefan Bandera, a qui os alemans ensopinan y internan en un campo de
concentración. Os banderistas encara luitarán dimpués de 1945 contra os
sovieticos.

Dimpués d'a batalla de Stalingrado o Exercito Royo sovietico reocupa Ucraína
entre agosto de 1943 y chulio de 1944. A destrucción ye masiva, y os alemans
practican a politica de tierra cremata en albandonar o país. O numero
d'ucraineses muertos en a Segunda Guerra Mundial a mans de sovieticos u
d'alemans s'eleva a 6 millons.

En l'anyo 1945 quasi totz os ucraineses son reunitos en una mesma republica, a
Republica Socialista Sovietica d'Ucraína: amés d'os ucraineses de territorios
que antes yeran de Polonia (Volinia y Galitzia Oriental) u de Rumanía (Bucovina
d'o Norte), os sovieticos han ocupato a Rutenia subcarpatica (que Checoslovaquia
cedió a la Unión Sovietica o 29 de chunio de 1945). Se procede a un cambio de
población: mes d'un millón de polacos d'Ucraína occidental son trasladatos ta
Polonia, mientres que os ucraineses d'a rechión de Chelm (a l'este de Lublin)
son trasladatos ta Ucraína.

Ucraína fa parte d'os miembros fundadors d'a ONU en 1945 en rematar a guerra. Os
anyos d'a postguerra son egual de duros que os d'o periodo d'entreguerras, entre
1946 y 1947 bi ha fambre. Stalin se planteyó castigar a los ucraineses por a
suya presunta colaboración con as Potencias de l'Eixe, a l'egual que fació con
os tartres de Crimea, os calmucos y atros "pueblos castigatos", pero no i heba
prou puesto en Siberia y Asia Central pa totz os ucraineses. Optó por
deportar-ne bells centenars de mils. D'ista traza en Siberia y Cazaquistán ye
posible de veyer comunidatz ucrainesas ixemenatas.

Os lemki d'o sudeste de Polonia seguiban luitando por a suya independencia y
incorporación a Ucraína con actividatz terroristas. Fuoron deportatos y
ixemenatos por tot Polonia en a "Operación Vistula".

O movimiento de renovación nacional torna a existir en Ucraína dimpués d'a
muerte de Stalin. Nikita Kruschov yera ucrainés y lo tolera, pero o movimiento
de renovación nacional s'infiltra en o Partito Comunista Ucrainés y en 1972
Leonidas Breznev torna a las represions y purgas. O primer secretario, Petro
Chelest, sospeitoso de nacionalismo, ha de ceder o puesto a l'ultraconservador
Vladimir Chtcherbytsky, en o poder dica 1989.

En 1989 amaneixen dos formacions politicas aparte d'o Partito Comunista
Ucrainés: O Roukh (Movimiento Ucrainés de Reestructuración), fundato en 1988 por
intelectuals d'esprito democrata y nacionalista, y se torna independentista en
ixa mesma anyata, ye o mes fuerte en l'ueste y centro d'o país. O 21 de chinero
de 1990 organiza una cadena humana de quasi 500 km a traviés d'a Republica pa
conmemorar a proclamación d'a independencia por a Rada de 1918. O Movimiento
Sendical Independient de Miners de Donbass, surtito d'as vadas de chulio de
1989, reivindica tanto politicas democraticas como nacionalistas.

En chulio de 1990 Ucraína proclama, un mes dimpués que Rusia, a suya sobiranía,
pero o golpe d'estato de Rusia d'agosto de 1991 influye en o proceso
d'independencia.

L'1 d'aviento de 1991 un referendum en o que participa o conchunto d'a población
aprueba por mes d'o 90% a independencia. Una semana mes tarde Rusia, Ucraína y
Belarrusia declaran o final d'a Unión Sovietica y fundan a CEI.

Leonid Kravtchuk, ex-comunista, ye esleito president d'a Republica l'1 d'aviento
de 1991. As relacions con Rusia, que no acaba d'acceptar a independencia
d'Ucraína, son problematicas. Bi ha un contencioso territorial (Rusia reclama
Crimea y o control de l'antiga Flota sovietica d'a Mar Negra), un problema
churisdicional sobre as armas nucleyars y problemas economicos (a dependencia
d'Ucraína d'o suministro enerchetico ruso de gas natural).

En chinero de 1994 Estatos Unitos ofreixe aduya economica a Ucraína con a
condición que renunciase a l'armamento nucleyar. As eleccions de chinero de 1994
en Crimea dioron mayoría a los partidarios d'a maxima autonomía respecto a Kiev.
A qüestión d'a flota d'a Mar Negra poquet a poquet s'ha feito notar menos porque
cada vegata ye mes viella y obsoleta, por o que pierde importancia estratechica.

Ucraína ye una republica con un sistema misto semi-parlamentario y
semi-presidencialista con brancas lechislativa, executiva y chudicial
deseparatas. O president ye esleito por votación popular cada cinco anyadas y ye
formalment o chefe d'Estato.

O poder lechislativo d'Ucraína ye formato por un parlamento unicameral con 450
escanyos, a Verkhovna Rada. O Parlamento ye o prencipal responsable d'a
formación d'o poder executivo y d'o Gabinet de menistros, d'o qualo ye maximo
dirichent o Primer Menistro

Totas as leis, actas d'o Parlamento u d'o Gabinet de menistros, decretos
presidencials y actas d'o Parlamento de Crimea pueden estar derogatas por a Cort
Constitucional si violan a Constitución d'Ucraína. Atras actas normativas tamién
son subchectas a la revisión chudicial. A Cort Suprema ye o prencipal organismo
en o sistema de cortz con churisdición cheneral.

Se guarencia oficialment l'autogubierno local. Asinas, os concellos municipals y
alcaldes son popularment esleitos y exercen o control sobre os presupuestos
locals. Os gubernants d'as rechions y districtos d'Ucraína son esleitos por o
president.

Dimpués d'a cayita d'a Unión Sovietica y d'a suya disolución, Ucraína recibió un
herencio d'una fuerza melitar de 780.000 hombres en o suyo territorio, equipata
con o tercer arsenal d'armas nucleyars mas gran d'o mundo. En mayo de 1992,
Ucraína sinyó lo Tractato de Reducción Estratechica d'Armas en que o país
alcordó d'entregar as suyas armas nucleyars a Rusia ta la suya eliminación y
unir-se a lo Tractato de No-Proliferación Nucleyar como un estato sin d'armas
nucleyars. Ucraína ratificó lo tractato en 1994, y en 1996 se convirtió en un
país libre d'armas nucleyars. Actualment o exercito d'Ucraína ye o segundo mas
gran d'Europa, dimpués d'o exercito ruso.

Ucraína ha dato importants trangos enta la reducción d'as armas convencionals.
Sinyó lo Tractato d'as Fuerzas Armatas Convencionals en Europa, en que se
demandaba la reducción de tanques, artillería y vehíclos armatos (as fuerzas
armatas se reducioron a 300.000 melitars). O país amás ye planeyando convertir
l'actual sistema d'exercito con servicio melitar en un exercito profesional
voluntario no mas tarde de 2011.

Ucraína ha ito chugando, cada vegata mas, un important papel en as misions de
paz arredol d'o mundo. As tropas ucrainesas fan parte en Kosovo d'o Batallón
polaco-ucrainés Bi ha tamién una unidat ucrainesa en Liban, como parte d'as
Fuerzas d'as Nacions Unitas en Liban. Amás bi ha un batallón de entrenamiento y
mantenimiento en Sierra Leone. En mayo de 2003 una unidat d'o exercito ucrainés
baixo mando polaco participó en as operacions melitars en Iraq como parte d'a
fuerza multinacional en iste país. En total bi ha actualment 562 melitars
ucraineses en servicio en diferents misions arredol d'o mundo.

Dimpués d'a suya independencia, Ucraína s'autodeclaró como un estato neutral. O
país ha tenito dende allora una asociación melitar limitata con Rusia, con atros
países d'a CEI y con a OTAN dende 1994. En a decada d'os anyos 2000 o Gubierno
s'ha inclinato mas enta la OTAN, gosando sinyar un alcuerdo de cooperación con
ista organización en l'anyo 2002. Manimenos, s'ha declarato que a futura
qüestión d'una posible dentrata d'Ucraína en a OTAN se preguntaría a traviés
d'un referendum nacional.

O sistema de divisions administrativas d'Ucraína reflecta o suyo carácter
d'estato unitario (como apareixe en a suya constitución) con gubiernos locals
unificatos ta cadaguna d'as subdivisions.

Ucraína se divide en vintiquatre provincias (u oblasts, tamién a vegatas
tradueito como rechions) y una republica autonoma (en ucrainés avtonomna
respublika), Crimea. Amás as ciudatz de Kiev, a capital, y Sevastopol tienen un
estatus legal especial. As 24 provincias y Crimea se subdividen en 490
districtos (en ucrainés raions) u unidatz administrativas de segundo ran. L'aria
meyana d'un raión ye de 1.200 km² y a población meyana de bells 52.000
habitadors.

As arias urbanas (ciudatz) pueden estar subordinatas a lo estato (como en o caso
de Kiev y Sevastopol) u a l'administración d'a suya provincia u districto,
pendendo d'a suya población u d'a suya importancia socioeconomica. As unidatz
administrativas mas baixas incluyen asentamientos de tipo urbán, que son
pareixitos a las comunidatz rurals, pero son muito mas urbanizatos, incluyindo
interpresas, escuelas y infraestructuras de transporte.

En total, Ucraína tien 457 ciudatz, 176 d'as qualas son dirichitas dende as
suyas provincias, 279 mas chicotas que son dirichitas dende os districtos y dos
ciudatz con estatus especial. Amás bi ha 886 asentamientos de tipo urbán y
28.552 lugars mas chicotz.

1 En aragonés adaptable como Volinia 2 En aragonés adaptable como Trascarpacia 3
En aragonés adaptable como Saproche

Con una superficie de 603.700 km², una linia de costa de 2.782 km y una
distancia de 1.316 km d'este a ueste y de 893 km de norte a sud, Ucraína ye o
44eno país mas gran d'o mundo. Ye o país mas gran que ye situato totalment en
Europa y o segundo país d'Europa por superficie (dimpués d'a parti europea de
Rusia y antis d'a Francia metropolitana).

En Ucraína predomina a topografía plana, y os ríos la trescruzan con un trazato
predominant de norte-sud u norueste-sudeste. Os relieves mes importants son os
Carpatos en o cabo occidental. Ucraína ye travesata por ríos como lo Dnieper (en
ucrainés Dnipro), o Donets, o Dniester y Bug Meridional, que fluyen enta la mar
Negra y a chicota mar d'Azov. En o sudueste o delta d'o Danubio fa de muga con
Rumanía. A mayor tuca d'Ucraína ye o monte Hoverla, en os Carpatos, con 2.061
metros d'altaria sobre o ran d'a mar, encara que en a peninsula de Crimea bi ha
tamién un macizo montanyoso con altarias de 1.500 metros, con cinglos enta la
mar Negra.

O clima predominant ye templato continental, con hibiernos fridos y veranos
calorosos, de fueras d'o sud de Crimea que tien un clima mediterranio. A
temperatura meya en Kharkiv, en Ucraína oriental, ye de 7 °C en chinero y de
20 °C en chulio. Antiparte, as plevias son de 750 mm/anyo en o norte y de
250 mm/anyo en o sud d'o país.

A vechetación natural se distribuiba prencipalment en cinturón latitudinals, con
un cinturón d'estepas paralelo tamién a la costa d'a mar Negra, un cinturón
d'estepas arbolatas en o centro, y selva templata en o norte y ueste, on a
presencia d'os monts Carpatos fa que i haiga pisos bioclimaticos de vechetación.
A peninsula de Crimea constitui una excepción, con vechetación mediterrania en o
sud y selvas submediterranias en as suyas montanyas.

Ucraína muga a lo norte con Belarrusia, a l'este y noreste con Rusia, a l'ueste
con Polonia, Eslovaquia y Hongría, y a lo sudueste con Rumanía y Republica de
Moldavia.

En os tiempos sovieticos, a economía d'Ucraína yera a segunda mayor d'a Unión
Sovietica, estando importants a industria y l'agricultura aintro d'a suya
economía de planificación centralizata. Con a cayita d'o sistema sovietico, o
país pasó d'una economía de planificación centralizata a una economía
capitalista de mercato. O proceso de transición estió dificil ta la mayoría d'a
población que cayó en a pobreza. A economía d'Ucraína se contrayó muito en os
anyos dimpués d'a cayita d'a URSS. A vida d'o día a día d'una presona de renda
meya en Ucraína se tornó en una luita. Un gran numero de ciudadans en a Ucraína
rural sobrevivioron gracias a que cautivaban a suya propia comida, asobén
treballando a la vegata en dos u mas puestos y mercando os biens de primera
necesidat a traviés de trucas.

En 1991, o Gubierno ucrainés liberalizó a mayoria d'os precios ta luitar contra
la escaseza de productos, solucionando lo problema con exito. A la vegata, o
Gubierno contino subsidiando a las interpresas controlatas por o estato y a lo
sector de l'agricultura a traviés d'o suyo sistema d'emisión monetaria. Os
cambeos en as politicas monetarias en primerías d'a decada de 1990 facioron que
a inflación puyase dica rans de hiperinflación. En l'anyo 1993, Ucraína teneba o
record mundial de puyata d'a inflación en un anyo natural. Os que mas sufrioron
ista situación estioron qui viviban con ingresos fixos. Os precios
s'estabilizoron poco dimpués d'a introducción d'a nueva moneda, a grivnia, en
1996. As reformas estructurals se i facioron tamién muit amoniquet. Dimpués d'a
independencia, o Gubierno creyó un marco legal ta la privatización. Manimenos,
bi habió una ampla resistencia a las reformas aintro d'o gubierno y ta una parte
significativa d'a población s'aturoron luego os esfuerzos de reforma. Un gran
numero d'interpresas estatals no habioron de pasar por o proceso de
privatización. Tanimientres, en 1999, o PIB heba caito en un 40% respective a
l'anyo 1991, encara que se recuperó una mica por dencima d'a marca d'o 100 % a
la fin de 2006. En primerías d'a decada de 2000, a economía amostraba un
creiximiento d'entre o 5 y o 10% basato en a exportación, con un creiximiento
d'a producción industrial de mas d'o 10% por anyo. A crisi economica de l'anyo
2008 afecto tamién a Ucraína, y en noviembre de 2008 o FMI aprebó un ampre de
16,5 billons de dólars ta o país.

O PIB (PPA) d'Ucraína en l'anyo 2007, calculato por a CIA, yera 29eno en o mundo
y estimato en $359,9 billons. Su PIB por capita en 2008 d'alcuerdo con a CIA
yera de $7.800 (en termins de PPA), estando lo 83eno d'o mundo. O PIB nominal
(en dólars estatounitenses, calculato a valor de mercato de cambio) yera de
$198 billons, 41eno d'o mundo. En chulio de 2008 o salario nominal meyano en
Ucraína yera de 1.930 mensuals. A tamas de continar por debaixo d'os vecins
países d'Europa Central os salarios dica 2008 han creixito en un 36,8%
D'alcuerdo con o PNUD en l'anyo 2003 o 4,9% d'a población ucrainesa viviba por
debaixo d'os 2 dólars por día y un 19,5% d'a población viviba por debaixo d'o
branquil d'a pobreza ixe mesmo anyo.

Ucraína produce quasi totz os tipos de vehíclos de transporte y aeronaus. Os
avions Antonov y os cambions KrAZ s'esportan a muitos países. A mayoría d'as
exportacions d'Ucraína se dirichen a la Unión Europea y a CEI. Dende a suya
independencia, Ucraína ha mantenito a suya propia achencia espacial, l'Achencia
Espacial Nacional d'Ucraína. Ucraína se combirtió en un participant prou activo
en as misions d'exploración d'o espacio. Entre 1991 y 2007, Ucraína ha lanzato
seis satelites de fabricación propia y 101 lanzaderas espacials y contina
disenyando naus espacials. Asinas actualment, Ucraína ye reconoixita en o mundo
como un lider en a producción de misils y a suya tecnolochía asociata.

O país importa la mayor parte d'os suyos recursos enercheticos, mas que mas
petrolio y gas natural, y pende muito de Rusia como somenistrador d'enerchía.
Mientres un 25% d'o gas natural en Ucraína ye de fuents internas, arredol d'un
35% viene de Rusia y a resta, un 40%, d'Asia Central a traviés de diferents
rotas por Rusia. Amás, o 85% d'o gas ruso se distribuye en Europa vía Ucraína.

O Banco Mundial clasifica Ucraína como un estato con una renta de ran meyo.
Bells afers significativos incluyen as infraestructuras y transportes poco
desarrollatos, a corrupción y a burocracia. En 2007 a Bolsa ucrainesa rechistró
a segunda mayor tasa de creiximiento d'o mundo con un 130%. Un d'os sectors con
mayor creiximiento d'a economía ucrainesa son as tecnolochías d'a información,
que yera o mas important en os países d'Europa Central y de l'Este en 2007,
creixendo un 40%.

Ucraína atraye mas de 20 millons de vesitants foranos cada anyo., esdevenindo
asinas un destino toristico cada vegata mas solicitato. Os vesitants plegan
prencipalment d'Europa de l'Este, encara que tamién d'Europa Ocidental (6,3
millons), d'Estatos Unitos y tamién de Canadá. O país ye o 8eno destín toristico
mas popular d'o mundo.

Ucraína ye un destín que se troba en o cruce de camins entre Europa Central y
Oriental, entre o norte y o sud. Muga con Rusia y no ye muit luent de Turquía.
Tien cordeleras, os monts Carpatos, a on que se puet esquiar, fer senderismo,
pescar y cazar. A linia de costa d'a mar Negra ye un destín popular ta las
vacacions de verano. Ucraína tien vinyers a on se producen vins d'a tierra,
ruinas d'antigos castiellos, parques historicos, ilesias catolicas y ortodoxas,
asinas como bellas mezquitas y sinogas.

Kiev, a capital d'o país, tien muitas estructuras unicas como a seu de Santa
Sofiya, asinas como amplas avenitas. Tamién bi ha atras ciudatz prou conoixitas
como a ciudat portuaria d'Odessa y a viella ciudat de Lviv en l'ueste. Crimea,
una chicota peninsula en o sud, ye un popular destín de vacacions ta
bronceyar-se y nadar en as plachas d'a mar Negra. Bellas ciudatz de Crimea
incluyen Sevastopol y Yalta, isya zaguera localización d'a conferencia de Paz en
rematar a Segunda Guerra Mundial. Os vesitants pueden amás fer crucers fluvials
a traviés d'o río Dnieper dende Kiev dica las costas d'a mar Negra. A cocina
ucrainesa tien una larga historia y ofreixe una ampla variedat de platos
orichinals.

Dende 2005 os ciudadans d'a Unión Europea, Estatos Unitos, Canadá y Suiza no
amenistan un visato ta vesitar Ucraína como toristas. Tampoco no ye menester
tener visa si se ye ciudadán de Rusia, u de qualsiquier atro país miembro d'a
CEI.

Os costumbres ucraineses son a-saber-lo d'influenciatos por o cristianismo, que
ye a prencipal relichión d'o país. O papel de cada chenero gosa estar prou
tradicional y os lolos gosan chugar un papel mas important en a educación d'os
ninos que en os países occidentals. A cultura d'Ucraína tamién ha estato
influenciata por os suyos vecins de l'este y l'ueste, como se reflecta en
l'arquitectura, musica y arte.

A era comunista tenió un efecto prou important en l'arte y a escritura en
Ucraína. En 1932, Stalin convirtió lo realismo socialista en politica estatal en
a Unión Sovietica quan promulgó lo decreto sobre "Reconstrucción d'Organizacions
Literarias y Artisticas". Iste decreto limitó asabelo a creyatividat. Mientres a
decada de 1980 se creyó a politica de glásnost (en aragonés apertura) que
permitiba atra vegata a artistas y escritors exprisar-se con libertat.

A tradición d'os uegos de pasqua, conoixitos como pysanky tien unas fundas
radices en Ucraína. Istos uegos son decoratos con cera ta creyar patrons,
allora, quan son xutos lis se pinta con politas colors, y a la fin se saca la
cera, dixando los patrons de colors. Ista tradición tien mils d'anyos
d'antigüidat, antis d'a plegata d'o cristianismo a Ucraína. En a ciudat de
Kolomya, en o semontano d'os monts Carpatos se construyó en 2000 o museu d'o
Pysanka que fue nominato como un d'os monimentos modernos candidatos a fer parti
d'as Siet Marabillas d'Ucraína.

A tradicional dieta ucrainesa incluye, pollo, tocín, vaca, peix y buletz. Os
ucraineses tamién minchan muitas trunfas, cerials y vechetals. Os platos
tradicionals mas populars incluyen o varenyky (almondigas rebullitas con setas,
trunfas, chucrut, queso y ceresas), o borscht (sopa de remolacha con pella y
setas u carne) y holubtsy (roldes de pella rebullita con roz, cenorias y carne).
As especialidatz ucrainesas incluyen tamién o pollo de Kiev y tarta de Kiev. As
bebitas mas tradicionals son os sucos de fruita, a leit, siero de manteca, augua
mineral, té y café, cerveza, vin y horilka.

D'alcuerdo con a constitución, o idioma d'o estato d'Ucraína ye l'ucrainés. O
ruso, que yera de facto o idioma oficial d'a Unión Sovietica, tamién ye
amplament parlato, mas que mas en l'este y sud d'Ucraína. D'alcuerdo con o censo
de 2001, un 67% d'a población declaró tener l'ucrainés como idioma nativo y un
29% teneban o ruso. A mayoría de parlants nativos d'ucrainés tienen o ruso como
segunda luenga. L'ucrainés se parla prencipalment en Ucraína occidental y
central. En Ucraína occidental, l'ucrainés ye tamién a luenga dominant en as
grans ciudatz (como Lviv). En Ucraína central, l'ucrainés y o ruso se charran
por igual, estando lo ruso mas común en Kiev, mientres que l'ucrainés ye a
luenga d'emplego mas común en as comunidatz rurals. En l'este y sud d'Ucraína, o
ruso ye prencipalment emplegato en as ciudatz, y l'ucrainés se usa en as arias
rurals.

Mientres gran parte d'a era sovietica, o numero de parlants d'ucrainés fue
baixando en cada cheneración, y a metat d'a decada de 1980, l'uso d'o idioma
ucrainés en a vida publica heba menguato significativament. Dimpués d'a
independencia, o Gubierno d'Ucraína prencipió una politica d'ucrainización ta
fer medrar l'uso de l'ucrainés, mientres que o ruso se refusó, prohibindo-lo y
restrinchindo-lo en os medios de comunicación y as cintas.

D'alcuerdo con a Constitución d'a Republica Autonoma de Crimea, l'ucrainés ye
l'unico idioma oficial estatal d'a republica. Manimenos, a constitución
reconoixe o ruso como lo idioma d'a mayor parte d'a suya población y guarancia o
suyo emplego "en totas as esferas d'a vida publica". D'a mesma traza, o tartre
de Crimea (idioma d'o 12% d'a población de Crimea) tien guaranciata una
protección especial d'o estato, asinas como as luengas d'atras etnias. Os
parlants de ruso constituyen a gran mayoría d'a población de Crimea (o 77%),
estando los parlants d'ucrainés un 10,1% y os parlants de tartre de Crimea un
11,4%. Pero en a vida cutiana a mayoría d'os tartres de Crimea y ucraineses en
Crimea fan servir o ruso.

A historia d'a literatura ucrainesa prencipia en o sieglo XI, dimpués d'a
cristianización d'o Rus de Kiev Os documentos escritos por ixas embueltas yeran
mas que mas textos liturchicos en o idioma antigo eslavo eclesiastico. En os
rechistros historicos d'a epoca apareixeban con o nombre de cronicas, estando
amás significativa d'ellas a Primera Cronica Rusa u Cronica de Néstor.
L'actividat literaria tenió un important declive mientres a invasión mongola d'o
rus.

A literatura ucrainesea tornó a desarrollar-se atra vegata en o sieglo XIV, y
tenió un important empentón en o sieglo XVI con a introducción d'a imprenta y o
prencipio d'a era d'os cosacos, baixo los dominios ruso y polaco. Os cosacos
establioron una sociedat independient y popularizoron una nueva mena de poemas
epicos, os dumi, marcando lo punto mas important d'a literatura oral ucrainesa.
Istos importants abances, s'esfacioron quan en os sieglos XVII y XVIII se
prohibió a publicación en idioma ucrainés. Manimenos en zaguerías d'o sieglo
XVIII a literatura ucrainesa moderna tornó a renaixer.

En o sieglo XIX prencipio un periodo d'uso d'a luenga vernacular en Ucraína,
liderato por o treballo d'Ivan Kotliarevsky, a Eneyida, primera publicación
moderna en ucrainés. En os anyos 1830, o romanticismo ucrainés prencipió a
desembolicar-se, y apareixió Taras Shevchenko, poeta y pintor y un d'os simbolos
nacionals d'iste renaiximiento cultural. Mientres Ivan Kotliarevsky ye
considerato como lo pai d'a literatura en idioma ucrainés, Shevchenko ye o pai
d'o renaiximiento d'a nación ucrainesa. En l'anyo 1863 o Imperio ruso prohibió
as publicacions escritas en idioma ucrainés.. Iste feito fació que os escritors
ucraineses habesen d'escribir as suyas obras en ruso u publicar-las en Galitzia,
allora baixo control austriaco. A debantdita prohibición nunca no se quitó,
encara que dimpués d'a revolución y a plegata a lo poder d'os bolcheviques quedó
obsoleta.

A literatura ucrainesa continó floreixendo en os primers anyos d'a Unión
Sovietica, quan quasi totas as tendencias literarias yeran aprebatas. Istas
politicas se restrinchioron en os anyos 1930, quan Stalin implementó o suyo
realismo socialista. A doctrina no reprimiba necesariament o idioma ucrainés,
pero meteba una serie de reglas d'estilo que os escritors heban de seguir en as
suyas obras. As actividatz literarias continoron estando limitatas baixo lo
poder d'o partito comunista, y no estió realment dica la independencia d'Ucraína
en 1991 quan os escritors estioron libres ta exprisar en as suyas obras lo que
deseyaban.

Ucraina se benefició muito d'as politicas d'a epoca sovietica en educación
fisica. Asinas, dimpués d'a suya independencia, Ucraína heredó cientos
d'estadios, piscinas, chimnasios y muitas atras instalacions esportivas.

O esporte mas popular ye o fútbol. A competición futbolistica de maximo ran ye a
Vyscha Liha, tamién conoixita como Liga Premier d'Ucraína. Os dos equipes mas
importants d'ista liga son o FC Dynamo Kyiv y o FC Shakhtar Donetsk. A tamas de
que actualment o Shakhtar ye o campión d'a Vyscha Liha, o Dynamo Kyiv ha estato
historicament o equipe con mas exitos esportivos en Ucraína, ganando dos Recopas
d'Europa, una Supercopa d'Europa y estando lo equipe con mas ligas d'a Unión
Sovietica, con un total de 13, y mas Ligas d'Ucraína, con un total de 12;
mientres que o Shakhtar nomás tien quatre ligas ucrainesas y una Copa d'a UEFA.

Muitos ucraineses chugoron ta la Selección Nacional de Fútbol d'a Unión
Sovietica, estando los mas importants Igor Belanov y Oleg Blokhin, ganadors d'a
prestichiosa Pilota d'Oro ta o millor chugador de l'anyo. Dimpués d'a cayita d'a
URSS nomás un ucrainés ha ganato iste premio, Andriy Shevchenko, l'actual
capitán d'a Selección Nacional de Fútbol d'Ucraína. O equipe nacional debutó en
a Copa d'o Mundo de 2006, y plegó dica quatrenos de final, antis de perder con
os futuros campions, Italia.

Os ucraineses tamién han destacato en boxeyo a on que os chirmans Vitali
Klitschko y Wladimir Klitschko han ganato o campionato d'o mundo d'os pesos
pesatos.

O debut d'Ucraína en uns Chuegos Olimpicos estió en os Chuegos d'hibierno de
2004. Dica hue Ucraína ha tenito millor actuación en os chuegos de verano (con
96 medallas en quatre participacions) que en os chuegos d'hibierno (cinco
medallas en quatre participacions). L'actual ranking d'Ucraína en numero de
medallas ye o 35eno, tenendo totz os países que se troban por dencimal d'ells,
fueras de Rusia, mayor numero de participacions. O siguient trango d'Ucraína en
o mundo d'o esporte ye a candidatura t'agüespar os Chuegos Olimpicos d'hibierno
de l'anyo 2018, estando a ciudat esleyita Bukovel, a estación d'esquí mas
chovena d'o país.

A población d'Ucraína ye de 48.396.470 habitants (2002) en una superficie de
603.700 km², con una densidat de población de 80 hab/km².

En o censo de población de 1989 os ucraineses yeran 37.419.000, os rusos
11.356.000, os moldavos y rumans 460.000, os belarrusos 440.000, os bulgaros
234.000, os polacos 219.000, os hongaros 163.000, os griegos 99.000, os tartres
no crimeus 87.000, os armenios 54.000, os chitans cingaros 48.000 y os tartres
crimeus 47.000 (pero dende 1994 se calcula que en son uns 250.000). A
deseparación entre ucraineses y os rusos (a minoría prencipal) ye menos clara en
Ucraína oriental, on ye mayor o porcentache d'a minoría rusa y on a identidat
ucrainesa no ye una cosa tan conscient como en Ucraína occidental. Cal parar
cuenta que en Ucraína consideran a los rusins o rutens como ucraineses, y as
estimacions dicen que bi ha en o país arredol d'un 1% de población rutena.

Antiparte, arredol d'1 millón d'ucraineses marchoron d'o país dende a suya
independencia ta Estatos Unitos, Canadá, Israel u la Unión Europea.

A relichión encara no aglutina a los ucraineses actuals. Os ortodoxos d'Ucraína
y Bielorrusia dependeban d'o metropolitán de Kiev, reestablito en 1361 dimpués
d'a invasión mongola.

En o sinodo de Brest de 1596 o metropolitán de Kiev reconoixió l'autoridat d'o
papa y naixió a "Ilesia Uniata" u greco-catolica. Encara que en o sieglo XVII
muitos ucraineses s'oposaban a ista ilesia, permaneixendo en a Ilesia Ortodoxa
orichinal, (o patriarca de Costantinoble nombró atro metropolitán ortodoxo de
Kiev). Os uniatas s'expansionoron y en a Galitzia baixo dominio austriaco
esdevinió a ilesia nacional d'os ucraineses, a lo tiempo que despareixeba por a
fuerza en os territorios d'os ucraineses baixo o Imperio Ruso.

En primerías d'a decada de 1920 bi heba una ilesia autocefala especificament
ucrainesa, esclafata por Stalin en primerías d'a decada de 1930, continando
entre os ucraineses emigratos.

En 1946, con o cambio de mugas y o paso de Galitzia Oriental a la RSS d'Ucraína
os uniatas fuoron adhibitos a la fuerza a la ilesia ortodoxa, encara que a
Ilesia Greco-Catolica siguió existindo en a clandestinidat y entre os ucraineses
emigratos. Actualment a Ilesia Uniata ha tornato a Ucraína pa reclamar os
edificios que fuoron confiscatos por a fuerza y recuperar as congregacions que
fuoron forzatos a pasar-sen a la ilesia ortodoxa.

Os rusos d'Ucraína son quasi totz cristiants ortodoxos, o mesmo que os moldavos,
os bulgaros, os gagauzes y os griegos d'Ucraína. Os armenios son cristiants
monofisistas, con a suya ilesia nacional.

Os tartres, (tartres de Crimea y atros tartres) y nogais son musulmans, y tamién
bi ha una minoría chodiga, correspondendo a los axkenazís y os crimchacos que
son chodigos ortodoxos, y a los carains que son d'a secta caraíta, totz
diezmatos en a Segunda Guerra Mundial.

D'alcuerdo con a constitución d'Ucraína, totz os ciudadans tienen guaranciato
l'acceso libre a la educación. A finalización d'a educación secundaria ye
obligatoria en as esqualas publicas que son a gran mayoría.

Debito a que mientres o periodo sovietico un d'os prencipals obchectivos d'o
gubierno yera proporcionar acceso a la educación a totz os ciudadans, dreito que
contina hue, bi ha un ratio estimato de alfabetización d'o 99.4% Dende l'anyo
2005 o sistema escolar, que d'antis mas yera d'11 anyos s'ha enamplato un anyo,
durando actualment 12 anyos: a educación primaria dura quatre anyos
(prencipiando con 6 anyos), a educación meya (secundaria) y a educación
post-secundaria son tres anyos. En o 12eno grado, en salir d'a escuela, os
estudiants fan os Examens d'o Gubierno. Istos examens s'emplegan tamién como
pruebas d'acceso a la universidat.

A organización d'a educación superior en Ucraína se fa d'alcuerdo a la
estructura educativa d'os países mas desembolicatos, como definen a UNESCO y as
Nacions Unitas.

A mayoría d'as carreteras ucrainesas no han estato esviellatas dende a epoca
sovietica, y por tanto son prou antigas. O gubierno d'Ucraína s'ha compromeso a
construir bells 4.500 km d'autopistas antis de l'anyo 2012. En total o rete
actual de carreteras en Ucraína ye de 164.732 km. O ferrocarril chuga un
important papel en a conexión entre as prencipals arias urbanas, puertos, zonas
industrials y os países vecins. A mayor concentración de vías ferrias se troba
en a rechión de Donbas. A tamas d'isto a cantidat de mercancías transportatas
por ferrocarril descendió en un 7,4% en 1995 en comparación con 1994, manimenos
Ucraína contina estando un d'os países con mayor numero d'usuarios de
ferrocarril d'o mundo. A cantidat total de vías de ferrocarril en Ucraína ye de
22.473 km, d'os quals bells 9.250 km son electrificatos.

Ucraína ye un d'os mayors consumidors d'enerchía electrica d'Europa; consumindo
alto u baixo lo doble d'enerchía que Alemanya en unidatz por capita. Una gran
cantidat d'o suministro d'enerchía en Ucraína viene d'a enerchía nucleyar,
recibindo a mayor parte d'o combustible nucleyar d'a vecina Rusia. As reservas
de petrolio y gas natural s'importan tamién de l'antiga Unión Sovietica. Asinas
Ucraína ye un país que pende muito d'a enerchía nucleyar. A mayor central
nucleyar d'Europa, a planta nucleyar de Zaporizhia, se troba en Ucraína. En 2006
o gubierno planeyaba la construcción de 11 nuevos reators nucleyars dica l'anyo
2030, doblando quasi a capacidat enerchetica d'o país. O sector d'a enerchía en
Ucraína ye o dotzeno en o mundo en termins de capacidat instalata, con 54
gigawatts (GW). As enerchías tienen un papel poco important en iste sector
enerchetico, estando en 2005 a producción d'enerchía soministrata por as
siguients fuents: nucleyar 47%, termica (45%), hidroelectricas y atras (8%).



https://an.wikipedia.org/wiki/Ordinador

Un ordinador u computadora, ye un aparato que sirve ta procesar información
seguindo uns procedimentos determinatos. Encara que aparatos como l'abaco y
atras calculadoras mecanicas dentren en ista definición, os ordinadors mudernos
son aparatos electronicos, alazetatos en l'Alchebra de Boole y o sistema
binario.

O celebro d'a maquina ye o procesador u a unidat central de proceso (CPU). Ye un
chip con millons de microtransistors capable d'executar millons d'instruccions
por segundo. Ye o encargato d'agafar os datos de dentrada, y executar as
instruccions d'un programa informatico ta chenerar unos resultatos (datos de
salita). A suya potencia la da la suya velocidat mesurata en Hertzios(GHz), o
tipos de CPU (Pentium 3, Pentium 4, Athlon,...), y a mesura d'a memoria cache
que incorpora (puede estar de nivel 1, 2 u 3).

Se clama memoria prencipal a la que procesador accede dreitament més a sobén.
Por as suyas caracteristicas, por un regular s'emplega a memoria de tipo RAM
(memoria d'acceso aleatorio) ta ista función.

Por qüestions tecnicas, d'ordinario ye imposible almazenar tota la información
en a memoria prencipal. Por ista enchaquia, existe a memoria segundaria, an
s'almadazena toda la información con a que no siga treballando o procesador en
ixe inte. En cheneral, ista ye constituita por toda una serie de dispositivos
d'almadazenamiento diferenciatos d'a computadora en si mesma.

A diferencia d'a memoria prencipal, que gosaba estar volatil (se borra en apagar
l'ordinador), os dispositivos d'almadazenamiento gosan estar no volatils (se
conserva o suyo contenito quan s'apaga l'ordinador). Bi ha diferens tipos:
disquets, discos duros, CD (Disco Compacto), DVD, cintas, memorias flash, ...

Dentro d'a caxa de l'ordinador (u a torre), cal conectar o procesador con totz
os atros dispositivos, ta fer-lo, s'emplega la placa alazet, sobre la que
s'instala;



https://an.wikipedia.org/wiki/Capital_(politica)

En termins de Politica, se clama capital, ciudat capital u capital politica a la
ciudat u lugar a on ye a seu d'as institucions de gubierno d'un país, rechión,
comarca o qualsiquier belatra administración territorial. Asobén a ciudat
capital ye amás a ciudat con mayor población d'o territorio en qüestión, encara
que no siempre ye asinas.

Sindembargo, ye posible que en un estato bi haiga más d'una capital, en función
d'os diversos poders seguntes a división de poders. Asinas, puet haber una
capital ta o poder chudicial u ta o poder lechislativo diferent d'a capital d'o
poder executivo. Amás, a capital economica puet estar diferent a las capitals
anteriors.

Historicament, en os países d'Europa o concepto de capital naixió quan as cortz
d'os monarcas s'establioron en un lugar concreto, albandonando a suya
transuancia u itinerancia por o suyo reino en función d'os recursos economicos
disponibles.

A vegatas, quan s'estableix un nuevo país a suya capital ye una ciudat nueva, ta
que no i haiga vinclos con o pasato. Iste ye o caso d'os Estatos Unitos, en que
a capital ye a ciudat de Washington, creyata ta evitar enfrentamientos entre as
ciudatz d'o nuevo estato dimpués d'a Guerra d'a Independencia d'os Estatos
Unidos; y tamién de Brasil, que creyó a ciudat de Brasilia ta promover o
desembolique d'o interior d'o país.

Antiparte, a capital asobén esdevién una ciudat que concentra a mayor parti d'os
servicios, actividatz economicas y de población d'o territorio, y por ixa causa
puet esdevenir una ciudat macrocefalica. Iste ye o caso d'a ciudat de Zaragoza
en Aragón, que concentra, alto u baixo, a metat d'a población aragonesa y amás a
seu social d'as suyas prencipals institucions politicas, administrativas,
economicas, periodisticas y socials d'o país.

L'orichen d'a palabra ye a voz latina caput (capeza en aragonés), fendo
referencia a que ye o puesto an que i son as principals institucions politicas.
En aragonés medieval se deciba cabeza u cabo, tarcual veyemos en textos como a
"Cronica de Sant Chuan d'a Penya", en "Historia contra los paganos" y en la
"Grant Cronica d'Espanya":



https://an.wikipedia.org/wiki/Alcheria

Alcheria (en arabe y alfabeto arabe الجزائر, al-Jazàïr ælʤæˈzæːʔir) ye un país
d'Africa, en o Maghreb, en o norte d'Africa. Muga a o norte con a mar
Mediterrania; a l'este con Tunicia y Libia; a o sud con Nícher y Mali; a o
sudueste con Mauritania y o Sahara Occidental; y a l'ueste con Marruecos.

A suya población ye de 32.818.500 habitants (2002) en una superficie de
2.381.740 km², con una densidat de población de 13,3 hab/km². Por a suya
superficie ye o mas gran estato d'a mar Mediterrania, o segundo estato mas gran
d'Africa y l'onceno de tot o mundo.

A capital y ciudat más poblata d'o país ye Alcher. Atras ciudatz importants son
Orán, Constantina y Annaba.

Politicament, dende a suya independencia en 1962 de Francia (dende 1830 estió
una colonia d'ixe país) Alcheria ye una Republica democratica, estando o suyo
actual President Abdelaziz Bouteflika. O país fa parte d'as Nacions Unitas, d'a
Unión Africana, d'a OPEP, y d'a Liga d'Estatos Arabes. Ye un país que se define
como de doble cultura y luengas, arabe y berber.

L'actual Alcheria recibe l'herencio de quantas civilizacions que se han
succedito en o país, y que li han adhibito influencias d'Europa a traviés d'a
mar Mediterrania, d'Africa a traviés d'o disierto d'o Sahara, y d'Orient Meyo.
Asinas, estió un territorio que fació parte d'o Imperio román y que, dica o
sieglo VIII, estió amplament cristianizato, fendo parte dimpués d'o Califato
d'os Omeyas y d'o Imperio otomán (encara que mas que mas formalment), ta
esdevenir en primerías d'o sieglo XIX una colonia de Francia dica recuperar a
suya independencia a prencipios d'os anyos 1960.

L'actual Alcheria recibe l'herencio de quantas civilizacions que se han
succedito en o país, y que li han adhibito influencias d'Europa a traviés d'a
mar Mediterrania, d'Africa a traviés d'o disierto d'o Sahara, y d'Orient Meyo.

A primer presencia conoixita de l' Homo habilis en Alcheria se troba en o
chacimiento arqueolochico d'Aïn El Ahnech, d'o Paleolitico, que antiparte ye o
chacimiento mas antigo d'Africa d'o Norte, con 1,5/1,8 millons d'anyadas
d'antigüidat. O chacimiento de Tighennif, de 800.000-400.000 anyadas, con
presencia d'elementos d'industria litica, contién tamién repuis d'o Homo
erectus, os primers repuis humans constatatos.

Arredol de 20.000 aC, o disierto d'o Sahara yera un puesto humido, con plevias,
y a on existiba una abundant fauna, estando o chacimiento de Bir el-Ater
representant d'ixa epoca. Os suyos habitants practicaban a cazata, encara que o
chacimiento plega dica a dita Revolución neolitica, quan apareixió
l'agricultura.

Con a cultura capsiense, que dura dende a Revolución neolitica dica 2.000 aC, se
produció a primera domesticación d'animals, mas que mas bovidos, capridos y
ovidos. Tamién se considera que son os primers habitants d'o país en dixar-nos
muestras d'o suyo arte, y seguntes os lingüistas, o suyo luengache ye
l'antecesor d'as luengas berbers. En 3000 aC prencipió a escape un proceso de
desertización que creyó l'actual disierto d'o Sahara, y tamién plegó a Edat de
Fierro (sin que a redolada hese conoixito a Edat de Bronze, como s'escayece en
Africa).

Os primers repuis arqueolochicos d'importancia en Alcheria corresponden a os
pueblos berbers (numidas), como o mausoleu d'Imedghassen (Medracen en francés) y
o mausoleu reyal de Mauritania; son os repuis arquitectonicos mas destacatos,
encara que bi'n ha d'atros. Se conoix a existencia en l'actual Alcheria de
reinos numidas, con dirichents como Massinissa, estando important a suya
Caballería. Istos reinos fuoron aliatos u enemigos indistintament en primeras de
Cartago, y dende a expansión d'a Republica de Roma por a mar Mediterrania tamién
s'alioron con os romans, combatindo-ie chuntos mientres a Segunda Guerra Punica,
encara que istas buenas relacions rematoron con a conquiesta por Roma d'o
territorio numida, mientres o sieglo II aC y o sieglo I aC. O proceso remató con
a redota en a batalla de Thapsus (46 aC) de Chuba I, que s'heba aliato con Gneu
Pompeyo Magno en a suya guerra civil con Chulio César. Encara que se manteneba a
ficción d'un reino independient, Numidia no yera en realidat mas que un estato
satelite d'o Imperio román, dica que en 40 dC Caligula fació asasinar a Ptolomeu
de Mauritania, o zaguer rei numida, y creyó a provincia romana de Mauritania
Cesariense.

Mientres o sieglo I prencipió un intenso proceso de romanización, incluyindo-ie
a fundación de nuevas ciudatz (u a re-fundación d'antigas ciudatz numidas) y o
desembolique de l'agricultura ta suministrar alimentos a Roma, a capital
imperial. Os territorios d'o interior continoron estando semi-independients,
encara que vinclatos a o territorio román por o comercio, y os romans
construyoron un sistema de fortificacions t'a protección d'o territorio que
controlaban.

Mientres o sieglo II y tamién en o sieglo III continó o desembolique economico
d'a provincia d'a Mauritania Cesariense, que esdevenió una d'as prencipals
subministradoras de trigo y cerials a la capital. Tamién se diversificó en una
segunda etapa o conchunto d'as exportacions, con cueros, olivas, aceite d'oliva
u vin. A meyatos d'o sieglo III plegó a o territorio a nueva relichión d'o
Cristianismo, encara que en os anyos 310 se desembolicó una herechía autoctona,
o donatismo, que esdevenió una sinyal d'identidat en a revuelta de 313,
prencipiando una serie de luitas dica que l'Exercito román albandonó o
territorio en 321 por as crisis d'as invasions chermanicas. Continó sindembargo
a represión d'o donatismo, y en 409 os donatistas fuoron formalment y legal
declaratos como hereches, encara que Sant Agostín d'Hipona prebó de mitigar as
condicions d'a represión.

Antiparte, en 429 os vandalos, que s'heban asentato en Hispania (mas que mas en
Andalucía), presionatos por os visigodos, trescruzoron o estreito de Chibraltar
y plegoron enta o norte d'Africa, tresladando-se dimpués enta l'actual Tunicia,
a on establioron un estato independient, o dito Reino vandalo, conducito por
Chenserico. En a expansión d'o reino, incorporó a mayor parte d'os territorios
que heban feito parte de l'antiga Mauritania Cesariense, dica o suyo
esboldregamiento poco dimpués d'a muerte de Chenserico, presionato melitarment
por os bizantins. Belisario, o mesmo cheneral bizantín que redotó a os
ostrogodos en a peninsula italica, conquirió en os anyos 530 a ciudat de
Cartago, a capital d'os vandalos, rematando de raso con o suyo reino. Os
bizantins establioron en o territorio magrebín una d'as suyas divisions
administrativas, pero tenioron que luitar contra as sublevacions d'os berbers,
destacando entre as filas d'istos zaguers a figura d'Antalas. Yabdas, sublevato
poco dimpués, se proclamó rei d'os Aurés, una redolada montanyosa en a muga
entre Alcheria y Tunicia, y estioron quantos os chicotz estatos d'a redolada que
proclamoron a suya independencia, estando alternativament aliatos u enemigos
d'os bizantins que controlaban Tunicia seguntes as circunstancias, dica a
conquiesta islamica.

En 647 plegan a o Maghreb as tropas islamicas d'os Omeyas, prencipiando asinas a
conquiesta d'Alcheria y a suya islamización. Sindembargo, iste proceso tenió a
oposición activa de quantos berbers, que s'aliaron en un primer momento con os
bizantins, resistindo a suya incorporación a o mundo islamico, plegando mesmo a
haber-ie una important emigración u fuchita de bebers enta l'amanata isla de
Sicilia. En as succesivas batallas, dica prencipios d'o sieglo VIII, destacoron
reis bebers como o rei Koceila u a reina Kahena, que redotoron quantas vegatas a
los exercitos islamicos conquistadors. Sindembargo, dende a muerte d'ista
zaguera, se produció un fenomeno de conversión masiva de berbers a l'Islam,
adoptando mesmo a luenga arabe. Por ixo en 711, quan os musulmans atacoron a o
Reino visigodo de Toledo en a peninsula iberica, una part important d'os suyos
exercitos yeran formatos por berbers, incluyindo-ie o suyo chefe, Tariq ibn
Ziyad (qui dió o suyo nombre a Chibraltar, Djebel Tarik). Tamién se produció una
chicota inmigración d'arabes, encara que mas que mas en a redolada de Kairouan
(y tamién en Táncher, en Marruecos).

Alcheria se divide en 48 provincias (wilayas), 553 districtos (daïras) y 1,541
municipios (baladiyahs). Cada provincia, districto, y municipio tien o nombre
d'a suya capital, que ye por un regular a ciudat mas gran.

D'alcuerdo con a constitución d'Alcheria, una provincia ye una colectividat
territorial que tien bellas libertatz economicas.

L'Asambleya popular provincial ye a entidat politica que gubierna a provincia y
tien un "president", qui ye trigato por os miembros de l'asambleya. Istos
s'esliyen por sufrachio universal cada cinco anyos. O "Wāli" (Prefecto u
gubernador) diriche cada provincia. Ista persona ye esleyita por o president
d'Archelia.

As divisions administrativas han cambeato quantas vegatas dende a independencia.
Quan s'introducen nuevas provincias, os numers d'as antigas provincias se
mantienen, encara que no sían en orden alfabetico. As provincias con a
numeración oficial son actualment (dende 1983):

Alcheria se troba prencipalment situata entre as latitutz 19° y 37°N (una
chicota aria ye a o norte d'o 37°), y lonchitutz 11°U y 12°E. A mayoria d'a suya
costa ye montayosa y bi ha bells puertos natuarals. L'aria situata entre a mar y
l'Atlas Telliano ye fértil. A o sud de l'Atlas Telliano se troba un paisache
d'estepa, que remata en l'Atlas Sahariano; mas enta o sud se troba o disierto
d'o Sahara.

O macizo d'Ahaggar (en arabe جبال هقار), tamién conoixito como Hoggar, ye una
rechión montanyosa en o centro d'o Sahara, a o sud d'Alcheria. Se troba a bells
1500 km a o sud d'a capital, Alcher y chusto a l'ueste de Tamanrasset.

Alchers, Orán, Constantina, Tizi Ouzou y Annaba son as prencipals ciudatz
d'Alcheria.

As precipitacions son prou abundants en a zona costera de l'Atlas Telliano, con
rechistros d'entre 400 y 670 mm anyals, incrementandose a cantidat de
precipitacions d'ueste ta este. As precipitacionss son mayore en parti
nororiental de Alcheria, a on s'han replegato bells anyos dica 1000 mm.

En o interior as plevias son muito mas escasas. Os vientos dominants que bufan
dende l'este y o nordeste en verano cambean d'hibierno, bufando de l'ueste y d'o
norte y portiando con ells por un regular un incremento d'as precipitacions
dende septiembre dica aviento, un decremento en os zaguers meses d'hibierno y
primers de primavera, y una quasi ausencia de plevias en os meses estivals.
Alcheria tien tamién ergs, u dunas d'arena entre as montanyas, a on que en
verano quan os vientos son cerenyos, as temperaturas pueden plegar a os 43.3 °C.

O sector d'os combustibles fósils ye a columna vertebral d'a economía
d'Alcheria, representando alto u baixo un 60% d'os suyos ingresos, un 30% d'o
PIB y mas d'un 95% d'os suyos beneficios en exportacions. O estato se troba en o
puesto tretze seguntes as suyas reservas de petrolio, tenendo una reserva de
11.800 millons de barrils (1.88×10^9 m³), encara que s'estima que a zifra actual
ye incluso mayor. L'Administración d'Información sobre Enerchía d'os Estatos
Unitos dio en 2005 o dato de que a reserva de gas natural d'Alcheria yera de 160
billons de pietz cubicos (4.5×10^12 m³), a ueitena mayor d'o mundo. A meya anyal
d'o PIB no asociato a hidrocarburos creixió en un 6 por cient entre 2003 y 2007,
con un creiximiento total d'o PIB meyo d'o 4.5 por cient en o mesmo periodo
debito a la menor producción de petrolio en 2006-07. A deuda externa ha estato
virtualment eliminata, y o gubierno ha acumulato grans reservas de diners
gracias a o petrolio. A inflacción, a mas baixa d'a rechión, s'ha mantenito
estable en un 4 por cient de meya en o periodo 2003-07.

Os indicadors financiers y economicos d'Alcheria han amillorato prou dende a
metat d'os anyos 1990, en parti gracias a las reformas politicas refirmatas por
o Fundo Monetario Internacional (FMI) y a reestructuración d'a deuda por o Club
de París. As finanzas d'Alcheria en 2000 y 2001 se beneficioron d'un incremento
d'o precio d'o petrolio y politica fiscal d'o gubierno, aduyó a aumentar prou o
superávit comercial, obtener nivels récord en as reservas de divisas foranas y
reducir a deuda externa.

Os continos esfuerzos d'o gubierno ta diversificar a economia atrayendo capital
nacional y internacional han feito que o sector d'a enerchía haiga tenito exito
reducindo una mica as altas tasas de desempleo y amillorando as condicions de
vida. En 2001, o gubierno sinyó un tractato d'asociación con a Unión Europea por
o que o estato se beneficia en temas d'importacions y exportacions con a Unión.
En marzo de 2006, Rusia condonó a deuda de 4.74 mil millons de dólars que
Alcheria manteneba dende a era sovietica en una vesita d'o president Vladimir
Putin a o país, a primera d'un líder ruso en o zaguer meyo sieglo. Por a suya
parti, o president Bouteflika alcordó mercar avions de combate, sistemas
d'esfensa anti-aerios y atras armas por un valor de 7.500 millons a o prencipal
exportador d'armamento de Rusia, Rosoboronexport.

Alcheria tamién decidió en 2006 pagar a totalidat d'a suya deuda, 8.000 millons
de dólars (£4.300 millons), a o Club de París. Isto fació que a deuda externa
d'Alcheria fuese de menos de 5.000 millons de dólars en zaguerías de 2006. O
Club de París afirmo que iste acto reflecta a recuperación economica d'Alcheria
en os zaguers anyos.

Alcheria siempre ha estato conoixita por a fertilidat d'o suyo suelo. Un 25%
d'os alcherianos treballan en o sector agricola.

En a epoca d'a Guerra Civil Estatounitense se cautivó una gran cantidat de
cotón, pero dende alavez ista industria fue retaculando. En primerías d'o sieglo
XX se facioron esfuerzos por fomentar o cautivo d'ista planta. Una chicota
cantidat de cotón creixe tamién en os oasis d'o sud d'o país. Bi ha bells
cautivos de palmeras chicotas que s'emplegar ta prener-ne as suyas fuellas, ya
que tienen fibras prou pareixitas a o pelo d'os caballos. As oliveras (tanto por
as olivas como por l'aceite) y o tabaco son atros cautivos importants en a zona.

Mas de 30.000 km² (7.000.000 d'acres) de tierras s'adedican a o cautivo de
cerials. L'Atlas Telliano ye a tierra a o mas se fan iste tipo de cautivos.
Mientres o periodo de colonización francesa a productividat s'incremento prou
debito a la construcción de pozos artesians en muitos districtos que nomas
requeriban augua ta fer-los fértils. Entre os cerials os prencipals son o trigo,
l'hordio y a cevada. S'exporta una gran variedat de verduras y fruitas, mas que
mas productos citricos. Alcheria tamién exporta figos, dátils, esparto, y zuro.
Ye o prencipal mercato de cevada d'Africa.

A més gran part d'a población son arabes (por o suyo orichen berbers
arabizatos), talment o 80 % u quasi. En Tinduf y a suya redolada os arabes
presentan una cultura d'o disierto común con os saharauis y os habitants d'o
Sahara Occidental y sud de Marruecos y fuoron denominatos como "moros" dende o
periodo colonial.

Os berbers son arredol d'un 20 % y se dividen en diferents grupos etnicos, os
més importants son os kabilenyos, os tuaregs d'o Sahara), y os xagüiya de
l'Aurés.

Os andalusís (musulmans orichinarios de l'Al-Andalus medieval) son pocos mils en
vicos de ciudatz como Shersell. En as ciudatz costeras tamién bi ha pocos mils
arabes con orichens turcos, herencio de tiempos d'o Imperio Otomán. Os chodigos
fuyoron d'Alcheria quan declaró a suya independencia, muitos d'ellos yeran
sefardís y actualment viven en Francia (por eixemplo os propietarios de FNAC) u
en Israel. Encara quedan uns pocos mils de Pietz Negros, colonos europeus de
diferents orichens pero afrancesatos totz que vinioron quan a ocupación francesa
d'Alcheria.

A luenga oficial d'Alcheria, seguntes a suya constitución de 1963, ye l'arabe.
Amás, se reconoixe como luenga nacional o berber en una enmienda d'a
constitución d'o 8 de mayo de 2002. O 99% d'os alcherinos tienen como luenga
materna a una d'istas dos, estando l'arabe parlato como luenga materna por un
83% d'a población y o berber por un 15%. O francés, encara que no tien un
estatus oficial, ye amplament emplegato por o gubierno, o mundo d'a cultura, os
medios de comunicación (periodicos) y l'amostranza (s'amostra en a escuela
primaria), debito mas que mas a o pasato d'Alcheria como colonia francesa, por
lo que puet considerar-se como idioma oficial de facto en Alcheria. O idioma
cabilenyo, a mas parlata d'as luengas berbers en o país, s'amostra en a escuela
y ye parcialment co-oficial (con bellas restriccions) en partis de Cabilia.

L'arabe coloquial ye a luenga nativa de mas d'o 83% d'a población; d'os que, mas
d'un 78% parlan arabe alcherino y alto u baixo un 5% hassaniya L'arabe alcherino
ye a luenga segundaria de muitos berbers. Manimenos, en os medios de
comunicación y en os actos oficials ye fa servir por un regular l'arabe
estándar.

As luengas berbers son parlatas por alto u baixo un 20% d'a población
d'Alcheria, mas que mas en a rechión de Cabilia, en os Aurés y en o Sahara (por
os tuaregs), y tamién en os arredols d'Alcher, a capital d'o estato. Muito antis
de l'arribata d'os fenicios, o berber se parlaba en tot o territorio de l'actual
Alchería, como s'ha puesto documentar en inscripcions tifinagh d'ixa epoca. A
tamas d'o creiximiento d'o punico, o latín y dimpués, de l'arabe, o berber
continó estando a luenga prencipal d'Alcheria en o sieglo XI dimpués d'as
invasions d'os Banu Hilal y os Banu Sulaym.

Entre un 28% y un 45% d'os alcherinos parlan un d'os quantos dialectos d'a
luenga berber (nombre nativo: tamazight). L'arabe contina estando a unica luenga
oficial d'Alcheria, encara que o berber ha estato reconoixito recientment como
luenga nacional.

O francés ye luenga forana que mas s'estudea en o país, y a mayoría d'alcherinos
pueden entender-lo y parlar-lo, encara que por un regular no lo fan servir en a
vida diaria. Dende a independencia, o gubierno ha promocionato una politica
d'arabización lingüistica de l'amostranza y a burocracia, feito que ha tenito
como resultato a limitación d'o berber y l'arabización de muitos parlants d'ista
zaguera luenga. A posición d'o francés en Alcheria por estar una luenga prou
important no ha estato tan afectata por a politica d'arabización. De feito
muitos cursos, mas que mas os relacionatos con temas scientificos y economicos,
d'as universidatz se fan encara en francés. Recientment, as escuelas han
prencipiato a meter o francés en o suyo temario ta que ninos l'aprendan dende
l'inte en que prencipian a aprender a escribir en arabe clasico. O francés
tamién ye prou emplegato en medios de comunicación y negocios. Dimpués d'un
debate politico en Alcheria en os anyos 1990, en que se planteyó a sustitución
d'o francés por l'anglés en o sistema educativo, o gubierno decidió mantener o
francés. L'anglés s'amostra tamién en o primer anyo d'educación secundaria.

O idioma punico, una luenga fenicia, se creye que s'habió de parlar en quantas
arias de l'actual estato d'Alcheria. Iste idioma morió en o sieglo VI. Muitas
ciudatz d'Alcheria tienen nombres deribatos d'o punico u d'o latín.

A relichión predominant en Archelia ye o islam, con un porcentache d'o 99% de
población musulmana.

A mayoría d'os alcherinos practican o sunnismo, fueras de bells 200.000 ibadis
en a val de M'zab en a rechión de Ghardaïa.

Bi ha tamién uns 250.000 cristians en o país, incluyindo bells 10.000 catolicos
y entre 150.000 y 200.000 protestants evanchelicos (mas que mas pentecostals),
seguntes o líder d'a Ilesia Protestant d'Alcheria Mustapha Krim. Bellas fuents
afirman que bi ha mas d'un millón de cristians en Alcheria, a mayoría d'ells
vivindo en l'aria d'a Cabilia.

Alcheria tenió una important comunidat chodiga dica a decada de 1960. Quasi totz
os chodigos emigroron dimpués d'a independencia d'o país, encara que un chicot
numero de chodigos continan vivindo en Alcher.

Beluns d'os esportes son praticatos dende l'antigüidat como desafíos, como as
cursas de caballos. Actualmente os esportes mes practicatos son o fútbol,
l'atletismo, o boxeyo y o ciclismo con bells exitos esportivos continentals.
Alcheria bi ha partecipato en os Chuegos Olimpicos dende o anyo 1984 y bi ha
ganato 13 medallas estando quatre d'istas d'oro.

Alcheria organiza dos competicions de maratón importants: La Marathon des dunes
(o suyo recorrido ye integro por o disierto d'o Sahara) y a Marathon d'Alger.



https://an.wikipedia.org/wiki/Vachina

A vachina ye un organo copulador de l'aparato reproductor femenín en os
mamifers. Tien forma de conducto que, s'estendilla entre a vulva y l'utero. Se
fa servir por un regular ta realizar o coito y ta parir.

En o caso d'os sers humans, iste conducto s'emplega tamién en atras practicas
sexuals que pueden no estar orientatas a la reproducción.

A vachina ye un organo muit musculoso, rico en fibras de colachena, y
relativament innervato, en comparación con a vulva. A suya superficie ye
colonizata por a-saber-las especies bacterianas y funchicas; d'entre as que
predominan as d'o chenero Lactobacillus que le dan un pH baixo y que impiden a
dentrata a l'organismo d'achents patochenos por ista vía.

Muitas afeccions pueden alterar ista composición bacteriana dando como
conseqüencia infeccions vachinals y quadres més o menos grieus (vachinosi
bacteriana, Streptococcus faecalis, etc).

Sobre tot en plural lemos (u en benasqués llims) se fa referencia a cierto tipo
de secrecions vachinals d'animals en chestación, y d'astí o verbo freqüentativo
lemiar u llimiar pa referir-se a la producción de secrecions vachinals mientres
lo zelo u antes de parir.

O himen u virgo recibe a denominación de trencafil u trencafil de la viroleta en
aragonés benasqués.



https://an.wikipedia.org/wiki/M%C3%BAnegu

O Prencipato de Múnegu u de Mónegue (en ligur monegasco Múnegu, en occitán
Mónegue, /ˈmunege/, en francés y oficialment Monaco), ye o segundo estato más
chicot d'o mundo y o más densament poblato. Tamién ye una ciudat. Ye localizato
en Occitania sobre a Mar Mediterrania, en a Costa Azul, y forma un enclau que
muga con o estato francés.

Múnegu ye o prencipato mas chicot d'Europa asinas como tamién o segundo estato
independient mas chicot d'o mundo, por dezaga d'o Vaticano. O estato ye formato
por una sola municipalidat (en francés commune). No bi ha distinción cheografica
entre o Estato y a Ciudat de Múnegu, manimenos as responsabilidatz d'o Gubierno
(ran estatal) y as d'a Municipalidat (ran municipal) son diferents. D'alcuerdo a
la constitución de 1911, o prencipato se subdividiría en tres municipalidatz:

As tres municipalidatz fuoron fusionatas en 1954 (dimpués de quantas acusacions
que deciban que o Gubierno yera actuando d'alcuerdo con o lema «Divide y
vencerás»), manimenos tornoron a deseparar-se dimpués, encara que ista vegata
con a categoría de vicos:

Un vico adicional fue planyeato en nuevas tierras obtenitas a la mar, que serían
rematatas ta o 2014. O prencipe Alberto II anunció en o suyo discurso de cabo
d'anyo en 2009 que istos plans han quedato en suspenso debito a la situación
economica actual.

Actualment, o prencipato ye dividito en 10 vicos (con os suyos respectives
numers oficials: a Le Portier, o vico proposato, le fue asignato o numero 11.

Por motivos estatisticos, os vicos de Múnegu son dividitos en 173 manzanas
(îlots), comparables con os bloques censals en Estatos Unitos.



https://an.wikipedia.org/wiki/Ilesia_Catolica

A Ilesia Catolica Romana ye a denominación mas gran d'o cristianismo, con 1.100
millons de miembros. O catolicismo diz estar a ilesia orichinal cristiana,
establita por Chesucristo. Tamién estableixe l'orichen d'a sucesión apostolica
d'o Papa con Sant Per y os apostols. O Concilio Vaticano Segundo, en o Decreto
d'a Ilesia se declaró que "a unica Ilesia de Cristo, que profesa estar-ne una,
santa catolica y apostolica en o credo" tien a plena realización en a Ilesia
Catolica, gubernata por o succesor de Pero, y por os bispes en comunión con er.
O "Succesor de Pietro" ye o Papa, actualment, Francisco.

Historicament, a Ilesia Catolica ye una d'as institucions mas grans y con mayor
continuidat que encara existen. Tien una organización cherarquica en a quala o
clergato ordenato ye dividito en ordens de bispes, presbiters y diaconos. O
mundo ye dividito en 2.755 diocesis (l'anyo 2004), dirichitas por un bispe
responsable d'os fiels de l'aria. A diocesi de Roma ye a principal, ya que o
bispe d'ista, ye o Papa, succesor de Sant Per, o cabo d'os apostols.

A Ilesia Catolica Romana tien miembros en cada país d'o mundo. Se considera
haber estato establita per Chesucristo ta realizar a salvación d'as almas, o que
fa por meyo d'as amostranzas y por l'administración d'os sacramentos os qualos
dan gracia a lo creyent. O magisterium d'a Ilesia basa as amostranzas en a
escritura y en a tradición apostolica. A Ilesia tamién promueve o monasticismo y
as practicas relichiosas d'a oración, l'ayuno, l'almosna, as penitencias, o
pelegrinache y la meditación.

De todas trazas en a Edat Meya diferents intitucions dentro d'a ilesia catolica
feban servir l'aragonés en os documentos oficials que no yeran en latín, a
l'egual que feban as institucions laicas. En ixos documentos podemos trobar ya
part d'a terminolochía propia d'o cristianismo present en aragonés.

Qualques parolas d'a terminolochía cristiana en aragonés son: ánchel, arcánchel,
arcebispe, bispe, calonche, diaple, ilesia, mosen, predicadera y rector. Mosen
yera en a Edat Meya un tractamiento de respeto aplicable a la baixa nobleza,
cognato d'o francés monsieur, pero con o tiempo o uso quedó restrinchito a un
tractamiento de respeto adrezato a los sacerdotz catolicos, pa esdevenir a suya
denominación.



https://an.wikipedia.org/wiki/Idioma_vasco

O vasco u euskera (en luenga vasca euskara) ye un idioma no indo-europeu fablato
actualment en o norte d'Espanya (País Vasco y zona norte de Navarra) y en o
sudueste de Francia (País Vasco Francés) en o departamento de Pireneus
Atlanticos. Antes mas o suyo dominio lingüístico podió haber plegato en
Aquitania, A Riocha, Uesca, Burgos, norte de Zaragoza y os Pireneus centrals.
Bells autors consideran que l'aragonés se formó sobre un fuerte substracto de
tipo vasco.

Antiparte d'o substrato vascón de l'idioma aragonés, bi ha qui creye que a
luenga vasca debió de charrar-se en bellas ciudatz d'o norte d'Aragón en a Edat
Meya, prencipalment por población d'orichen vasco. Asinas podemos trobar un
decreto reyal de l'anyo 1349 que deciba que yera vedato de charrar vasco en os
mercaus de Uesca: "Item nuyl corredor non sia usado que faga mercaderia ninguna
que conpre nin venda entre ningunas personas favlando en algaravia ni en abraych
ni en basquenç et qui lo fara pague por coto XXX solidos", ye decir, que qui
fablase vasco, arabe u hebreu heba de pagar trenta sueldos, que yera una moneda
aragonesa d'ixa epoca. Lo mas lochico ye pensar que a prohibición de fablar
vasco, arabe u hebreu entre os corredors de mercau (os que daban avisos) yera
una mida ta evitar fraus u delitos mayors a l'emparo d'una luenga que no
charraba la mayoría d'a población (se viedan as luengas no romances), o que no
diz cosa d'a procedencia d'os que fablasen vasco.

A relación de vals como Ansó y Echo con as vals navarras de fabla vasca han
estato encara mas intensas y bi ha a-saber-los toponimos y antroponimos en istas
vals d'orichen vasco, a l'egual que en a val de Roncal y a val de Sarasaz
trobamos parolas aragonesas en a toponimia (toponimos con a parola corona) y o
lexico d'o castellán que bi ha sustituito recientment a lo vasco. Por eixemplo
bi ha microtoponimos formatos por parabras vascas como Mallo Gorreta (d'o vasco
agor, xuto), Arri ((h)arri, piedra), Aunzate (de ahuntz, craba) u Acherito
(Axirito/Laxirito de azeri, rabosa), Gallur ("Gailur", se pronuncia "Gallur" y
significa "Cumbre", encara que tamién se pueda explicar por o latín Gallorum, de
l'antiga ciudat de Forum Gallorum), Yebra de Basa, Isún de Basa u Sant Chulián
de Basa ("Basa" ye o prefixo de "Selva"="Baso", en derivando
"Baserri"="Caserio"=literalment "Baso"+"Herri"="Pueblo d'a selva", "Basajaun",
"Basandere"..., o prefixo "Basa" tamién se fa servir ta denominar "o salvache" u
"o silvestre", "Basagun"="Zona salvache" u "Zona de selvas",
"Basati"="Salvache", como en o caso d'o Basaharau, tamién bi ha apellitos
vasco-navarros con ixe prefixo: Basarte, Basabe, Basarrate, Basoko...) u
comarcas: Basaburua en Navarra y Zuberoa, Larrede u Larrés ("Larre" significa
"Prato", en derivando o nombre d'o lugar de Larresoro u a palabra Akelarre
"Prato d'o cabrón"), Zuriza (de "Txuri"="Blanco" que en Navarra se pronuncia
"Zuri").

En tiempos d'o Imperio Román y en especial mientres o Baixo Imperio o vasco
estió rodeyato de tot d'arias romanizatas on a sola luenga que se parlaba latín
y en l'Alta Edat Meya o vasco yera rodeyato por arias on ya se parlaban luengas
romances: l'occitán gascón a lo norte d'os Pireneus, o castellán a l'ueste y o
navarro-aragonés a lo sud y este.

A lo lexico institucional u churidico pertanyen lege (<LEGEM, "lei"), errege (<
REGEM, ("rei"), populu (< POPULUM, "pueblo"), damu (< DAMNUM, "danyo"), meneratu
, (con o significato de "sozmeter-se" provién de VENERARI, VENERARE, menperatu
(< IMPERARE, "sozmeter"), bedekatu (< IMPEDICARE, "impedir").

A lo lexico cristián kristau (<CHRISTIANUM, "cristián"), eliza (< ECCLESIA,
"ilesia"), ponde, ponte (con o significato de "pila baptismera", provién de
FONTEM, "fuent" remembrando a lo toponimo "Pandicosa", derivato d'as fuents
termals), abendu ("aviento") y gurutz ("cruz"), este zaguero d'intrucción
tardana, por estar tardana a cristianización d'os vasco-aquitans. Os chigants
d'a mitolochía vasca ditos jentilak son una remeranza d'os muitos vascos encara
no cristianizatos en l'Alta Edat Meya.

Se conserva o caracter velar d'as C y G latinas debant I y E, en los ampres més
antigos, (en o curso d'a evolución dende o latín a los idiomas romances estas
consonants se palatalizoron y esdevinioron atros fonemas), por exemplo bake <
PACEM u gertu < CERTUM.

Se conservan resultatos diferents d'o par Ē larga, Ǐ curta, (que se confundioron
en part d'o imperio en E), por exemplo phike < PICEM, biscu < VISCUM, ecetra.

"Alabainan Jainkoak altean du mundua maithatu, non bere Seme bekharra eman
baitu, hunen baithan sinhesten duen nihor ez dadien gal, aitzitik izan dezan
bethiko bizitzea"

"Zeren Jinkoak hain du maithatü mundia, nun eman beitü bere Seme bekhotxa,
amorekatik hartan sinhesten dian gizoneratik batere eztadin gal, bena ükhen
dezan bethiereko bizitzia"

"Zergatik aiñ maite izan du Jaungoikoak mundua, non eman duen bere Seme bakarra
beragan fedea duan guzia galdu ez dedin, baizik izan dezan betiko bizia"

'"Zergatik hain maite izan du Jainkoak mundua, non bere Seme bakarra beregan
eman baitu, honen baitan sinesten duen edonor gal ez dadin, aldiz betiko bizia
izan dezan"

'" Tanto ama Dios a o mundo, que li ha dato a su fillo por o mundo, ta que
dengún que en creiga no se pierda, sino que viva eternament"

Sartaldeko ohianetan gatibaturik Erromara ekarri zinduten, esklabua, erremintari
ofizioa eman zizuten eta kateak egiten dituzu. Labetik ateratzen duzun burdin
goria nahieran molda zenezake, ezpatak egin ditzakezu zure herritarrek kateak
hauts ditzaten, bainan zuk, esklabu horrek, kateak egiten dituzu, kate gehiago.

Capturato en as selvas de Ponient te'n trayoron a Roma, esclau, te dieron
l'oficio de ferrero y fas cadenas. O fierro rusient que quitas d'o furno
poderbas transformar-ne a la tuya voluntat, puetz fer espadas ta que os tuyos
paisans creban as cadenas, pero tú, esclau, fas cadenas, más cadenas.



https://an.wikipedia.org/wiki/Idioma_franc%C3%A9s

O francés ye una luenga romance parlata en tota Francia, Múnegu y Luxemburgo, de
traza monolingüe u bilingüe, y en bellas rechions de Belchica, Suiza, Andorra y
Italia (Val d'Aosta) en Europa. En America ye tamién o idioma oficial de Canadá,
Haití, Martinica, Guadalupe, Saint-Pierre y Miquelon, a Guayana Francesa y
bellas comunidatz d'a isla de Dominica, Santa Lucía, a on se practica o dialecto
criollo francés, se charra tamién de forma minoritaria en a Republica
Dominicana, debito a la migración de haitians en busca de millors oportunidatz,
y tasamén en a redolada mugán d'o estato d'Amapá (Brasil) con a Guayana
Francesa. En o continent africán s'emplega en as antigas colonias de Francia y
Belchica como a Republica Democratica d'o Congo (antigo Zaire), u Congo, Burkina
Faso, Senegal, Guinea, Malí, Nícher, Burundi, Ruanda, Togo, Benín, Republica
Centroafricana, Gabón, Costa de Vori, Madagascar, Chibuti, parti de Seychelles,
Camerún, islas Comoras, Reunión, isla Mauricio y parti de Guinea Ecuatorial,
Marruecos, Mauritania, Tunicia, Alcheria, Echipto, etcetra. En Asia s'emplega de
forma minoritaria en Cambocha, Tailandia, Laos, Vietnam, India y en a Polinesia
francesa, Nueva Caledonia, Vanuatu y Wallis y Futuna en Oceanía. En Estatos
Unitos s'emplega un dialecto criollo (cajun) en o estato de Loisiana. Dica fa
unas anyadas yera o idioma diplomatico por exelencia.

O sistema vocalico de partida en a evolución dende o latín ta o francés ye o
sistema vocalico d'o latín vulgar u sistema qualitativo italico que en
l'aragonés y as atras luengas galo-romances y ibero-romances. Manimenos as
vocals d'o francés amuestran una diferent evolución pendendo si a silaba ye
libre u trancada, a l'egual que en as atras luengas d'Oil.

O diptongo oi evolucionó ta /óe/ primero, en o sieglo XIII ta /oé/, y en o
sieglo XVI ya existiba una pronunciación en /uá/ que se fació normativa dimpués
d'a Revolución Francesa.

A Ĕ curta latina evolucionó ta ie en silaba libre dando resultaus pareixius a
los de l'aragonés:

As Ā luenga y Ă curta latinas se palatalizan en silaba libre esdevenindo una e.
Esto representa una d'as diferiencias mes importants entre francés y occitán.

Se sabe que primero a Ŏ curta esdevinió una o ubierta, que dimpués diftongó en
uó. O diftongo uó disimiló ta ué, que remató fusionando-se con o diftongo eu en
una /ö/ que se representa ortograficament como eu, de fueras de silabas con c y
g.

Se sabe que primero diptongó en -ou-, que dimpués se disimiló en eu, que remató
fusionando-se con o diftongo ué en una /ö/ que se representa ortograficament
como eu.

A Ū luenga no amuestra evolucions diferents en situacions de silaba libre u
trancada, en os dos casos se produce la suya palatalización ta /ü/ d'acuerdo con
una tendencia present en o galo-romanz.

En o consonantismo destaca a lei fonetica por a que o francés y atras luengas
d'oil palatalizan o fonema /K/ d'a silaba latina inicial CA-, quedando una
africada representada graficament como una ch-

As consonants oclusivas intervocalicas latinas sonoras -B-, -D-, -G- y xordas
-P-, -T- y -K- tienden a desapareixer:

Bi ha una epentesi de consonant-puent en os grupos consonanticos secundarios con
m, n, l, ss como primer elemento, y en os grupos -m'l- y -n'l-, grupos
consonanticos cambian por estar mes familiars os grupos consonanticos latins
-MBR- (en UMBRA), -STR- (en FENESTRA), u romances -ndr- (en fendre), -mbl- (en
ambler) y -ngl- (en ongle).

O digrafo -ou- representa o fonema /u/ dende o sieglo XIII, representando una
grafía compatible entre a pronunciación real y l'anterior pronunciación en /o/
sistema vocalico d'o latín vulgar.

O digrafo -ai- representa os fonemas /ɛ/ y /e/ dende que en francés antigo
tardano (zaguers d'o sieglo XIII), se produció un cambio fonetico que transformó
o diftongo /ai/ de parolas como fait ("feito" < FACTUM) y palais ("palacio" <
PALATIVM) en /ɛ/. En francés antigo se distinguiba parolas como fait y palais de
ele ("ala"), cler ("claro"), manimenos en francés meyo los representoron como
aile y clair pa dar-lis un aspecto mes pareixiu a lo latín ALA y CLARU.

O digrafo /ai/ tamién representa o fonema nasal /ɛ̃/ en parolas como sain
("sano") y faim ("fambre") que en latín teneban una A seguida de nasal y que no
se desnasalizoron en francés meyo como plaine ("plana").

En cheneral no se pronuncia as consonants finals de fueras d'as C, F, L y R
finals, y encara bi ha casos en que no se pronuncian:

A -l final no se pronuncia si va debant d'una consonant nasal: blanc ("blanco")
y en parolas como estomac ("estomago") y tabac ("tabaco").

A -f final no se pronuncia en parolas como clef ("clau") y nerf ("niervo"). En
as parellas boeuf-boeufs y oeuf'-oeufs ("buei"-"bueis" y "uego"-"uegos") se
pronucia en singular pero no en plural.

A -l final no se pronuncia en parolas como cul, fils ("fillo"), gentil, persil y
Renault. En cil se pronuncia pero no en sourcil ("cella").

A -r final no se pronuncia en as parolas monsieur ("sinyor"), messieurs y gars y
en as parolas rematadas en -er, de fueras d'amer ("amargo"), cuiller
("cullara"), enfer ("infierno"), fer ("fierro"), hiver ("hibierno"), mer
("mar"), ver ("cuco"), hier ("ahier"), y fier ("orguelloso").

Bi ha parolas como aide u domestique que tienen a mesma forma en masculín u
feminín y la diferiencia la estableixe l'articlo definiu. Tamién bi ha parolas
que tienen una forma unica pa os dos sexos (un auteur, une recrue). Bi ha
parolas con significaus diferents en masculín y feminín (faux, mode), y parolas
con chenero diferent dependendo d'a posición u o numero gramatical (amour,
orgue).

Bi ha masculins-feminins irregulars (grec-grecque), y mesmo bi ha uns casos que
o masculín y o feminín tienen orichens etimolochicos diferents (belier-brebis,
"mardano"-"ovella").

O plural se fa en francés anyadendo una -s a la parola en singular como en atras
luengas romances, con a diferencia que en a historia fonetica d'o francés esta
-s final s'ha dixau de pronunciar, lo que suposa que a parola singular y plural
sigan homofonas. Oralment o singular y o plural homofonos se distinguen por
l'uso d'os articlos que los acompanyan, que no tienen formas de singular y
plural homofonas.

En francés bi ha tres clases d'articlos: definius, indefinius y partitivos. Una
diferiencia entre l'articlo definiu y l'articlo partitivo ye que l'articlo
definiu se refiere a una totalidat y l'articlo partitivo se refiere a una part
d'esta totalidat. Si se dice Le lait est bon pour la santé mos referimos a la
leit en cheneral, en total; si se dice Buvez du lait se'n refiere a una part y
no a la totalidat d'a leit.

Os articlos definius (le, la, les), se fan servir debant d'un substantivo como
qualquecosa cheneral, determinada, bien conoixida por totz:

Os articlos indefinius (un, une, des), se fan servir con sustantivos contables
como indeterminaus. Puede indicar quantidat:

Os articlos partitivos (du, de la, des), se fan servir con substantivos
incontables:

En francés bi ha adchetivos calificativos, demostrativos, exclamativos,
indefinius, interrogativos y posesivos.

Os adchectivos concuerdan en chenero y numero con o substantivo u pronombre a lo
que acompanyan. Por un regular o chenero feminín de l'adchectivo se fa anyadindo
una -e y o plural anyadindo una -s.

En a colocación de l'adchectivo bi ha diferiencias respecto d'atras luengas
romances. Encara que os adchectivos por un regular vaigan dezaga d'o
substantivo, bi ha adchectivos curtos y comuns que se posan debant d'o
substantivo (un gros livre), y bi ha adchectivos que cambian de significau
seguntes a colocación (grand, curieux, seule, ancien, ecetra).

Os adchectivos demostrativos en francés presentan dos tipos de formas: simples y
composadas. As formas simples son ce, cet, cette y ces. As formas composadas se
fan con un refirme -ci u -là dezaga d'o substantivo que sigue a las formas
simples y indicando respectivament proximidat u leixanía.

A forma cet se fa servir debant de parolas que encomienzan por vocal u por h
muda. Bi ha una oposición fonolochica entre o singular ce (pronunciau /sə/) y o
plural ces (pronunciau /se/).

Os pronombres que bi ha en francés pueden estar presonals, posesivos,
demostrativos, indefinius, relativos, interrogativos y exclamativos.

Os pronombres demostrativos sustituyen expresions formadas por un adchectivo
demostrativo seguiu d'un substantivo que queda sinyalau. As suyas formas son
simples u composadas. As formas simples son celui, celle, ceux, celles, ce. As
formas composadas son as formas simples seguidas d'os adverbios -ci u -là.

Os pronombres presonals en francés se subdividen en tonicos, reflexivos, atonos
de subchecto, atonos de complemento directo, atonos de complemento indirecto y
pronombres adverbials.

Os tiempos simples son: présent, imparfait, futur, conditionnel, passé simple,
présent de subjonctif y imparfait de subjonctif.

Os tiempos composaus son: passé composé, plus-que-parfait, futur antérieur,
conditionnel composé, passé antérieur, passé de subjonctif y plus-que-parfait de
subjonctif.

Os tiempos composaus se fan en a mas gran part d'os verbos con o verbo auxiliar
avoir seguiu d'o participio pasau. Manimenos, os verbos nâitre ("naixer") y
mourir ("morir"), os verbos de movimiento y os verbos pronominals se conchugan
con o verbo auxiliar être ("ser-estar"), y presentan un participio pasau en
concordancia gramatical con o subchecto.

En francés se considera que bi ha tres conchugacions: a primera conchugación en
-er, a segunda conchugación en -ir con cherundios en -issant y a tercera
conchugación, con tres seccions. En a tercera conchugación a primera sección ye
acabada en -oir, atra acabada en -re y atra acabada en -ir pero con cherundios
en -ant.

A primera conchugación francesa en -er ye una continación d'a primera
conchugación latina en -ARE. Presenta una variant representada por verbos como
lever con una è ubierta en formas rizotonicas (je lève, tu lèves, ecetra). Os
verbos remataus en -ger (bouger, changer, juger, mélanger, partager y rédiger)
presentan irregularidatz ortograficas en a primera presona plural d'o present
(mangeons). Os verbos remataus en -yer (payer, essayer, employer, encara que no
envoyer) presentan irregularidatz otrograficas en as primeras y segundas
presonas plurals d'o present (payons, payez). Os verbos en eler (appeler,
épeler, rappeler) y -eter (jeter) presentan irregularidatz ortograficas en estas
mesmas presonas (appelons, appelez).

Os imperfectos d'os verbos en -ier y en -yer presentan formas con -ii- u -yi- en
as personas plurals primera y segunda (apreciions, payiez).

A segunda conchugación francesa en -ir ye una continación d'a quatrena
conchugación latina en -IRE. A l'egual que en aragonés y catalán presenta una
variant "pura" y una variant "incoativa". Manimenos a diferencia de l'aragonés a
variant incoativa representada por verbos como finir (cognato de "feneixer") ye
mayoritaria y a variant pura minoritaria (verbos partir, ouvrir, courir, servir,
dormir, mourir).

O verbo tenir ye un verbo irregular sin formas incoativas que provién d'a
segunda conchugación latina pero que presenta o modelo d'o verbo venir.

A sección de verbos en -oir d'a tercera conchugación francesa ye a continación
d'a segunda conchugación latina en -ĒRE (verbos devoir, pouvoir, voir, vouloir,
prevoir, s'asseoir, valoir). O verbo pleuvoir ye un caso de verbo d'a tercera
conchugación latina que pasó a esta conchugación. O verbo savoir pasó dende a
tercera conchugación latina a la segunda ya en latín tardano u romanico
primitivo.

Os verbos remataus en -dre provienen d'a tercera conchugación latina en -ĔRE
(infinitivos esdrúixols) y bi n'ha tres modelos. O modelo de vendre (attendre,
défendre, descendre, entendre, perdre', rendre, répondre), o modelo en prendre
(apprendre, comprendre, surprendre) y o modelo en peindre (craindre, éteindre,
plaindre). Este tercer modelo tien relación en aragonés con os verbos remataus
en -nyer (planyer, tanyer, chunyir).

Os verbos remataus en -aître como connaître, disparaître, naître, reconnaître
provienen d'a tercera conchugación latina en -ĔRE y se relacionan en aragonés
con os verbos incoativos d'a segunda conchugación en aragonés (conoixer,
desapareixer, naixer, reconoixer).

Bi ha verbos remataus en -aire (plaire, se taire) que provienen d'a segunda
conchugación latina.

A forma pronominal d'os verbos ye una forma de conchugación en a que un
pronombre reflexivo con función de complemento directo u indirecto reenvía
l'acción a o subchecto, que semanticament fa d'achent.

As conchuncions coordinants se fan servir pa achuntar dos elementos d'a mesma
naturaleza u categoría gramatical y con a mesma función sintactica.

Bi ha adverbios como pourtant u en effet que fan de conchunción coordinant
(adverbes de liaison).

As conchuncions subordinants relacionan una proposición subordinada con a
proposición principal d'a que depende. As conchuncions subordinants pueden estar
causals, comparativas, completivas, concesivas, condicionals, consecutivas,
finals y temporals. Manimenos, as gramaticas francesas no fan servir esta
clasificación, que si que se sigue en as gramaticas descriptivas d'atras luengas
romances.

Bi ha conchuncions como que y comme que pueden fer de diferents tipos de
conchunción subordinant.

A negación en francés se consigue principalment con locucions adverbials
encomenzadas por ne, entre as que destaca a locución ne...pas, que tamién existe
en aragonés pero con un uso muito mes restrinchiu. Tamién bi ha formas
d'expresar dobles negacions con a parola ni.

As oracions condicionals en francés se diferencian d'as oracions condicionals de
l'aragonés, de l'occitán, y d'atras luengas romances occidentals en no fer
servir o subchuntivo. En cuenta d'o subchuntivo, se fa servir o indicativo en as
oracions condicionals hipoteticas y en as oracions condicionals hipoteticas de
pasau.

A mes gran part d'o lexico francés ye d'orichen latín, a traviés de diferents
vías. As parolas patrimonials han seguiu as leyes foneticas d'o francés, a
diferiencia d'os cultismos, provinients d'un superstrato culto latín y tamién
d'o griego. Entre meyo son os semicultismos. En francés bi ha un substrato celta
galo y uns supestratos y adstratos chermanicos.

Bi ha atras parolas d'orichen latín que han plegau a traviés d'atras luengas,
sobre tot neolatinas. En francés bi ha occitanismos y parolas provinients d'as
luengas d'Italia y d'a Peninsula Iberica, y reconoixibles sobre tot como
castellanismos y italianismos. Son parolas d'orichen occitán jaloux y amour. Son
parolas d'orichen castellán camarade y peccadille. Son parolas d'orichen
portugués u lusismos autodafé y macaque. Son parolas d'orichen italián bambin,
fiasco y soutane.

As parolas d'orichen galo fan part d'o lexico d'o medio rural y belunas se
pueden trobar en todas as luengas neolatinas. Son celtismos d'orichen galo
arpent, borne, charrue, bec y bouc.

Os chermanismos d'o francés tienen unas circumstancias mes variadas. Bi ha
diferents estratos y orichens (superstrato francico, escandinavismos,
neerlandismos, alto-alemanismos, baixo-alemanismos y anglicismos).

O primer estrato ye representau por as parolas d'orichen chermanico que ampró o
latín vulgar antes d'evolucionar enta as diferents luengas romances y que son
presents en buena part d'estas luengas. O segundo estrato ye representau por
parolas d'orichen francico d'a clase dirichent d'o Reino Franco, y en menor
mesura por parolas orichinadas a partir d'a luenga d'os burgundios que yeran
establius en o Reino Burgundio d'o sudeste. O tercer estrato ye representau por
as parolas provinients d'os dialectos chermanicos que iban evolucionando a
partir d'o francico. O quatrén estrato ye representau por as parolas d'orichen
escandinavo y por as primeras parolas que entroron dende l'anglés antigo. O
cinquén estrato ye representau por as fases baixo-medievals d'as luengas
chermanicas que bi heba en contacto con o francés medieval: anglés meyo y as
formas medievals d'o diastema alemán ("neerlandés meyo", "baixo alemán meyo",
"alamanico meyo", ecetra). En este estrato son as parolas d'orichen neerlandés
as mes numerosas, seguidas por parolas d'orichen baixo alemán y anglés arribadas
por un trafico comercial con o Ligallo Hanseatico y con Anglaterra
respectivament. O seisén estrato ye o zaguer y ye representau por todas as
parolas chermanicas que entroron dende o sieglo XVI. Encara que continó a
entrada de parolas d'orichen alemán y neerlandés, ya como luengas standard
clarament despartidas, destaca a introducción de lexico anglés moderno. En o
sieglo XIX encomenzó una introducción masiva de lexico esportivo, industrial y
ferroviario.

Os elementos d'orichen francico representan un superstrato. O superstrato
francico en francés ye representau en a fonetica, (h aspirada y g dura), en os
sufixos -ard, -aud, en o prefixo me- y en un quantos campos lexicos. Estos
campos lexicos son a guerra (éperon, guerre, hache), o dreito (échevin, gage),
fiestas y institucions (danser, fief, rang), sentimientos (émoi, haïr, honte),
ropa (broder, gant, poche), alimentos (soupe, flan, gateau), cuerpo (guérir,
hanche, téton), fauna (hareng, caille, crapaud), flora (houx, tilleul, alise),
medio rural (gerbe, blé, jardin), edificios y muebes (banc, fauteuil, halle),
ferramientas (houe, louche), colors (bleu, blanc, blond), y antroponimos
(Bernard, Gérard).

Os escandinavismos se troban en o lexico d'a mar y navegación (mouette, vague,
varech), y d'o medio rural (arnais, bidon, cottage, rincer).

Os neerlandismos se troban en o campo d'a navegación y comercio maritimo,
(esturman, drogue, matelot, vrak), a construcción y incheniería (boulevard,
digue) y en d'atros (kermesse, mannequin, bouquin, vague). As parolas d'orichen
baixo-alemán tamién pueden tener relación con a mar (homard). As parolas
d'orichen alto-alemán u meyo-alemán perteneixen a atros campos (cible,
choucroute, kitsch).

Os primers anglicismos teneban relación con a navegación y trafico maritimo
(bateau), pero en o sieglo XVIII encomenzó un periodo d'introducción masiva de
parolas como session, voter y budget conoixiu como "anglomanía". En o sieglo XIX
os anglicismos son referents a nuevos esportes (golf, tennis), a industria y o
ferrocarril (wagon, tunnel, express, tender, ticket), y bebidas alcoholicas
(brandy, gin y whisky).

O comercio medieval permitió a entrada d'arabismos como alcool y algèbre. Tamién
bi ha arabismos recients que s'introducioron dende países arabes d'o Imperio
colonial francés.

O desarrollo scientifico ha favoreixiu a entrada d'helenismos como orthopédie,
photographie y biologie.



https://an.wikipedia.org/wiki/Finlandia

Finlandia, oficialment Republica de Finlandia (en finés: Suomi u Suomen
Tasavalta; en sueco: Finland u Republiken Finland), ye un país miembro d'a Unión
Europea dende 1995 y situau en o nordeste d'Europa. Tiene buegas a o ueste con
Suecia, a o este con Rusia y a o norte con Noruega. Por o ueste y o sud ye
rodiada por o mar Baltico, que la desepara de Suecia y Estonia, cruciando os
golfos de Botnia y Finlandia, respectivament. A capital y ciudat mas important
d'o país ye Helsinki.

En 2011, Finlandia contaba con una población de 5,4 millons d'habitants en un
aria de 303 899 km². A más gran parte d'a población d'o país se concentra en
l'extremo sud, en a costa d'o golfo de Finlandia y a suya redolada (incluindo
l'Aria Metropolitana d'Helsinki). Finlandia ye o sexto país mas extenso d'Europa
y cuenta con una densidat poblacional baixa de 15,5 habitants por km², o que
convierte a o país en o segundo de menor densidat poblacional d'a Unión Europea.
A más gran parte d'os fineses charran finés (u finlandés) como a suya luenga
materna, a quala ye una d'as pocas luengas oficials d'a Unión Europea que no
descienden d'a familia indoeuropea. A segunda luenga oficial de Finlandia ye o
sueco, charrau como luenga materna por un 5,6 % d'a población.

O esporte nacional ye o Pesäpallo, pero os mes practicatos son os esportes
d'hibierno, o fútbol, y l'atletismo an que estioron famosos os fineses voladors
(Hannes Kolehmainen, Paavo Nurmi, Ville Ritola, Volmari Iso-Hollo y Albin
Stenroos) y Lasse Viren, antimás tien una gran tradición en prebas de
lanzamiento sobretot en tirada de chavalina.

En 1808 esclató a clamada Guerra finesa, que dio como resultau l'anexión de
Finlandia por o zar Aleixandre I, creyando o Gran Ducau y asumindo o mandato
como o primer duc. O Ducau de Finlandia duró dica finals de 1917.



https://an.wikipedia.org/wiki/Surafrica

A Republica de Sudafrica ye un país que se troba situato en a estrimera
meridional d'o continent d'Africa. Muga con os estatos de Namibia, Botswana,
Zimbabwe, Mozambique y Swazilandia. Antiparte, o Reino de Lesoto ye un chicot
país que se troba enclavato dentro d'a Republica de Sudafrica. Tamién muga a
l'este con l'Ocián Indico y a l'ueste con l'Ocián Atlantico.

A suya población ye de 43.647.658 habitants (estimación de 2002) en una
superficie d'1.219.912 km², con una densidat de población de 36 hab/km².

Sudafrica ye organizata politicament como una republica, y as suyas capitals son
Pretoria (administrativa), Bloemfontein (chudicial) y Ciudat d'o Cabo
(lechislativa); sindembargo, a mayor ciudat d'o país ye Johannesburgo. L'actual
president d'o país ye Jacob Zuma. Sudafrica, que fa parte d'a Unión Africana,
d'a ONU y d'a Commonwealth, ye independient d'o Reino Unito dende o 31 de mayo
de 1910.

En estar un país con una gran diversidat etnica por a suya propia historia,
Sudafrica tien muitas luengas oficials: Afrikaans, zulú, xhosa, swazi, ndebele,
sotho, tsonga, tswana, venda, pedi y anglés. A población d'orichen africán ye,
alto u baixo, o 75% d'o total d'a población, y arredol d'o 25% son descendients
de colons europeus (holandeses, alemans, hugonotz occitans y franceses,
angleses, chodigos y atros) y dividitos actualment en africaners y anglofonos.
Tamién bi ha minorías d'antigas colonias britanicas, como indios.

A historia de Sudafrica tien como gran esferencia con a resta d'o continent
africán a plegata dende 1625 de muita población d'orichen europeu a mans d'a
Companyía Neerlandesa d'as Indias Orientals, situación que ye l'alazetz d'as
posteriors luitas entre as poblacions blanca y negra y d'o rechimen d'o
apartheid institucionalizato dende 1948, en rematar a Segunda Guerra Mundial,
por a minoría blanca boer d'o National Party (Partito Nazional). O rechimen d'o
apartheid y a segregación racial no remató dica 1990, quan se celebroron as
primeras eleccions autenticament libres en o país.

Sudafrica se caracteriza por a suya importancia en recursos mineros en oro,
diamants, carbón y quantos atros minerals. Istos recursos esdevenioron
d'importancia estratechica mientres a Guerra fría, premitiendo a pervivencia d'o
sistema politico d'o apartheid.

Antiparte, en bells medios politicos africanistas de cucha se gosa emplegar a
palabra Azania ta o nombre d'o país, en considerar que Sudafrica ye un nombre
d'orichen forano.

Sudafrica se troba situata en o cabo sud d'o continent d'Africa, en o puesto
d'unión entre l'Ocián Indico a l'este y l'Ocián Atlantico a l'ueste, estando as
suyas mugas terrestres con Botswana y Zimbabwe a o norte, con Mozambique y
Swazilandia a l'este y a o noreste, y con Namibia a o norueste. Antiparte,
clavato dentro de Sudafrica se troba o chicot país de Lesoto. Tamién fan parte
de Sudafrica a isla Prencipe Eduardo y a isla Marion, que se troban alto u baixo
a una distancia de 1.900 km enta o sud, ya amán de l'Antarctida.

A superficie d'o país ye d'1.219.912 km², estendillando-se en un territorio
cheograficament prou variato. En o centro d'o país se troba o disierto d'o
Kalahari, que ye rodiato por un altiplán dito Highveld, o qualo s'estendilla
dende 1.500 dica 2.400 metros d'altaria dencima d'o ran d'a mar. A rechión
costera ye estreita y deseparata d'o interior por una succesión de montanyas.

O prencipal río d'o país ye o río Orange, que tien o suyo naixedero en Lesoto
(montes Drakensberg) y a suya desembocadura en l'Ocián Atlantico, estando a suya
cuenca hidrolochica a mayor parte d'a superficie d'o país, y fendo de muga con
Namibia en zaguerías d'o suyo recorrito. O segundo río en importancia de
Sudafrica y o río Limpopo, que desaugua en l'Ocián Indico fendo de muga a o
norte con Botswana y Zimbabwe. Antiparte, o tercer río d'o país ye o río Vaal,
un afluyent d'o río Orange.

A población total d'o país ye de 43.647.658 (estimación de 2002), estando as
prencipals ciudatz d'o país Ciudat d'o Cabo (2.984.100 habitants, estimación de
2004), Durban (2.531.300 habitants, estimación de 2004), Johannesburgo
(1.975.500 habitants, estimación de 2004) y Pretoria (1.473.800 habitants,
estimación de 2004).

Dica 1994, mientres o apartheid, Sudafrica se trobaba dividita en nomás que 4
provincias, amás de 10 bantustans formalment independients encara que a
comunidat internacionalno reconoixeba ixas pseudo-independencias. Quan remató o
rechimen anterior desapareixioron os bantustans y a 4 provincias se dividioron
en territorios más chicotz.

En l'actualidat, asinas, a Republica de Sudafrica se divide administrativament
en 9 provincias:

Encara que mientres o periodo de l'apartheid (u mesmo en moments anteriors de
supremacía colonial) se miró d'aparentar que a Historia de Sudafrica prencipiaba
nomás en plegar l'hombre blanco en o territorio, a Historia de Sudafrica
prencipia mesmo dende que apareixe l'hombre en o continent africán, en haber-ie
tamién importants chacimientos arqueolochicos ta l'estudeyo d'os debampasatos de
l'hombre. Mesmo s'explicaba que quan en 1652 plegoron os colonizadors europeus,
en o territorio de l'actual Sudafrica nomás i viviban que chicotz grupos de
población ixeminata formatos por cazadors-recolectors sin garra civilización, y
que en o sieglo XVII i plegoron os primers grupos de bantús, que se deciba que
yeran una mica más (encara que no guaire) civilizatos.

Mientres o periodo d'os navegants europeus (primero d'o Reino de Portugal, y
dimpués d'o Reino de Francia y d'o Reino Unito) enta la India, Sudafrica
esdevenió una fita important en ixarota comercial, encara que a suya explotación
no prencipió dica o sieglos XVII-XVIII, quan bi plegoron os colons neerlandeses,
sustituitos en o sieglo XIX por os britanicos, que facioron esdevenir o
territorio una d'as suyas colonias.

Mientres o sieglo XIX, l'actual Sudafrica estió puet que o solo lugar a on
esclató una guerra entre colonizadors blancos, a dita Guerra d'os Boers, que
remató con a redota d'os colons d'orichen neerlandés, encara que dende
prencipios d'o sieglo XX os boers conquirioron una parte important d'o poder
politico en o territorio, rematando con a imposición de l' apartheid oficialment
dende 1948, en rematar a Segunda Guerra Mundial. Sindembargo, l' apartheid y a
segregación racial rematoron en os anyos 1990 con a cesión d'o poder politico a
la mayoría d'a población d'o país, de raza negra.

O territorio de Sudafrica tien bellos d'os más antigos chacimientos
paleoantropolochicos conoixitos dica hue, con Kenia y Etiopia. Asinas, en 1924
se i trobó un cranio fosil d'un nin d'a especie Australopithecus africanus, dito
o Nin de Taung, a man d'a localidat de Taung, en a Provincia d'o Norueste,
encara que a comunidat scientifica no aceptó a valideza d'o fósil dica os anyos
1950. Fa 3 milions d'anyadas, l'actual territorio sudafricán yera ocupato por
bellos grupos d'Australopithecus, seguntes as troballas feitas en as espelungas
de Sterkfontein y Kromdraai. Istos grupos de prehominidos fuoron succeditos por
chents d'o chenero Homo, incluyindo-ie Homo habilis, Homo ergaster y hombres
mudernos (Homo sapiens). D'os Homo habilis destacan os chacimientos de
Sterkfontein (datato en 3,3 milions d'anyadas d'antiguidat), Swartkrantz,
Drimolen u Kromdal. En a provincia de KwaZulu-Natal (espelunga Border) se i
troboron os más antigos vestichios dica hue d'o emplego de tecnolochía asociata
a humans mudernos, datata alto u baixo en 195.000 anyadas.

L'actual población sudafricana apareix en o territorio fa alto u baixo 40.000
anyadas, encara que vinclata con a población anterior d'o territorio, y son os
ditos khoisan (termin que hue se prefiere a bosquimans u hotentotz, consideratos
denigrants en estar asociatos a las denominacions emplegatas mientres o dominio
colonial y l' apartheid), encara que en realidat se trataba de dos grupos humans
diferents, os khoi y os san, con diferencias entre els nomás que lingüisticas.
Istos grupos creyoron un arte rupestre propio, que s'estendilla dica l'actual
Namibia, con pinturas de 27.000 anyadas d'antiguidat u gravatos de 10.000
anyadas. D'istos grupos, os san viviban d'a cazata (incluyindo-ie a pesca) y d'a
recolección d'alimentos, en chicotz grupos con poco desembolique de poder social
u politico, y os khol viviban d'a ganadería de uellass dende o sieglo I,
estendillatos por o territorio encara que con mayor desembolique socio-politico.
Iste proceso d'adopción d'a ganadería fació que a luenga se deseparase entre
istos dos grupos, en emplegar os khol termins relativos a la ganadería
desconoixitos ta los san. No i heba denguna atra esferecia important entre os
dos grupos, y pareix que os khol adhibioron a o suyo grupo a muitos san, vivindo
os dos grupos en a dita Edat de Piedra.

L'agricultura, as ferramientas agricolas y a Edat de Fierro plegoron enta
l'actual Sudafrica con os bantús, que marchoron dende l'actual Camerún arredol
d'o sieglo XVI aC, ye fácil que por a desertificación d'o disierto d'o Sahara,
plegando a Sudafrica en dos grupos: uno baixando por a costa de l'Ocián
Atlantico (encara que iste grupo tamién se diz que quedó en l'actual Namibia),
l'atro viachando enta l'este dica Tanzania (á on plegó o sieglo XI aC) y luego
enta o sud dica Malaui, estando iste zaguer grupo l'inventor d'a metalurchia en
o sieglo IX aC mientres a suya estadía en Tanzania, y fendo dentrar o territorio
sudafricán en a Edat de Fierro.

Se conoix tamién que arredol d'os sieglos IV y V s'establioron a o sud d'o río
Limpopo nuevos grupos d'agricultors y ganaders d'o grupo etnico d'os bantús, que
dimpués se tresladoron encara més enta o sud, enta l'actual provincia de
KwaZulu-Natal, a on se troba o lugar d'ocupación más antiga conoixita d'istos
grupos, que ye de 1050. O grupo bantú que s'establió más a o sud estioron os
xhosas, que plegoron dica o río Fish, en l'actual provincia d'o Cabo Oriental.
Istas poblacions, que culturalment perteneixeban a la Edat d'o Fierro,
desplazoron a grupos etnicos más atrasatos culturalment y que i viviban d'antis
más. Sindembargo, dica la plegata a o territorio d'os portugueses, tecnicament
istas poblacions encara viviban en a Prehistoria, por no conoixer pas a
escritura.

En o sieglo X apareix o primer estato en o territorio de l'actual Sudafrica, o
reino de Mapungubwe (o chacimiento arqueolochico d'os repuis d'a suya antiga
capital, Mapungubwe, fuoron declaratos Patrimonio d'a Humanidat en 2003 por a
UNESCO), y dende meyatos d'o sieglo VIII bi heban ciudatz-estato que feban
comercio con Omán, India u China. Una d'as caracteristicas d'ixas envueltas yera
a practica d'a minería, con menas de fierro, estanyo, oro u cobre, estando istos
dos zaguers productos destinatos a la suya exportación y os dos primers a o suyo
consumo local. Sindembargo, quan se descubrió en 1933 o chacimiento de
Mapungubwe, fue ignorato, por contradecir as teorías d'o apartheid que negaban a
existenxia d'un estato en a rechión antis de plegar-ie os colonizadors blancos.

O reino de Mapungubwe s'adedicaba a ormino a o comercio, y con o estato d'o Gran
Zimbabwe, establito a o norte en o sieglos XII-XV, estioron en contacto con as
primers ciudatz establitas en a costa de l'actual Mozambique, con qui praticaban
o comercio y que yeran as suyas intermediarias con China u la India.

Os navegants portugueses plegaron a la redolada en o suyo camín enta la India,
quan en 1488 i plegó Bartolomeu Dias, que clamó a o lugar Cabo das Tormentas
(Cabo d'as Tronatas, en aragonés) por o mal orache que i trobó en a redolada.
Bartolomeu Dias estió o primer europeu en plegar dica a o sud d'o continent
d'Africa, ubriendo asinas una vía ta o comercio d'Europa con Asia a traviés de
l'Ocián Atlantico y de l'Ocián Indico, evitando o comercio con os territorios
controlatos por o Imperio Otomán. Sindembargo, en tornar a Portugal, por motivos
de caire propagandistico, o rei Chuan II de Portugal li cambeó o nombre a o
lugar enta Cabo da Boa Esperança (Cabo de Buena Esperanza en aragonés), nombre
que mantién encara hue, ta evitar a mala fama d'o lugar asociata a lo nombre que
li heba puesto Bartolomeu Dias.

Dies anyadas dimpués d'o viache de Bartolomeu Dias, una nueva flota portuguesa,
mandata por Vasco da Gama, marchó de Portugal enta Calcuta, en pasando por o
Cabo de Buena Esperanza y trescruzando luego l'Ocián Indico. Sindembargo, en
istos primers viaches os portugueses no s'instaloron pas en o territorio
sudafricán, encara que creyoron factorías en bells puestos d'Angola, de
Mozambique y d'atros puestos d'Africa Oriental, amás d'en Goa, en territorio
indio, y en Macao, en China. O motivo de que no s'instalasen en Sudafrica yera,
d'una man, que yera difícil recalar-ie en o viache de tornata dende la India,
por a dirección d'os vientos predominants, y d'atra man, l'ausencia en o
territorio d'a posibilidat de trobar-ie alimentos, amás que l'actitud d'os
nativos no yera pas muit amistosa. A vegatas bi habió desembarcos puntuals, ta
apropiar-sen de vacas d'os nativos, como en 1510, quan desembarcó l'almirant
Francisco de Almeida, qui morió chunto con 50 d'os suyos soldatos en un combate
con os nativos.

Tampoco podeba estar o territorio una fuent d'esclavos, en no existir-ie pas
dengún estato centralizato con elites que esdeveniesen os proveidors d'esclavos
d'os portugueses, intermediarios que calía tener ta que controlasen o
territorio, situación que sí troboron os portugueses en atros puestos, como en
os territorios d'Angola, Mozambique u o golfo de Guinea.

Encara que os portugueses facioron bells alcuerdos con as poblacions d'a
redolada, istos pactos no s'han conservato pas dica hue. O portugueses no
ocuporon pas o territorio, sino que nomás lo trescruzaban, amás de i acullir a
os supervivients d'os naufrachios escaicitos en a rota comercial. A chesta d'os
portugueses fue recullita por o poeta portugués Luís de Camões en o suyo poema
epico Os Lusíadas. Dica o sieglo XVII a situación en Sudafrica continó estando
alto u baixo igual, dica que i plegoron en 1652 os neerlandeses.

En o sieglo XVII, os habitants d'os Países Baixos (ye decir, os neerlandeses)
consolidoron a suya independencia, luego d'una luenga guerra con Espanya, en
perteneixer ixe territorio tamién a la Casa d'Austria. O nuevo país, volcato
enta o comercio, establió una companyía comercial ta las suyas transaccions con
a India y o sudeste d'Asia, a dita Companyía neerlandesa d'as Indias
Occidentals, y continó con o camín ubierto por os portugueses, encara que os
neerlandeses sí que instaloron bellas factorías comercials en l'actual
Sudafrica. Asinas, o 6 d'abril de 1652 Jan van Riebeeck establió un puesto ta
abastir os barcos neerlandeses en o cabo de Buena Esperanza, y mientres os
sieglos XVII y XVIII continó a expansión d'a chicota colonia neerlandesa. A
calendata d'o desembarco neerlandés fue considerata por a población afrikaner de
Sudafrica dica fa pocas anyadas como a calendata de creyación de Sudafrica.

Tamién a Companyía anglesa d'as Indias Occidentals, competidora d'a suya quasi
homonima neerlandesa, s'heba instalato en ixe inte en Sudafrica, prencipiando
una rivalidat comercial entre as dos companyías que yera amás una rivalidat
politica entre os dos países a que perteneixeban. Mesmo os britanicos preboron
d'instalar-ie una colonia de tipo penal mientres o sieglo XVII, antis d'o
desembarco neerlandés.

Os primers colons neerlandeses estioron una comunidat muit chicota, y
prencipiaron os matrimonios mixtos con a población khoi d'a redolada, estando o
primer matrimonio mixto conoixito en 1656. Dica 1689 no creixió a población de
colons blancos, en plegar-ie un grupo de 180 hugonotz fuyitos d'as Guerras de
relichión de Francia. Tamién bi plegoron chicotz grupos d'alemans.

Quan os colons neerlandeses en o suyo abance enta l'interior d'o territorio se
troboron con os xhosas en o suyo camín enta o sud dende o río Fish, prencipiaron
una serie de luitas entre ambos pueblos, que competiban por l'aproveitamiento
d'os mesmos recursos naturals d'a redolada, basicament a tierra y l'alimento.
Antiparte, os colons neerlandeses, ta disponer de más mano d'obra, prencipiaron
a importar población dende otros territorios que controlaban u que se trobaban
en as suyas rotas comercials, como Madagascar, u os actuals países d'Indonesia y
India, que son en a suya mayor parte l'alazet de l'actual población sudafricana
d'orichen asiatico.

En 1797, mientres as Guerras napolionicas, os Países Baixos y o Reino Unito
luitoron entre sí en a dita Quatrena Guerra anglo-neerlandesa, y as tropas d'o
Exercito britanico fuoron ninviatas a ocupar as posesions neerlandesas en o cabo
de Buena Esperanza, ta evitar amás a posible influencia d'as ideyas d'a
Revolución Francesa en un puesto tan sensible ta la suya politica colonial como
yera la India, en trobar-se a colonia neerlandesa clavata en a rota enta la
India. En continar os Países Baixos a suya alianza melitar como o estato
satelite que yera en ixe inte d'a Francia de Napolión Bonaparte, o Reino Unito
s'anexionó o territorio en 1805, continando dimpués con una politica d'expansión
enta o norte d'a colonia, a quala cosa fació que bi hese encara más luitas
contra os xhosas, plegando a nueva muga con iste pueblo dica o río Fish, linia
de muga que os britanicos fortificaron en establir-ie quantos fuertes.

Os colons d'orichen neerlandés, que se veyeban discriminatos en o poder en a
nueva colonia britanica, marchoron y s'establioron en parti más a o norte, a on
fundoron bellas comunidatz independients que yeran en luita con a población
negra d'a redolada, encara que tamién yeran en tensión con a colonia britanica,
que veyeba istas tierras ocupatas por os colons neerlandeses (u boers, como
yeran ditos ya en ixas envueltas) como o suyo futuro territorio d'expansión
colonial.

A economía de Sudafrica ye a economía mas gran d'Africa, y suposa alto u baixo a
quatrena parte d'o PIB total d'o continent, por a quala cosa ye un important
motor economico continental; ye a 24ena economía d'o mundo. Destaca como
actividat economica prencipal a minería, en estar Sudafrica muit rica en
recursos minerals, destacando-ie o carbón y bellos metals y minerals preciosos,
como oro, platino y diamants. Asinas, Sudafrica ye o segundo país d'o mundo en
producción d'oro dezaga de China con o 15% d'a producción mundial, tenendo
sindembargo un 25% d'as reservas mundials d'ixe metal; ye tamién o primer país
productor de platino, producindo o 75% d'a producción mundial d'iste metal; y ye
o 5eno país productor de diamants. Se i puet trobat tamién produccions
importants de cobre, uranio y níquel, amás de produccions mas chicotas d'atros
metals i minerals.

Tamién destaca o país por a suya industria, que ye a industria con una
diversificación mas gran y amás a industria mas potent d'o continent; cal
mencionar as industrias d'os sectors automovilistico, de transformación de
minerals, de transformación de biens agricolas y ganaders, de producción
d'enerchía y d'o sector aeronautico.

Respective de l'agricultura, que ocupa alto u baixo o 12% d'a superficie d'o
país, Sudafrica produce cantidatz prou importants de panizo, trigo, canya de
zucre, fruitas y legumbres, sin xublidar-se d'a suya viticultura (en 2005,
Sudafrica estió o 9eno productor mundial de vin, con arredol de 600 millons de
litros). En a ganadería, destaca por as uellas y por a prodicción d'a suya
avicultura. Tamién produce lana y leit, derivatos d'a ganadería.

Sudafrica destaca tamién por o suyo sector toristico, en estar o país prou
densenvolicato ta ufrir a los toristas una estructura adequata a las suyas
potencialidatz: Sudafrica tien un amplo rete de parques nacionals, ta o torismo
de naturaleza, y unas plachas con clima mediterranio y sin problemas de
masificación.

A divisa de Sudafrica ye o rand, que se divide en 100 centavos (ye decir,
centimos).

Os esportes mes populars son o fútbol, o rugby y o cricket. Atros esportes
populars individuals son a natación, o atletismo, golf, boxeyo, tennis y surf.

Sudafrica bi ha organizato os Campionatos Mundials de Fútbol de 2010, os primers
organizatos en Africa.



https://an.wikipedia.org/wiki/Serbia

A Republica de Serbia (en Serbio, Република Србија u Republika Srbija) ye un
país d'o sudeste d'Europa, un d'os seis resultants de l'antigua Yugoslavia. A
suya capital ye Belgrado.

Serbia muga con Hongría, Rumanía, Bulgaria, Albania, Macedonia, Montenegro (país
con o qualo formó un estato confederal dica 2006), Bosnia y Herzegovina y
Croacia.

Os serbios yeran descritos en o libro De administrando Imperio como os habitants
d'unos principatos entre os crovates y os bulgaros. Beluns d'estos principatos
son descritos en atras fuents como part de Croacia, y Bosnia en fuents
posteriors será distinguita de Serbia u d'os principatos serbios. A base d'a
organización social d'os serbios yera a zadruga u familia ampla, como en atros
pueblos eslavos. Bellas zadruge aplegatas yeran baixo o mando d'un župan
("mainate"). En bells casos bells župani podeban unir-sen y estar en a
subchección d'un veliki župan u "gran župan". Rematan predominando dos estatos
serbios, Zeta, en l'actual Montenegro y Raska, en o interior, en a zona d'o
Sanchac de Novi-Pazar. O cristianismo plega a los serbios dende Agrida, y a
conversión remata a fins d'o sieglo IX.

En a segunda metat d'o sieglo XII Esteban Nemanja, Župan d'a Raška, consigue
absorber Zeta y fer-se independient de Costantinoble. En 1217 un legato
apostolical lo corona rei, pero Serbia continará estando ortodoxa. Sava, un
fillo d'Esteban Nemanja que yera monche d'Athos, consigue creyar una ilesia
ortodoxa autocefala serbia, y quan n'esdebién arcebispe corona a lo suyo chirmán
en 1221 como rei d'alcuerdo con o rito ortodoxo. Ye o principio d'a dinastía
Nemanja. Esteban I y os suyos succesors costruirán entre os sieglos XIII y XIV
una serie de grans monesterios (Studenica, Decani, etc...).

O reino serbio d'os Nemanja puet resistir o expansionismo d'os bulgaros y os
bizantins, y con Esteban Dušan plega a lo suyo apocheu. Esteban Dušan estendilla
o suyo reino por Macedonia y Grecia, plegando a conquerir part d'o Ducato de
Neopatria a los almogávars. En 1346 Dušan empenta que Pec esdevenise seu
patriarcal, y ixa mesma anyata y en Skopje l'arcebispe de Pec corona a Dušan
como emperador de serbios, griegos, bulgaros y albaneses. A creyación d'a seu
patriarcal ortodoxa pa os serbios en Pec fa que i haiga un schisma con os
griegos bizantins (con seu patriarcal en Costantinoble), dica 1375. Dušan muere
en 1355 sin poder conquerir Costantinoble, una anyata més tarde que os turcos
otomans conquieren Gallipoli.

Os succesors de Dušan no pueden mantener a unidat d'un territorio tan extenso,
que s'esminglana. Os diferents territorios serbios ban cayendo u baixo sobiranía
otomana u baixo sobiranía d'un reino bosnio en expansión. En 1389 o principe
serbio Lazaro Hrebeldjanovic ye derrotato en a batalla de Kosovo Polje. O suyo
fillo Esteban Lazarevic se sozmete a lo soldán pero demanda l'aduya d'o rei
d'Hongría pa poder mantener-se independient. Os hongaros aduyan a creyar en 1412
una plaza fuerte en Belgrado. Dimpués Chorche Brankovic establix a capital de
Serbia en Smeredevo, pero os otomans la prenen en 1439 y en 1459 la ocupan de pa
cutio. Serbia esdevién un pachalik otomán y o patriarcato de Pec queda suprimito
dica 1557.

En o periodo de dominación otomana o centro politico d'os serbios se treslada
enta o norte, a lo mesmo tiempo que bi ha migracions enta o sud d'o Reino
d'Hongría, a lo norte d'o Save y d'o Danubio, podendo plegar a estar
mayoritarios en zonas que enantes yeran habitatas por atros pueblos, (crovates,
hongaros, vlacos, etz...). En 1521 os otomans vencen a los hongaros en Mohacs, y
os serbios emigratos tamién son baixo dominación otomana.

En 1683 os otomans son redotatos en Viena y esto tien consecuencias pa os
serbios, como habitants d'una zona que puet dixar d'estar baixo dominio otomán.
En 1688 os austriacos prenen Belgrado y dimpués abanzan ta Kosovo, posando en
canción a los serbios pa que se rebelasen. Manimenos os otomans reaccionan y os
austriacos s'han de replegar en 1689-1690 chunto con 37.000 familias serbias que
s'establixen en l'actual Voivodina. En 1694 plegará atra ondata.

Os otomans fuoron vencitos en 1697 y por o tractato de Karlowitz de 1699
abandonan Batchka y lo norte de Sirmia. O patriarca serbio s'establix en
Karlowitz (Sirmia). Os otomans ceden a los austriacos o sud de Sirmia, o Banato
y Serbia en o tractato de Passarowitz (1718) dimpués d'atra derrota.

Os otomans contraatacoron en 1736 y por o tractato de Belgrado Austria habió de
tornar-lis Serbia. Por este tractato se creya a muga norte de Serbia, que ya no
cambeyará dica a Primera Guerra Mundial.

Totas estas guerras facioron que os serbios emigrasen dende a rechión d'o Kosovo
(que dende alavez de conoixe como Viella Serbia) y que o bueito poblacional lo
plenasen os albaneses. Beluns d'os serbios que i quedan se convierten a lo islam
esdevenindo os gorani actuals. Os serbios no totz os serbios refuchiatos en o
reino dš'Austria se quedan en a Voivodina, muitos d'ellos s'establixen en os
confins militars: centro d'Eslavonia, sud de Croacia, en o que se conoixerá como
a Krayina crovate. En Voivodina os serbios abrán de convivir con repobladors de
diferents orichens etnicos a parte d'os serbios: rutens (rusins) eslovacos,
alemans, franceses, catalans, (en Nueva Barcelona) etz...

Os otomans posarán a un griego en o patriarcato de Pec en 1739, y lo suprimirán
en 1767. En Belgrado bi ha una guarnición de chenizaros que Estambul no controla
güaire.

En 1804 esclata una insurrección en Chumadia dirichita por Karadjordje, que
prene Belgrado en 1806 y se fa proclamar en 1808 principe hereu. Os otomans
reaccionan pero o soldán ha de reconoixer l'autonomía de Serbia en o tractato de
Bucarest firmato con Rusia en 1812. Manimenos en 1813 contina a guerra y os
otomans prenen Belgrado, fan mortaleras y Karadjordje s'ha de refuchiar en
Austria.

En 1815 Milos Obrenovic diriche una insurrección en Chumadia, y baixo a presión
de Rusia os otomans acceptan que Serbia siga un principato vasallo, con
asambleya (skupstina) y exercito. Os otomans encara mantendrán a un gobernador
turco, guarnicions y imposarán o pago d'un tributo anyal.

A primera intervención d'o Imperio Ruso en os Balcans fa que se firme o tractato
d'Andrianopolis en 1829. En 1833 Serbia exampla o suyo territorio por o sud. O
soldán reconoix a Milos como principe hereu, y abdica en 1839, pasando o títol a
Aleixandre Karadjordjevic. En o Tratato de París de 1856 Aleixandre obtién una
garantía internacional pa Serbia. A familia Obrenovic tornó a lo poder en 1858,
pero qui dirichirá o gubierno será o partito liberal (1867-1893) En 1868 os
otomans evacuan as suyas tropas de Serbia.

Serbia declaró a guerra a lo Imperio Otomán en 1876 quan os disturbios de
Bosnia. Encara que os serbios fuoron vencitos a lo principio, a fins de 1877
tornan a la ofensiva, favoreixitos por a intervención rusa en os Balcans. O
tractato de Berlín de 1878 reconoix a independencia de Serbia, que queda
examplata con a rechión de Niš. O Sanchak de Novi Pazar queda baixo
administración austriaca chunto con Bosnia-Herzegovina pa fer de zona tampón
entre Serbia y Montenegro.

Encomienzan os conflictos d'os serbios con atras nacionalidatz balcanicas que
tamién se liberaban d'o dominio otomán. A unión de Rumelia Oriental con Bulgaria
ye vista como periglosa por a Serbia independient, (distribuita por territorios
historicament bulgaros que podeban reclamar en o futuro una Bulgaria més
poderosa). Os serbios atacoron a los bulgaros en 1885 y fuoron vencitos.

En ixos tiempos ya i heba problemas internos por una sublevación campesina en
1883 y una presión d'un nuevo partito radical refirmato por os sublevatos. A
constitución de 1888 fa de Serbia quasi una monarquía parlamentaria, y a
politica posterior bien marcata por a luita entre liberals y radicals, dica un
inte que o rei Aleixandre Obrenovic restableix l'absolutismo monarquico con a
Constitución de 1901, pero ye asasinato en 1903.

O nuevo rei ye Pero I Karadjordjevic, que con l'aduya de lo ministro Nicola
Pasic, d'o partito radical, restableix a constitución de 1888 y enforteix os
ligallos con Francia y Rusia. En politica exterior Serbia ye obligata a
reconoixer l'anexión de Bosnia-Herzegovina por o Imperio Austro-Hongaro y preba
d'estendillar-se enta o sud, declarando a guerra a o Imperio Otomán o 18
d'octubre de 1912 chunto con Bulgaria, Grecia y Montenegro, encomenzando a
Primera Guerra Balcanica. Os serbios ocupan a part occidental de Macedonia y a
mayor part d'o Kosovo y os montenegrins Pec. Serbia pretende tener una salita a
la mar a traviés de tierras albanesas, pero o Imperio Austro-Hongaro se i oposa.
En o tractato de Londres de mayo de 1913 ye reconoixito un estato albanés
independient pero quedando o Kosovo dentro de Serbia. En chunio os bulgaros
encomienzan a Segunda Guerra Balcanica, son derrotatos e por o tractato de
Bucarest d'agosto de 1913 a part de Macedonia correspondient a l'actual
Republica de Macedonia y o norte d'o Sanchac de Novi Pazar son adchudicatos a
Serbia.

Dimpués de l'atentato de Sarajevo de 1914 organizato por serbios.
Austria-Hongría adreza un ultimatum a Serbia, y li declara a guerra o 27 de
chulio. O Imperio Ruso refirma a Serbia y encomienza a primera Guerra Mundial.
Os serbios no resisten que a lo principio, y reblan. En noviembre de 1914 ya no
controlan Belgrado, pero en aviento lo reconquieren. Bulgaria entra en a guerra
pa anexionar-se Macedonia, y esto fa que os serbios ya no puedan defender-sen. O
exercito serbio se retira t'Albania y ye evacuato por os aligatos en Corfú, pa
ser adrezatos a lo frent d'Orient dende chulio de 1916. O frent d'orient se
creba en setiembre de 1918, y Austria-Hongría se rinde o 3 de noviembre. L'1
d'aviento de 1918 Aleixandre Karadjordjevic proclama a formación d'o Reino d'os
serbios, crovates y eslovens.

Un comité yugoslavo formato en Londres por dirichents orichinarios d'o Imperio
Austro-Hongaro y d'o gubierno serbio de Pasic firmoron o 20 de chulio de 1917 a
declaración de Corfú, que preveyeba a unión d'os eslavos d'o sud baixo a
monarquía d'os Karadjordjevic. O 1 d'aviento de 1918, o fillo de Pero I de
Serbia, Aleixandre, proclama o Reino d'os serbios, crovates y eslovens.

En as prebatinas de redacción d'una Constitución en 1919-1920 se vei de seguida
o conflito entre os centralistas panserbios y os federalistas orichinarios d'o
Imperio Austro-Hongaro. O partito campesín crovate fa boicot a l'Asambleya y
Pasic puet conseguir una constitución centralista o 28 de chunio de 1921. En a
decada de 1920 i habrá crisis politicas por o conflicto entre crovates y
serbios, (o lider d'o partito campesín crovate será engarcholato y asesinato).

O 6 de chinero de 1929 o rei Aleixandre disuelve o Parlamento y la constitución
de 1921 ye abolita y bi ha dictadura. O reino prene o nombre oficial de
Yugoslavia. O 9 d'octubre de 1934 o rei Aleixandre muere en un atentato obra
d'os ustaixas. O principe de Pavlo exerce a rechencia. En 1938 se creya una
banovina autonoma crovate con tierras de Bosnia-Herzegovina. Os serbios
controlan atras partes de Bosnia-Herzegovina.

A principios de 1941 Hitler ordena a Yugoslavia que s'adhiera a lo Pacto
Tripartito pa atacar Grecia. O rechent Pavlo accepta pero uns patriotas serbios
se sublevan y o 27 de marzo o cheneral Simovic obliga a lo rechent a exiliar-se.
Pero I ye proclamato rei y denuncia o pacto. O 6 d'abril os exercitos alemans,
italians y hongaros invaden Yugoslavia. O 17 d'abril o gubierno se rinde. Os
invasors dividen Yugoslavia y se creya una Serbia independient que se reduciba a
la serbia posterior a 1878 pero con o Banato Serbio y sin o districto de Pirot,
que s'han quedato os bulgaros.

O cheneral Nedic, ministro d'a Guerra entre 1938 e 1941 dirichiba o gubierno. O
Banato Serbio yera baixo control d'os alemans locals, suabos d'o Danubio. Os
chodigos de serbia son elimitatos. Se creya un estato crovate d'ideyolochía
faixista que ocupa Bosnia-Herzegovina, o Sirmio y a mayor part de Croacia y en o
que son eliminatos os opositors y sobretot os serbios, seguntes bellas fuents o
numero de serbios exterminatos plega a 750.000.

Dende a primavera de 1941 s'organiza una resistencia en o norte d'o Kosovo.
Dimpués i habrá dos resistencias. Os chetniks, nacionalistas monarquicos serbios
dirichitos por o cheneral Draza Mijailovic que se negó a capitular en abril y os
comunistas dirichitos por Josip Broz Tito. En agüerro de 1941 una ofensiva
alemana fa que se dividan Mijailovic negocia con os alemans y Tito pasa ta
Bosnia.

Os chetniks luitan contra os ustaixas crovates y se dedican a fer mortaleras de
crovates y sobretot musulmans en as zonas de Bosnia-Herzegovina que controlan.
Quan os partisans comunistas iban prenendo importancia os chetniks plegoron fer
liga con os ustaixas.

Os partisans comunistas combaten contra italians, alemans y os ustaixas
crovates. A fins de 1943 Tito creya en Jajce un Comité nacional de liberación,
que será o embrión d'o futuro gubierno federal. Pero II reconoix en 1944 a Tito
como jefe d'a Resistencia. Quan o Exercito royo sovietico plega ta Belgrado os
partisans ocupan gran parte d'o país. A Conferencia de Yalta en febrero de 1945
planteya que i haiga un compromís o rei y Tito que sería o president. En 1945 os
partisans dominan Yugoslavia y l'11 de noviembre a lista unica d'o Frent d'o
Pueblo obtién o 90 % d'os votos. A monarquía ye abolita y se creya a Republica
popular federativa de Yugoslavia.

Tito pretendeba evitar que Serbia y os serbios tenesen un peso excesivo en a
federación yugoslava y no unificó territorialment a los cristians ortodoxos de
luenga serbocrovata, que quedoron distribuitos por as republicas socialistas que
establió: Republica Socialista de Serbia, Republica Socialista de Bosnia y
Herzegovina, Republica Socialista de Montenegro y Republica Socialista de
Croacia. Dió categoría de republica a Macedonia, deseparando-la de Serbia y dio
autonomía a las rechions con minorías no serbias numerosas como a Voibodina y o
Kosovo, on permitió que entrasen nuevas poblacions albanesas.

Pero china chana os serbios iban fendo-se con o poder d'a Republica Federal
Socialista de Yugoslavia, y ya en a decada de 1960 os serbios controlaban o
exercito federal.

Dende 1986 Slobodan Milosevic, d'o partito comunista de Serbia prene un discurso
nacionalista serbio chauvinista y aproveita a tensión entre serbios y albaneses
en o Kosovo, y os ataques albaneses a la minoría serbia pa mover sensibilidatz.
Os eslovens y crovates deseyan cada vegata més a independencia.

En 1990 dimpués d'un referendum Serbia prene una constitución que remata con
l'autonomía d'o Kosovo y a Voivodina, encara que permite o multipartidismo.
Milosevisc ye esleito president o 23 d'aviento de 1990 en as Eleccions
parlamentarias serbias con o 65 % d'os votos.

O 25 de chunio Eslovenia y Croacia proclaman a independencia y encomienza una
guerra entre o Exercito Federal Yugoslavo y las republicas secesionistas. En
Croacia o exercito federal ye aligato con os terroristas locals serbios,
controlan as zonas de mayoría serbia y fan limpiezas etnicas de población
crovate, encomenzando a guerra d'independencia crovate. Os serbios fundan a
Republica Serbia de Krayina.

Dimpués proclama a independencia Bosnia-Herzegovina. En Bosnia-Herzegovina se
repetirá o mesmo proceso pero con mayor rapideza y violencia. Os serbios son més
numerosos y son mayoritarios en amplas zonas: Bosnia Occidental, Herzegovina
Oriental y zonas de Bosnia Oriental mugants con Serbia. A población bosniana
musulmana y crovate fue forachitata u exterminata de muitas d'estas zonas y las
zonas de mayoría serbia prenioron continuidat territorial a traviés d'o corredor
de Posavina, a costa d'os crovates.

En o Kosovo no bi ha guerra mientres bi n'ha en Croacia y Bosnia-Herzegovina,
pero muitas zonas son controlatas por os albaneses locals. Macedonia se deseparó
pacificament y os serbios no podioron organizar o mesmo procedimiento.

En abril de 1992 Serbia y Montenegro forman una nueva Republica federal de
Yugoslavia que no fue reconoixita por a comunidat internacional. A situación de
guerra en Croacia y especialment en Bosnia-Herzegovina permite a Milosevic
enfortir o suyo poder. En as esleccions lechislativas d'aviento de 1993 o
Partito socialista (en realidat excomunista) consigue 123 d'os 250 botos. Bi
heba una oposición ultranacionalista y una oposición democratica.

Quan remató a guerra en Bosnia-Herzegovina encomenzó a guerra en o Kosovo con
una rapida limpieza etnica, manimenos a OTAN intervinió y obligó a lo exercito
serbio a retirar-se'n. Muitos serbios d'o Kosovo han tenito que ir-se-ne.

Os esportes mes practicatos son o baloncesto, o balonmán y o fútbol, a primera
división ye conoixita como SuperLiga Serbia.



https://an.wikipedia.org/wiki/Pene

O pene ye un organo externo de l'aparato reproductor masculín, propio de totz os
mamifers y belatros animals, tanto vertebratos como invertebratos.

En aragonés se le diz de muitas trazas diferents: se tracta de denominacions
populars, como picha, guía (chist.), etc.

En os mamifers ye situato internament debant d'a simfisi d'o pubis, a o qualo ye
adherito, y externament en a parti mas posterior (mas inferior, en o caso d'os
animals con marcha bipeda, como l'hombre) d'a cara ventral de l'abdomen. En
l'hombre y belatros mamifers, se troba chusto por dencima d'o escroto, de traza
que por a parti superior superior sale de l'abdomen mientres que por a inferior
lo fa d'o escroto.

En os mamifers ye erectil y conduce a uretra dica o exterior, ta asinas permitir
a expulsión tanto d'a orina -en a micción-, como d'o esperma, en a echaculación.
A mas a mas, en estato d'erección, fa posible o coito.

Ye o equivalent embrionario d'o clitoris femenín, ya que os dos provienen d'a
mesma estructura embrionaria que se diferencia en un organo u en l'atro en
función d'a carga hormonal que marca a presencia d'os cromosomas sexuals d'o
masclo u d'a fembra.



https://an.wikipedia.org/wiki/Noruega

O Reino de Noruega u Noruega (en bokmal Kongeriket Norge, en nynorsk Kongeriket
Noreg), ye un país d'Europa, situato a lo norte d'a peninsula escandinava. Muga
con Suecia, Rusia y Finlandia.

Se crei que o toponimo se puet interpretar dende l'antigo noruego y significaría
a rota d'o norte. A forma Noruega ya se puet leyer en aragonés en o "Libro d'o
Trasoro": Dublin en deriva. En o "Libro d'o Trasoro" escriben Diotelio:

Os esportes mes populars en Noruega son os esportes d'hibierno, o fútbol y o
balonmán. Noruega partecipa en os Chuegos Olimpicos de verano dende París 1900 y
en os Chuegos Olimpicos d'hibierno dende a primera edición en 1924.

L'atletismo ye también muit popular y destaca actualment Andreas Thorkildsen,
dos vegatas campión olimpico y d'Europa, amás d'una vegata campión d'o mundo, en
lanzamiento de chavalina. D'antis mas destacaron en a prebas de larga distancia
Ingrid Kristiansen y Grete Waitz y en o meyo fundo Vebjørn Rodal, qui estió
campión olimpico en Atlanta 1996 en os 800 metros lisos.



https://an.wikipedia.org/wiki/Iraq

A Republica d'Iraq, u Iraq, tamién Irak (en arabe جمهورية العراق), ye un país
situato en Orient Meyo, a lo sudueste d'Asia. Muga a lo norte con Turquía, a lo
sud con Arabia Saudí y Kuwait, a lo norueste con Siria, a l'ueste con Chordania
y a l'este con Irán. A capital d'o país ye a ciudat de Bagdad.

A suya población ye de 37.056.169 habitants (2015) en una superficie de 437.072
km², con una densidat de población de 82,7 hab/km². A mayor parte d'a población
d'o país son arabes, charrando a luenga arabe, encara que en o nordeste d'o país
bi ha presencia predominant d'os kurdos, que charran idioma kurdo. Tamién bi ha
atras minorías, como turquemans y asirians. A relichión d'a mayor parte d'a
población ye o Islam, dividito entre xiitas y sunnitas, con presencia de
chicotas minorías de cristians, como os mesmos asirians.

Conoixito entantes como Mesopotamia, en o territorio entre os ríos Eufrates y
Tigris, Iraq ye o lugar a on que as civilizacions antigas prosperoron, entre as
que s'incluyen as culturas sumeria, acadia, babilonica, asiria, persa,
seleucida, parta y sasanida. Os musulmans conquirioron Iraq en o sieglo VII
dimpués de Cristo. En o sieglo VIII, o califato abasida establió a suya capital
en Bagdad, ciudat que dimpués esdevenirba un puesto mugant con o Imperio Otomán.

Dende a invasión d'Iraq en 2003 por una coalición liderata por os Estatos Unitos
con participación britanica y d'atros países, ista coalición prenió lo control
d'o país, en derrocando a l'anterior president, Saddam Husein, que fue aforcato
dimpués d'un chudicio. Dende ixas envueltas, a situación d'o país ye d'una gran
inestabilidat politica y economica, con muita violencia politica y muitas
victimas civils, en un clima de guerra. L'actual president d'Iraq ye Chalal
Talabani, y l'actual primer menistro ye Nouri al-Maliki.

O territorio d'Iraq se situa en o estremo septentrional d'o disierto d'Arabia,
dica os pietz meridionals d'os Monts Zagros, a lo norte. Ye trescruzato por dos
ríos prencipals de trazato norueste-sudeste, o Tigris y l'Éufrates, que por meyo
una serie de planas aluvials de gran fertilidat rematan desembocando en o golfo
Persico formando un delta.

Iraq tien una superficie de 437.073 km² con nomás 58 km de costas. As prencipals
ciudatz son Bagdad que ye a suya capital, Basora, Mosul, Karkuk, As Sulaymaniyah
y Irbil.

L'actual territorio d'Iraq ye considerato como una d'as cunas d'a civilización,
en permitir a sedentarización d'os grupos nomadas en un sector en o qual as
auguas d'os ríos Eufrates y Tigris permeteban l'agricultura intensiva de regano.
Ye asinas en o periodo de Sumer, en o sieglo XXX aC, quan se conoixen os primers
entibos feitos por l'hombre ta profitar d'as auguas d'os ríos ta uso agricola.
Isto fació tamién que apareixiese a escritura, en iste mesmo lugar.

En a redolada apareixioron tamién as primeras ciudatz-estato, en un periodo
d'alternancia d'o dominio entre istas ciudatz, encara que destacando belunas
d'istas ciudatz, como Susa u Babilonia.

Dimpués plegoron a la rechión os primers grupos d'os pueblos indoeuropeus, como
hititas y medos, establindo cada uno d'istos pueblos o suyo imperio en a
rechión, dica rematar en o Imperio Persa Aquemenida. O periodo aquemenida duró a
conquiesta d'o territorio por Aleixandre lo Gran en 330 aC, t'adhibir-lo a o
suyo Imperio efimero, que s'esminglanó y continó en Mesopotamia como o Reino
Seleucida.

Dende o sieglo III o territorio feba parte d'o Imperio Sasanida, estando un
periodo de gran desarrollo cultural en a rechión.

En o sieglo VIII, dentroron en o país os arabes, en un proceso de conquiesta
islamica, creyando-se a capital d'o Califato abbasí en a ciudat de Bagdad, luego
de redotar a lo Califato omeya. Bagdad esdevién una d'as ciudatz más grans d'o
mundo.

O país actual se creyó dimpués d'a desaparición d'o Imperio Otomán, unindo-se-ie
os bilayatos u provincias (que corresponderba a lo Iraq historico) y Mosul, a
los que amás s'adhibió una faixa de disierto dica la muga con Transchordania.
Metioron como rei a lo prencipe hachemí Faysal Ibn Husayn, líder d'a Rebelión
Arabe. Iraq fue administrato por Gran Bretanya baixo a forma d'o Mandato
Britanico de Mesopotamia.

En 1932, o Reino d'Iraq fue reconoixito por a Sociedat de Nacions, encara que os
nacionalistas arabes dandaliaban sobre a suya autonomía. A l'anyo siguient,
Faysal fue sustituito por o suyo fillo Gazi y a iste lo sustituyó Faysal II,
zaguer rei d'Iraq que fue derrocado en 1958. Mientres a Segunda Guerra Mundial,
Iraq fue invadito por o Reino Unito, dimpués d'a presa de poder por parte d'os
nacionalistas gracias a lo refirme alemán.

En 1958 un golpe d'Estato melitar populista proclamó a republica, que sería
dirichita dende allora por o partito nacionalista Baath. Baixo iste manto no
deixoron de desarrollar-se luitas por o poder y se succedioron os presidents,
estando lo zaguer d'istos Saddam Husein.

En l'anyo 2002 o gubierno estatounitense acusó a Iraq de mantener vinclos con o
rete Al-Qaeda y de poseyer armas de destrucción masiva. Encara que istas
afirmacions nunca no pudioron probar-se debidament, se fació un ataque seguito
d'a invasión d'Iraq en 2003. O conflicto aumentó a violencia en o país y levó a
lo derrocamiento d'o president Saddam Husein, qui dimpués d'estar feito preso y
chuzgato, fue aforcato por crimens de guerra en aviento de 2006.

A economía d'Iraq se basa en a exportación de petrolio. O teixito productivo
local se troba muit malmeso por os anyos de guerra y os esfuerzos se centran en
a reconstrucción d'a industria basica y o comercio de primera necesidat, con
l'aduya internacional.

Un 75% d'os habitants d'o país son arabes, con una important minoría kurda (más
d'o 15% d'o censo total) y atros pueblos en as zonas de montanya d'o norte.
Arredol d'o 95% d'a población ye musulmana, con fuertes divisions entre xiitas y
sunnitas. Más d'un millón y meyo d'iraquís han habito de fuyir d'o suyo país por
a guerra y una zifra parellana ye desplazata de casa suya (refuchiatos
internos).



https://an.wikipedia.org/wiki/Idioma_itali%C3%A1n

O italián (italiano ▶ (i) u lingua italiana) ye una luenga romance. Ye a segunda
mas amanada a o latín en termins de vocabulario dimpués d'o sardo. O italiano ye
una luenga oficial en Italia, Suiza, San Marino, a Ciudat d'o Vaticano, y Istria
(en Eslovenia y Croacia). Tenió en o pasau estatus oficial en Albania, Malta y
Monaco, a on encara ye prou estendillada, asinas como en as antigas colonias de
Africa Oriental italiana y Africa Septentrional italiana a on encara chuga un
papel important en bells sectors. O italián ye charrau por una gran comunidat
d'expatriaus en America y minorías en atros puestos como Crimea, Francia (mas
que mas en Corcega), Belchica, Montenegro y Tunisia. Muitos fablants nativos son
bilingües, charrando tanto o italián estándar como beluna d'as otras luengas
rechionals.

A luenga italiana moderna se basa en o dialecto toscano de Florencia, Pisa y
Siena debiu a que en iste dialecto s'escribió A Divina Comedia, a primera obra
literaria escrita en "luenga moderna". O toscano ye a luenga en a que
escribioron Dante Alighieri, Petrarca y Boccaccio, os tres grandes escritors d'o
Renaiximiento italián.

O italián se bi charra prencipalment en Italia an ye luenga nacional, pero
tamién en dos cantons d'o sud de Suiza an ye reconoxido como luenga oficial.
B'ha comunidatz de fabladors en Belchica, Francia, Múnegu, Malta, Archentina,
Uruguai, Brasil, Venezuela, Mexico, Chile, Estatos Unitos, Canadá, Australia,
Etiopia, Eritrea, Libia y Somalia y en proceso de desaparición total en Dalmacia
(Croacia).



https://an.wikipedia.org/wiki/Berl%C3%ADn

Berlín (prenunciato en alemán /bɛɐˈliːn/ ▶ (i)) ye una ciudat que ye a la vegata
a capital d'Alemanya y d'un estato federato (rechión d'Alemanya). A ciudat
s'entivoca cheograficament con o estato, que ye rodiato de raso por o de
Brandemburgo (veyer mapa), d'o qualo se desalpartó en 1920.

Trescruzata por o río Spree y situata a una a distancia de bells 70 km d'a muga
entre Alemanya y Polonia, Berlín ye a ciudat más poblata y ampla d'o país,
asinas como una d'as mas destacatas en politica d'a Unión Europea (UE). A suya
población ye de 3.437.916 habitants en una superficie de 891,68 km², con una
densidat de población de 3.856 hab/km² (2014).

Berlín, una ciudat d'a quala ya se decumenta a suya existencia en o sieglo XII,
estió a capital d'o Reino de Prusia, y dimpués d'o Imperio alemán dende a
unificación alemana en 1871 dica a fin d'a Segunda Guerra Mundial con a redota
d'o Tercer Reich, amás de mientres a Republica de Weimar. Dende 1945 dica 1946,
a ciudat estió dividita en quatre zonas d'ocupación melitar d'os Aliatos. En
1949, a nueva Alemanya Occidental establió a suya capital en Bonn, y a Republica
Democratica Alemanya creyata por a Unión Sovietica establió a suya capital en
Berlín, encara que nomás en l'antiga Zona d'ocupación melitar sovietica. En 1990
a capital de l'Alemanya reunificata se transfirió a Berlín dende a ciudat de
Bonn.

A ciudat de Berlín ye una d'as mas importants metropolis d'Europa, destacando
por o suyo papel en a Cultura, a Historia, a Sciencia, os medios de comunicación
y tamién por o suyo papel en a politica. Tamién ye un activo centro industrial,
encara que as suyas industrias son mas que mas en sectors tecnolochicament
abanzatos, como telecomunicacions, optoelectronica,Tecnolochías d'a Información
y a Comunicación, industria automobilistica, incheniería biomedica u
biotecnolochía. En a suya faceta cultural, destaca por os suyos museus,
universidatz u orquestas.

Encara que a ciudat de Berlín se fundó alto u baixo en 1200, hue en día no bi ha
repuis d'ixas primeras anyadas d'a ciudat, que en ixe inte yera nomás que una
chicota localidat establita en as mugas orientals d'o Sacro Imperio Román
Chermanico con os pueblos eslavos encara no chermanizatos. Nomás quan en o
sieglo XV Frederico I esdevenió elector d'o Electorato de Brandenburgo s'alazetó
o desembolique de Berlín, que estió a ciudat que esdevenió a suya capital, mesmo
que continó estando a capital d'as succesivas entidatz politicas que naixioron
como herencio de Brandenburgo, dica esdevenir en zaguerías d'o sieglo XX a
capital de l'Alemanya reunificata, en o rechimen politico dito Imperio alemán.

En os anyos 1920 a ciudat de Berlín yera una d'as ciudatz con una mayor
presencia en a cultura europea, pero ixo cambeó de raso con l'abanze d'o nazismo
y d'o Tercer Reich, en un proceso que remató en zaguerías d'a Segunda Guerra
Mundial con l'apocalipsi d'o nazismo en a batalla de Berlín entre l'Exercito
Royo y a Wehrmacht, rematando con os repuis que encara no heban destruito os
bombardeyos aerios d'os Aliatos occidentals mientres a guerra. Quan remató a
guerra, a ciudat quedó dividita, en un reflexo d'a mesma división d'Alemanya en
Alemanya Occidental y Alemanya Oriental, dica a reunificación d'Alemanya
mientres os anyos 1990, quan a ciudat tornó a estar a capital d'una Alemanya una
atra vegata unificata. Mientres os anyos 1960 se bi devantó o dito muro de
Berlín, que deseparaba, encerclando-la, a parte d'a ciudat que feba parte de
l'Alemanya Occidental. Ta la recuperación d'a suya capitalidat, en chunio de
1991 se votó una en lechislación especifica en o Bundestag, y en 1999 prencipió
o proceso de teslato d'as oficinas gubernamentals dende Bonn enta Berlín.

A ciudat de Berlín se troba situata en una plana, a dita plana chermano-polaca,
a 33 metros d'altaria sobre o ran d'a mar, en a confluencia d'o río Havel
(afluent d'o río Elba) con o suyo afluent o río Spree. A cantos d'istos ríos se
troban muitos lacos, estando mesmo ista a etimolochía d'o nombre d'a ciudat, que
deriva d'a radiz brl con o significato de "puesto humido" (en cuentas d'a
etimolochía popular, que relaciona o toponimo con a palabra Bär, que significa
"onso".

Actualment Berlín s'estendilla en un territorio que dista d'este enta ueste una
distancia d'alto u baixo 45 km, con una distancia norte-sud de bells 38 km,
rodiato de raso por o estato de Brandemburgo, con o qualo heba formato
historicament una unidat.

Administrativament, Berlín no ye nomás que una ciudat, sino que amás ye uno d'os
estatos federatos (länder) alemans, estando asinas una ciudat-estato, mesmo que
Hamburgo y Bremen. Sindembargo, istas dos ciudatz ya teneban una tradición de
sieglos de semi-independencia mientres o Sacro Imperio Román Chermanico y por
contra Berlín plegó a ixe estatus pos as mesmas circunstancias d'o suyo
desembolique urbán mientres o sieglo XX y lo consolidó en zaguerias d'os anyos
1940, en a posguerra, por a situación politica alemana. Por ixo a figura d'o
suyo alcalde no se denomina asinas, sino que ye formalment o chefe d'un estato
alemán esleito por o Parlamento estatal, ocupando actualment o cargo Klaus
Wowereit, d'o Sozialdemokratische Partei Deutschlands.

A ciudat de Berlín se troba hue y dende l'1 de chinero de 2001 dividita en 12
districtos municipals (dica ixe inte se trobaba dividita en 23): Berlín-Mitte,
Friedrichshain-Kreuzberg, Pankow, Charlottenburg-Wilmersdorf, Spandau,
Steglitz-Zehlendorf, Tempelhof-Schöneberg, Neukölln, Treptow-Köpenick,
Marzahn-Hellersdorf, Lichtenberg y Reinickendorf.



https://an.wikipedia.org/wiki/Vitis_vinifera

Vitis vinifera ye una especie de planta d'a división Magnoliophyta, d'a clase
Magnoliopsida, de l'orden Vitales y d'a familia Vitaceae. Ye una planta
trepadora y de port por un regular arbustivo. Ye orichinaria d'o Proximo Orient
y d'o Caucas y se cautiva en muitos países con climas temperaus u
temperaus-calidos p'aproveitar o suyo fruito (a uga), con o que se fa o vin.

A vinya se cautiva dende muito antigo en a Peninsula Iberica, fendo part de
l'agricultura mediterrania. Por o enradigada que ye a tradición d'o suyo cautivo
en o quadrant nordeste d'a peninsula, a terminolochía asociada a esta planta en
latín pasó a las luengas romances peninsulars como l'aragonés. Esta
terminolochía ye relativament bien conoixida por haber estau documentada en
l'ALEANR.

A denominación de vit se documenta en aragonés medieval en os "documentos en
romanz de lo Monesterio de Sant Chuan de la Penya" (Sieglo XIV):

Un piet de vinya ye una cepa. A vinya que puya por as paretz u que creixe
refirmando-se en qualsiquier estructura ye una parra u parrera. As brancas
chovens d'a on salen as fuellas, os filos y os carrazos son os ixarmientos. Os
filos tamién son conoixius como tiheretas (con castellanización fonetica), en
muitos puestos por creixer a pars en os ixarmientos. A fuella d'a vinya se diz
pámpano u pampano, pero tamién se'n parla en plural como as pampas. A chema d'a
vinya se diz brotón. O tegumento d'o fruito se diz barfuello (y variants) u
pelello (y variants con castellanización fonetica). O fruito ye a uga, a
infrutescencia ye o carrazo (cheosinónimo sobre tot oriental que se troba tant a
lo sudueste como Santolaria) u racimo (cheosinonimo occidental caso que no siga
castellanismo). A simient ye a pepita, gran de uga u graneta.

Un campo de vinya se diz vinya, vinyal u vinyero, parolas presents en a
toponimia. A forma latína VITIETUM ha orichinau o toponimo Visiedo en a
compleganza de l'Alfambra.

Os campos de vinya son "vinyers" u "vinyals" y cubren amplas zonas en os
semontanos d'os Pireneus (Semontano de Balbastro), y d'o Sistema Iberico (Campo
de Borcha, Campo de Carinyena, ecetra).

D'antes bi habio vinyers en tierras mes fridas en o Prepireneu y Sistema Iberico
que teneban una importancia relativa p'a economía local. Manimenos con o paso
d'o tiempo s'ha iu abandonando estos cautivos por estar poco rentables. En a
compleganza d'o río Martín bi habió amplos vinyers dica zaguers d'o sieglo XIX,
quan se produció a epidemia d'a filoxera.

Pa que un vinyal siga productivo s'ha de labrar cada anyada, y se labra entre as
ringleras de cepas. Tamién s'ha de sacar as malas hierbas, que en a part
oriental d'Aragón se diz con o verbo habrir (con castellanización fonetica,
talment inicialment con o prefixo IX-). Quan se planta una cepa s'ha de fer
enantes un clot que pueda recullir un poquet d'augua de plevia y creyar millors
condicions d'humidat pa que creixca a nueva planta.

A collita d'uga se conoix como vendema. A vendema se feba en setiembre en a
compleganza d'o río Martín.



https://an.wikipedia.org/wiki/Luz

A luz (d'o latín lux, lucis) ye a mena d'enerchía eletromagnetica radiant que
puet percibir o uello humano. O un sentiu mas amplo, o termino luz inclui o
rango entero de radiación conoixiu como o espectro eletromagnetico.

A sciencia que estudea as prencipals trazas de producir luz, asinas como o suyo
control y aplicacions, ye a optica.

O estudeo d'a luz amuestra una serie de caracteristicas y efectos en interactuar
con a materia, que nos premiten de desembolicar bellas teorías.

S'ha contrimostrau teoricament y experimental que a luz tien una velocidat
finita. A primera mesura la fació l'astronomo danés Ole Rømer en 1676 y dende
alavez asabelos experimentos han amillorau a precisión con a que se conoix o
dato. Actualment, a valura exacta aceptada t'a velocidat d'a luz en o vueito
(fisica) ye de 299.792.458 m/s.

A velocidat d'a luz en propagar-se a traviés d'a materia ye menor que a traviés
d'o vueito, y pende an as propiedatz dielectricas d'o medio y d'a enerchía d'a
luz. A relación entre a velocidat d'a luz en o vueito y en unatro medio se
denomina indice de refracción d'o medio:

A refracción ye o cambeo d'endrecera que experimenta a luz en cambiar de medio.
Iste fenomeno se debe a o feito de que a luz se propaga con velocidatz diferents
seguntes o medio por o que viache. O cambeo d'endrecera ye mayor quanto mas gran
ye o cambeo de velocidat, ya que a luz gosa recorrer mas distancia por o medio
en que ba mas rapeda. A lei de Snell relaciona o cambeo d'anglo con o cambeo de
velocidat por medio d'os indices de refracción d'os medios.

Como a refracción pende en a enerchía d'a luz, quan se fa pasar luz blanca u
policromatica a traviés d'un medio no paralelo, como un prisma, se produz a
separación d'a luz en os suyos components (as colors) seguntes a suya enerchía,
en un fenomeno que se diz dispersión refractiva. Si o medio ye paralelo, a luz
se torna a recomponer en salir-ne.

Bells eixemplos muit comuns d'a refracción son a crebaza aparent que se veye en
un lapiz quan se fica en augua, u l'arco de Sant Chuan.

Una d'as propiedatz d'a luz de millor observar a simpla vista ye que se propaga
en linia dreita. Lo podemos veyer, por eixemplo, en a propagación d'una rayada
de luz a traviés d'ambients polvorins u d'atmosferas saturadas. A optica
cheometrica parte d'ista premisa ta predecir a trachectoria d'a luz mientres a
suya transmisión.

D'a propagación d'a luz y a suya trobada con obchectos surten as uembras. Si
calamos un cuerpo opaco en o camín d'a luz y, contino, una pantalla, obtendremos
sobre ella a uembra d'o cuerpo. Si l'orichen d'a luz u foco se troba luent d'o
cuerpo, y ye mas chicot que o cuerpo, se fará una uembra definida. Si s'amana o
foco enta o cuerpo se creyará una uembra en a que se distinguen una rechión mas
clara, dita penumbra y unata mas fosca, dita umbra.

Sindembargo, a luz no siempre se propaga en linia dreita. Quan a luz traviesa un
obstaclo punchagudo u una obredura estreita, os rayos s'embanan liucherament.
Iste fenomeno, dito difracción, ye o responsable de que quan se mira a traviés
d'un foradet chicot se veiga tot distorsionau u de que os telescopios y
microscopios tiengan un numero d'aumentos maximo.

A traza mas simpla d'estudiar o fenomeno d'a interferencia ye con o denominau
experimento de Young, que pende en fer incidir luz monocromatica (d'una color
nomás) en una pantalla que tien una fendilla muit estreita. A luz difractada que
sale de dita fendilla se torna a fer incidir en unatra pantalla con una doble
fendilla. A luz procedent d'as dos fendillas se combina en una tercera pantalla
producindo randas alternativas claras y foscas.

O fenomeno d'as interferencias se puet veyer tamién de traza natural en as tacas
d'aceite sobre as badinas d'augua u en a cara gravada d'os discos compactos; os
dos tienen una superficie que, quan s'ilumnia con luz blanca, la difracta,
producindo-se una cancelación por interferencias, en función de l'anglo
d'incidencia d'a luz, de cadaguna d'as colors que contien, o que premite
veyer-los deseparaus, igual como en un arco Sant Chuan.

En incidir a luz en un cuerpo, a materia d'a quala ye feito replega a suya
enerchía y la reemete en todas as direccions. Iste fenomeno se diz reflexión.
Sindembargo, en superficies opticament lisas, as interferencias destructivas fan
que se pierda amás gran parte d'a radiación, fueras d'a que se propaga con o
mesmo anglo que incidió. Bells eixemplos simples d'iste efecto son os espiellos,
os metals polius u l'augua d'un río.

A luz tamién se reflecta por medio d'o fenomeno clamau reflexión interna total,
que se produz quan una quan un rayo de luz mira de salir d'un medio en que a
suya velocidat ye mas lenta a unatro mas rapedo, con un determinau anglo. Se
produz alavez una refracción de trazas que no ye capaz de travesar a superficie
entre os dos medios, reflectando-se toda a enerchía. Ista reflexión ye a
responsable d'os brilos en un diamant tallau.

Quan a luz se reflecta difusament y irregular, o proceso se diz dispersión.
Gracias a iste fenomeno podemos seguir a trachectoria d'a luz en ambients
polvorinos u en atmosferas saturadas. A color azul d'o cielo se debe a la luz
d'o sol dispersada por l'atmosfera. A color blanca d'as boiras u d'a leit tamién
se debe a la dispersión d'a luz por l'agua u por o calcio que contienen
respectivament.

O fenomeno d'a polarización s'observa en bells cristals que individualment son
transparents, pero si se calan dos en serie, paralelos entre ells, y con uno
chirau un determinau anglo con respecto a l'atro, a luz no los puet travesar. Si
se ba rotando uno d'os cristals, a luz prencipia a trescruzar-los, alcanzando-se
a maxima intensidat quan s'ha chirau o cristal 90º con respecto a l'anglo de
total escureldat.

Tamién se puet obtener luz polarizada a traviés d'a reflexión d'a luz. A luz
reflectada ye parcial u polarizada de tot pendendo en l'anglo d'incidencia.
L'anglo que provoca una polarización total d'a luz reflectada se diz anglo de
Brewster.

Muitas gafas de sol y filtros ta camaras incluyen cristals polarizadors ta
eliminar reflexos molestosos.

Bellas sustancias, en absorber a luz, padeixen cambeos quimicos; fan servir a
enerchía que a luz lis transfiere ta alcanzar os libels enercheticos necesarios
ta reaccionar, ta obtener una conformación estructural mas adequada ta fer una
reacción u ta crebar bell enlace d'a suya estructura molecular (fotolisi).

La fotosintesi en as plantas, que cheneran zucres a partir de dioxido de
carbonio, augua y luz; la sintesi de vitamina D en a piel; a ruptura de
dihalochenos con luz en as reaccions radicalarias u o proceso de visión en o
uello, produeito por a isomerización d'o retinol con a luz, son eixemplos de
reaccions fotoquimicas. A branca d'a quimica encargada d'o estudeo d'istos
fenomenos ye a fotoquimica.

O espectro eletromagnetico ye formau por totz os posibles libels d'enerchía
enerchía que a luz puet prener. Parlar d'enerchía ye equivalent a charrar de
longaria d'onda; asinas, o espectro eletromagnetico abraca, tamién, todas as
longarias d'onda que a luz pueda tener, dende mils de kilometros dica
femtometros. Por ixo, amás gran parte d'as representacions esquematicas d'o
espectro eletromagnetico gosan fer-se en escala logaritmica.

De tot o espectro, a parte que o ser humano puet veyer-ie ye muit chicota. Ista
rechión, dita espectro visible, complega longarias d'onda dende os 380 nm enta
os 780 nm. A luz de cadaguna d'istas longarias d'onda las percibe o uello umano
como una color diferent, por ixo, en a descomposición d'a luz blanca en todas as
suyas longarias d'onda, por prismas u por a plevia en l'arco Sant Chuan, o uello
veye totas as colors.



https://an.wikipedia.org/wiki/Los_Angeles

Los Angeles (Los Angeles u LA en abreviadura en anglés; en aragonés sería Os
Ánchels) ye una ciudat d'os Estatos Unitos clavataa en o estato de California,
en a costa de l'ocián Pacifico y a bells 150 kilometros a lo norte d'a muga con
Mexico. Ye a capital d'o condato de Los Angeles.

A suya población ye de 3.957.875 d'habitants en una superficie de 1.290,60 km²,
con una densidat de población de 3.041,30 hab/km². Por o suyo numero de
habitants, Los Angeles ye a segunda ciudat mas gran en os Estatos Unitos dimpués
de Nueva York. En a suya aria metropolitana viven bells 16 millions de presonas.
Respective d'a superficie que ocupa, ye a primera ciudat de Norteamerica y una
d'as mayors d'o mundo. L'amplaria dende a suya estrimera norte dica la suya
estrimera sud ye de bells 100 kilometros.

En a ciudat se troban quantos puestos famosos. O más conoixiu ye o vico de
Hollywood, centro d'a industria d'o cine en os Estatos Unitos. Antiparte, ye una
ciudat olimpica, en estar a seu d'os Chuegos Olimpicos de Los Angeles de 1932 y
d'os Chuegos Olimpicos de Los Angeles de 1984. Cuenta con l'aeropuerto
internacional de Los Angeles.

En 1769, Gaspar de Portolá desembarcó en California, en os cantos d'un río que
clamó Nuestra Señora Reina de los Ángeles (Nuestra Sinyora Reina d'os Ánchels en
aragonés). A ciudat que se establió poco dimpués en ixe mesmo puesto adoptó
parti d'ixe nombre y se clamó El Pueblo de Nuestra Señora la Reina de los
Ángeles de Porciúncula (O Lugar de A nuestra Sinyora la Reina d'os Ánchels de
Porciúncula en aragonés) nombre que dimpués se simplificó por o de El Pueblo de
la Reina de los Ángeles (O Lugar d'a Reina d'os Ánchels en aragonés) d'o que
procede l'actual.

A ciudat de Los Angeles se troba situata a o canto de l'ocián Pacifico, estando
a ran d'a mar.



https://an.wikipedia.org/wiki/Felis_catus

O gato (Felis catus (L., 1758)) ye un mamifero domestico d'a familia d'os
felidae (felinos), carnivoro, con unglas retractils, de pelache preto y suau. Ye
estau domesticau dende fa bellas 7000 anyadas. As crietas d'o gatos se dicen
gatolins.

Gato ye a evolución d'o latín CATTUM d'alcuerdo con a fonetica aragonesa. En
aragonés bi ha una traza de dirichir-se u clamar a l'animal que ye
mixin(o)-mixin(o), que conserva o castellán d'Aragón, y tamién se puet fer
servir pa referir-se a un gato prou conoixito u familiar.

O gato domestico (Felis Catus) pesa entre 3 y 8 kg de peso. Viven bellas 15
añadas si son bien cudiaus. O gato más lonchevo quaternau vivió 34 anyadas. As
fembras son prenyadas 55 días y libran entre 2 y 6 gatolins, que les da de tetar
entre 3 y 4 semanas.

A coda sirve ta mantener o equilibrio, puede variar muito en a suya longaria. En
os gatos de raza manch, a coda ye inexistent.

O gato ye ta muitos un animal de companyía. Ye más independient que o can pero
tamién puede estar mui afectivo si le se educa y le se tracta bien.

Os gatos domesticos gosan minchar minchars paraus. Anque tamién cazan zorces y
muixons como complemento a la suya dieta. Lis cuacan os corazons d'animals, o
pescau, o figado y atras carnes. Cal que les ne manque d'augua fresca. A leit
lis cuaca muito, pero muita leit puede prevocar-les espenyo.

Por istinto, ye un animal cazador. Os gatos de rafal, viven de traza
semisalvache y cazan zorces y ratas que d'atra traza se mincharían o grano.
Muitos gatos matan zorces y muixons chicotz por instinto, pero no se los
minchan.

O gato salvache (Felis silvestris) ye parellano a lo gato domestico, pero ye más
gran, más cerenyo y tienen a coda más curta y cerruda. Vive en Europa, Africa y
Asia occidental.

En bellos lugars d'o Sobrarbe, tamién ye dito Gato Cerval que no bi ha de
confundir-se con o Cerval iberico (Lynx pardinus).



https://an.wikipedia.org/wiki/Dinamarca

O Reino de Dinamarca, u Dinamarca ye un país que se troba situato en a peninsula
de Chutlandia a lo norte d'Europa, que fa parte d'a Unión Europea (UE), d'a
OTAN, d'a Organización d'as Nacions Unitas, d'a OCDE y d'a OSCE. Encara que o
país ye miembro d'a UE, no en fa parte d'a Eurozona, en mantener como moneda a
corona danesa en cuentas d'o euro.

O territorio d'o país ye rodiato por a Mar Baltica y a Mar d'o Norte, en una
peninsula (Chutlandia) y quantas islas a lo norte d'Alemanya y a lo sudeste de
Suecia. O suyo territorio continental muga a o sud con Alemanya, a l'este con a
mar Baltica y a l'ueste con a mar d'o Norte. A o norte, o Skagerrak separa
Dinamarca de Noruega, y a l'este o Kattegat, l'Øresund y l'estreito de Bornholm
la separan de Suecia. Antiparte, tamién fan parte d'o país dos territorios
autonomos: as Islas Feroe y Gronlandia (ista zaguera esleyó no fer parte d'a
Unión Europea).

A suya población ye de 5.397.640 habitants (2004) en una superficie de 43.094
km², con una densidat de población de 125 hab/km².

Politicament, Dinamarca ye una Monarquía constitucional, estando l'actual reina
d'o país Margalida II, y l'actual Primer menistro o politico Helle
Thorning-Schmidt. A capital de Dinamarca ye a ciudat de Copenaguen.

Encara que Dinamarca ye un país chicot, ye un pais con muita importancia en a
Historia d'Europa, y no només por estar o puesto d'orichen de quantos pueblos
chermanicos como os chutos u os vikingos daneses, sino que tamién por o suyo
papel en Europa dende a consolidación d'o estato danés mientres a Edat Meya. En
ixas envueltas, Dinamarca controlaba os territorios d'os actuals Reino Unito,
Suecia, Noruega y Islandia, amás d'as costas d'a mar Baltica y bellos
territorios en o norte d'Alemanya.

O toponimo Dinamarca fa referencia a los danos y dimpués daneses. En aragonés
medieval se puet veyer ya en a "Grant Cronica d'Espanya", compilación historica
de Chuan Ferrández d'Heredia:

Os esportes mes practicatos en Dinamarca son o fútbol, o balonmán, o ciclismo y
os esportes d'hibierno.

Dinamarca estió campona d'a Eurocopa en o anyo 1992, con beluns d'os millors
chugadors d'a historia de Dinamarca como os chirmans Brian y Michael Laudrup, y
o porter Peter Schmeichel.

En o ciclismo destacan Bjarne Riis, ganador d'o Tour de Francia en 1996 y Michel
Rasmussen ganador de belunas etapas en o Tour de Francia y a Vuelta a Espanya.

En atletismo Wilson Kipketer, keniata nacionalizato danés fue o recordmán d'o
mundo en a prova de 800 m lisos, dende o 13 d'agosto de 1997 dica o 29 d'agosto
de 2010.



https://an.wikipedia.org/wiki/Chaca

Chaca (Jaca en castellán) ye una ciudat y municipio aragonés de Uesca, capital
d'a comarca de Chacetania y d'o partito chudicial de Chaca.

Ye situata a lo norte d'a provincia, en a dentrata d'a val de l'Aragón, a la
uembra d'o mont Uruel, en o Pireneu central, a 818 metros d'altaria sobre o ran
d'a mar y a una distancia de 75 km d'a ciudat de Uesca, a capital d'a suya
provincia.

O municipio ye dividito en 8 partes a on son distribuitos os vicos rurals de
Chaca: a baixa val d'Estarrún, o Campo de Chaca, a Garcipollera, Soduruel, a Val
Ancha, a Val Estrecha, a Val d'Avena y a Val d'Atarés.

Claudio Ptolomeu en o Sieglo II nombra Iacca como una d'as 16 ciudatz de los
vascons en a suya obra Geographikè Úphégesis, en o capítol 6, 66

En tiempos d'Al-Andalus u dominación musulmana d'a Peninsula Iberica l'antiga
Iacca yera despoblata u poco poblata. A principios d'o sieglo sieglo XI Chaca
yera un simple castrum y no una ciudat. Un texto de 1020-1030 diz en latín d'o
castro que se diz Chaca.

Arredol de 1150, a mayor parte d'os habitants d'a ciudat de Chaca yeran
d'orichen "franco", ye decir, occitans.

Bi ha un vico con nombre occitán Burnau. Ye intresant o toponimo Llano de
Samper, probable castellanización recient de "Plano de Sant Per".



https://an.wikipedia.org/wiki/Anhidrido_carbonico

O dioxido de carbonio ye un gas con formula quimica CO2, present en l'atmosfera
terrestre en cantidatz muito baixas pero que tien una gran influencia en os sers
vivos y en o clima por estar embrecato en a fotosintesi, a respiración celular,
en as combustions, en a sedimentación u disolución d'o carbonato calcico, en o
efecto hibernadero y en o escalfamiento climatico.

A molecula de dioxido de carbonio ye formata por un atomo central de carbonio
unito con dos enlaces covalents a dos atomos d'oxichén, os tres atomos son
aliniatos en linia recta:

As cianobacterias, as algas y as plantas en a fotosintesi fan una reducción d'o
dioxido de carbonio con l'aduya d'a luz solar y en liberan oxichén, adhibindo o
carbonio a compuestos organicos que producen ellas.

Totz os ser vivos que fan a respiración celular producen como residuo o dioxido
de carbonio.

O dioxido de carbonio ye un d'os gases que regulan a temperatura d'a tierra
creyando o efecto hibernadero. Manimenos l'aumento d'a concentración d'o dioxido
de carbonio por a combustión d'o carbón y petrolio ye aumentando o efecto
hibernadero producindo un escalfamiento global.

O dioxido de carbonio influye en a precipitación y en a disolución d'o carbonato
calcico:

Esta reacción conduce a la precipitación de calcita, o mineral mayoritario en as
calsineras bi ha diferents condicions de formación de calsineras. Os sers vivos
influyen n'esta reacción. En os puestos on se forman os travertins as plantas
fendo a fotosintesi retiran o dioxido de carbonio y producen a precipitación d'o
carbonato calcico en a suya superficie.



https://an.wikipedia.org/wiki/Albania

Albania (Shqipëria en albanés) ye un país mediterranio d'o sudeste d'Europa.
Muga con Montenegro a lo norte, Serbia (Kosovo) a lo noreste, Macedonia a l'este
y Grecia a lo sud, tien una costa en a mar Adriana a l'ueste frente a Italia y
atra en a mar Chonica a lo sudueste.

A suya población ye de 3.582.205 habitants (2003) en una superficie de 28.748
km², con una densidat de población de 125 hab./km². A capital d'o país ye a
ciudat de Tirana, y as ciudatz principals son Durrazo, Elbasan, Vlorë y Shkodër,
con una población d'arredol de 100.000 habitants.

A nacionalidat etnica mayoritaria ye l'albanesa. Bi ha minorías arrumanas,
macedonianas (en l'este), y griegas (en l'Epiro).

O nombre d'o país en albanés (Shqipëria) significa tierra d'as aligas, y fue
adoptato por os albaneses en 1433 con a rebelión contra l'Imperio Otomán
dirichita por Gjergj Kastriot (más conoixito como Skanderbeg) porque a bandera
de Skanderbeg yera un aliga bicefala, herencio d'o Imperio Bizantín.

O nombre en latín d'o país, Albania, por a suya parte, fa referencia a Albus,
por os altos monts de color blanco por a nieu, ye un nombre transferito dende o
lugar a on orichinalment yera aplicato, os montes d'o Caucas.

A independencia de facto d'o país plegó en 1912, con a redota d'as tropas de
l'Exercito turco en a Primera Guerra Balcanica y a reculada d'o territorio turco
dica as puertas d'Istambul. Sindembargo, a suya independencia yera menazata por
as potencias d'arredol (o Imperio Austro-Hongaro y Italia) y por os atros países
mugants: Serbia, Montenegro y Grecia, interesatos en a suya posición
estratechica entre a mar Hadriana y a mar Chonica.

A historia moderna d'Albania encomienza quan ista emerche extrematament
subdesembolicata dimpués d'a Primera Guerra Mundial. Ta par d'alavez Albania
yera o fogar d'una mica menos d'un millón de presonas dividitas en tres grupos
relichiosos y dos grupos socials: aquells que yeran sinyors d'a tierra y
esfendeban os suyos dreitos semifeudals, y aquells que no en yeran. Os primers
siempre tenioron o control d'os puestos de poder en o centro y sud d'o país; por
consiguient, esperaban de mantener os suyos privilechios malas que Albania fuese
independient. A mayoría d'a población heba encomenzato a qüestionar a situación.
Además, quasi tota l'aristocracia terratenient yera musulmana, asinas como a
mayoría d'os oficials y funcionarios publicos entrenatos por l'administración de
l'Imperio Otomán. En conseqüencia, a mayoría d'os puestos administrativos de
totz os nivels yeran controlatos por os albaneses musulmans.

De 1928 a 1943, Albania estió una monarquía, con dos reis: Ahmed Zogú,
autoproclamato rei como Zog I (1928-1939) y Vitor Manuel III, rei d'Italia,
dimpués d'a invasión italiana en 1939, dica a redota d'a Italia Faixista en a
Segunda Guerra Mundial.

En 1941 s'establió o Partito Comunista d'Albania, que prencipió a suya luita
contra os ocupants d'o país: o Tercer Reich alemán y a Italia faixista de
Mussolini. Con a retirada d'a Wehrmacht en 1944, o país quedó en mans d'Enver
Hoxha, que establió una dictadura comunista. O país dentró en 1955 en o Pacto de
Varsovia.

Sindembargo, en 1956 o rechimen d'Hoxha, partidario d'o stalinismo, trencó as
suyas relacions con a Unión Sovietica dimpués d'una fuerte critica d'Enver Hoxha
ta Nikita Kruschov, y o país s'aproximó a o Gubierno maoísta de China.

En 1985 morió Hoxha, sustituito por Ramiz Alia, quan ya heba prencipiato a
glasnost y a perestroika en a Unión Sovietica. Asinas, en 1992 bi habió en o
país as primeras eleccions democraticas, que ganó a oposición, encara que a
situación politica y economica d'o país no ye buena.

O Gubierno albanés ye partidario de que o país dentre en a OTAN, encara que ista
organización internacional encara no ha admeso a o país.

Albania ye un país montanyoso (70% d'o territorio). O pico cimero, o mont Korab,
tien una altaria de 2.753 m por dencima d'o nivel d'a mar.

A resta d'a superficie ye composata por vals y planas arguilatas, escasament
aprofitables ta l'agricultura en alternar-sen as inundacions con as epocas de
sequera.

O río más important ye o Drini. Con una largaria de 282 km, ye un d'os pocos con
un cabal estable tot l'anyo. Os atros ríos, mesmo beluns como lo Semani o lo
Vjosa de más de 160 km, son quasi xutos d'estiu.

Albania apareixe dividita administrativament en 12 prefecturas (qark, qarku en
plural), cadaguna d'as qualas contiene quantos districtos (rrethe).

Cada una d'as prefecturas d'Albania ye dividita a la suya vez en quantos
districtos u rrethe, fendo-ne un total de 36 en tot o país. A capital, Tirana,
tien un estatuto especial. Os districtos son:

Dende a suya independencia en 1912, Albania ha sufierto diversas reformas en a
suya organización territorial. O cambeyo más significativo se realizó en 1991,
quan s'adibioron 10 nuevos distritos a os 26 existents dende l'anterior reforma
de 1959. Dende alavez s'han realizato cambeyos menors dica plegar ta la
organización territorial actual, de 36 distritos agrupatos en 12 prefecturas.

A Ilesia Ortodoxa Autocefala d'Albania ye una d'as ilesias autocefalas d'a
comunión ortodoxa. En 1922, se scindió d'a Ilesia Ortodoxa de Constantinoble,
anque a suya independencia no fue reconoixita dica 1937. Estió victima de duras
persecucions mientres a epoca comunista, por l'ateísmo d'o rechimen y porque
l'uso d'o griego en a liturchia yera veyito como una menaza t'a identidat étnica
d'o país por os nacionalismos albaneses.

O documento más antigo d'a literatura albanesa dica agora conoixito ye d'o 8 de
noviembre de 1462. Ye una formula de baptismo creyata por o bispe de Durrazo,
Pal Engjëlli. Existe amás un diccionario alemán-albanés que fue escrito por
Arnold von Harf en 1497, y o libro impreso más viello, o Meshari, escrito en o
anyo 1555 por o clerigo catolico Gjon Buzuku.

O sieglo XIX, o sieglo d'os movimientos nacionals en os Balcans, se troboron os
albaneses sin una tradición de unidat desembolicata lo largo d'o país. Teneban
una luenga y una cultura común pero bi heba una gran mentalidat rechionalista y
individualista dominata por a supremacía d'os clans y sin un desarrollo d'una
consciencia nacional y sin un esprito d'espontania rebelión.

N'ista historica situación cultural naixió a organización ideyolochica, melitar
y literaria clamata Rilindja Kombëtae (Renaiximiento Nacional). Estió inspirata
por as ideyas d'o Romanticismo Nacional y alumbramiento, qualos estioron
cultivatos entre os circlos intelectuals albaneses, a mayoría emigratos en bells
asentamientos en Italia y os más recients en Estambul, Bucarest, Sofía y O
Caire.

A musica siempre ha estato un meyo d'expresión nacional ta os albaneses. A
musica folclorica estió, en parti, aduyata por o gubierno socialista, que
promoveba un festival musical cada cinco anyos en Gjirokastër en o qualo os
musicos debeban espresar o suyo refirme a os liders d'o partito. Dimpués d'o
socialismo, a Radiotelevisión albanesa creyó en 1995 un festival en Berat que
aduyó a continar con as tradicions musicals.



https://an.wikipedia.org/wiki/Actor

Un actor (u actriz en femenín) ye un artista qui interpreta a un presonache en
una cinta, un telefilme, una serie de televisión, una telenovela, una obra de
teatro, un serial radiofonico en a radio u un espectaclo en a carrera. Seguntes
as necesidatz d'o papel que interpreta, amás puet cantar u bailar.

Un actor que mira de fer redir en as suyas actuacions u que fa comedia ye un
comediant u humorista.

O concepto d'actor ha teniu una important variación dende que amanixió o cine.
D'antis mas, en o mundo d'o teatro, os actor yeran mas que mas itinerants, fendo
as suyas representacions en grupos u companyías (asobén con una sola obra
teatral u poca cosa mas en o suyo repertorio) por un breu espacio de tiempo en
scenarios. Muit poquetz actors plegaban en una situación que lis permetese de
treballar en teatros estables en as grans ciudatz. Sindembargo, en o sieglo XX o
cine cambeó ista situación, de traza que l'actor esdevenió un gran presonache
mediatico, estando a suya fegura muit conoixita mesmo arredol de tot o mundo a
traviés d'os medios de comunicación de masas.



https://an.wikipedia.org/wiki/Tailandia

O Reino de Tailandia (ราชอาณาจักรไทย en tailandés) ye un país y estato d'o
sudeste d'Asia, que muga con Laos y Cambocha a l'este, con o golfo de Tailandia
y Malaisia a lo sud, y con a mar d'Andaman y Myanmar a l'ueste.

Tailandia ye tamién conoixita como Siam, que estió lo nombre oficial d'o país
dica l'11 de mayo de 1949.

A suya población ye de 64.430.000 habitants, en una superficie de 514.000 km²,
con una densidat de población de 125,35 hab/km².

A capital d'o país ye a ciudat de Bangkok, estando a suya luenga oficial o
tailandés u "thai" y a moneda nacional o baht. Politicament, o país ye una
monarquía constitucional dende 1932, estando l'actual rei Bhumibol Adulyadej
(Rama IX) y l'actual Primer menistro Abhisit Vejjajiva.

A tribu que fuyindo d'os chineses y d'os mongols trobó en ista rechión a suya
libertat, la clamó Maung Thai u tierra d'os libres, dimpués, os angleses la
clamoron Thai Land conservando lo termin thai u libertat. Asinas o “thai” ye a
luenga d'os tailandeses. Manimenos, nomás fa alto u baixo 1.000 anyadas que os
thai plegoron en a zona, establindo quantos reinos en o territorio, unificatos
dimpués en l'actual estato muderno que en ye o suyo succesor, definindo-se una
historia prou rica y variata.

Tailandia no ye o "país d'os thai" so que dende fa alto u baixo 1.000 anyadas.
Quan os thais plegoron en o territorio, ya i viviban pueblos como os mons, os
khmers u os malayos, que i heban establito quantos reinos, succesivament u
concurrent, que gosaban estar dirichitos por una clase muit indianizata.

En plegar-ie os thais, establioron sobre o país reinos diferents, en primeras o
reino de Sukhothai y o reino de Lanna y dimpués o reino d'Ayutthaya, que
luitoron entre ells gosando asinas trobar-se baixo a menaza d'os suyos vecins, o
Imperio khmer, os reinos de Birmania y o Vietnam. Antiparte, en plegar a
expansión d'o colonialismo que proveniba d'Europa en o sieglo XIX, o reino thai
perdió quantos territorios adhibitos a os imperios colonials europeus, encara
que continó con a suya existencia como estato independient, estando asinas o
solo país d'o Sudeste d'Asia en no estar mai colonizato.

En 1932 s'establió en o país una monarquía constitucional, encara que no una
democracia, estando o Gubierno d'o país controlato por os melitars, que facioron
una alianza con Chapón mientres a Segunda Guerra Mundial, y no esdevenindo un
país democratico dica os anyos 1990, encara que con un sistema politico
amplament cosirato por os melitars.

En a provincia de Lampang ye a on s'han trobato os mas antigos repuis d'a
presencia de l'hombre en o país, repuis atribuitos a l'Homo erectus, con una
antiguidat de mas de 700.000 anyadas.

Antiparte, en o chacimiento arqueolochico de Ban Chiang (situato a o noreste de
Tailandia, amán d'Udon Thani) se troboron en 1967 bells repuis d'una antiga
civilización d'a Edat de Bronze (alto u baixo de 4000-2500 aC), a on se constató
que os suyos habitants ya heban desembolicato l'agricultura d'o roz (o cerial
basico d'a cocina asiatica) en cautivos intensivos (o que ye una preba de que
teneban una sociedat organizata, que yera menester t'as obras que cal ta ixas
trazas de cautivos), tenendo amás constancia de que tamién feban servir
ferramientas de bronze. Tamién se troboron quantas tumbas, estando o lugar
declarato Patrimonio d'a Humanidat por a UNESCO en l'anyo 1992.

Mientres o sieglo III bi heba en o territorio un reino, dito reino de Funan en
as fuents historiograficas chinesas (no se conoix o suyo nombre real) controlaba
a mayor parte de l'actual territorio tailandés, plegando enta l'este a controlar
o sud Vietnam, amás de Cambocha, y plegando enta o sud dica o norte d'a
peninsula malaya. Por a descripción que fa una misión diplomatica chinesa que
plegó en o reino entre 245 y 250 se creye que se trataba d'un reino d'etnia
khmer.

En o sieglo V amanixió una nueva potencia, basata mas que mas en o suyo
potencial agricola, que ye tamién conoixita nomás que por o suyo nombre chinés,
o reino de Chenla. Encara que os alazetz d'o reino se trobaban en l'actual Laos,
a escape s'estendilló por o norte de l'actual Cambocha y por o noreste de
l'actual Tailandia, plegando dimpués a anexionar-se tot o reino de Funan. Iste
nuevo reino tamién yera formato por una clase dirichent khmer y se considera que
ye l'antecedent dreito de l'actual Cambocha.

Entre os sieglos VI y IX, a dita civilización dvaravati amanixió en o centro de
l'actual Tailandia, relacionata con a indianización d'a peninsula indochina.
Ista civilización se relacionaba con un pueblo, os mons, que viviba dende a
Baixa Birmania dica o norte d'a peninsula malaya. A dispersión d'os chacimientos
que s'atribuyen a la cultura dvaravati mos fa pensar que a suya prosperidat
proveniba mas que mas d'o comercio.

Mientres o sieglo VII, os mons establioron a on hue se troba Lopburi o reino de
Lavo (desapareixito en 1388), y en os sieglos VIII u IX, o reino d'Haripunjaya
(que desapareixió en o sieglo XIII) en l'actual Lamphun.

Dende muit tempranament, a peninsula malaya s'integró en un rete comercial que
uniba a China con a India, una rota comercial que ye conoixita de vegatas como a
rota maritima d'a seda. As ciudatz-estato portuarias d'a peninsula adoptoron
modelos cultural y politicos indios (en a dita indianización d'Indonesia).
Textos chineses d'o sieglo III charran d'una ciudat clamata Dun-sun, situata en
o norte d'a peninsula, que controlaba as dos costas peninsulars.

Mas enta o sud, amán de l'actual ciudat de Chaiya, se troban repuis que han
estato datatos en primerías d'o sieglo V, perteneixents a una ciudat que ye
mencionata en as fuents chinesas como Pan-pan.

En a mesma Chaiya, s'ha trobato una inscripción de 697 d'a era Saka (ye decir,
de 775 dC), que proclama que un rei de Sriwijaya, ciudat-estato que se trobaba
en l'actual ciudat de Palembang a o sud d'a isla de Sumatra, en Indonesia, bi
erichió una stupa.

Dende o sieglo IX, os khmers, que heban establito a suya capital en Angkor,
prenioron progresivament o control d'o conchunto d'o sudeste d'Asia continental,
imposando o suyo dominio a os suyos primos os mons.

Antiparte, tamién en ixe inte ye quan os primers grupos de thais, procedents d'o
sud de China, s'establioron en as marcas septentrionals d'o Imperio khmer, a o
norte d'os monts Dangrek. Mientres os sieglos XI y XII, o elemento etnico thai
esdevenió predominant en a población d'ixa zona.

Seguntes diz a tradición tailandesa, os chefes de clan thais d'o reino de
Sukhothai se liberoron d'a soberanía d'os khmers en 1238 y esleyoron un rei. O
fillo d'iste rei, Ramkhamhaeng (ye decir, «Rama l'Atrevito»), ye conoixito por
una inscripción de 1292, inscripción que os thais consideran como l'acta
fundacional d'a suya nación. Dimpués d'a suya muerte, o poder d'o reino de
Sukhothai decayó, quedando baixo o control d'o reino d'Ayutthaya en 1365,
estando iste reino qui dominó Tailandia meridional y central dica 1700.

Muitos atros estatos thais coexistioron con o reino de Sukhothai, como o reino
de Lannathai u o reino de Lanna en o norte. Iste zaguer estato amanixió
simultaniament con o reino de Sukhothai, pero sobrevivió mientres una durada de
tiempo superior. Asinas, a suya historia como estato independient no remató dica
1558, quan fue conquiesto por os birmans, estando dominato dende ixe inte
alternativament por Birmania y por o reino d'Ayutthaya antis d'estar conquiesto
ya ta cutio por as tropas d'o rei siamés Taksin en 1775.

O primer sobirán d'Ayutthaya, o rei Ramathibodi I, aportó dos contribucions
importants a la historia de Tailandia: l'establimiento y a promoción d'o budismo
theravāda come relichión oficial, ta diferenciar o suyo reino d'o vecín reino
hindú d'Angkor, y a compilación d'o Dharmashastra, un codigo legal alazetato en
as fuents hindús y en as costumbres thais tradicionals. O Dharmashastra
esdevenió un instrumento d'o Dreito de Tailandia dica finals d'o sieglo XIX.

O reino d'Ayutthaya teneba contactos con os países occidentals, en primeras con
o reino de Portugal dende o sieglo XVI. Sindembargo, dende primerías d'o sieglo
XIX as suyas prioridatz estioron as relacions con as nacions vecinas, como a
India y China. O reino d'Ayutthaya contralaba un territorio considerable, qu
s'estendillaba dende os reinos malayos d'o norte d'a peninsula malaya dica os
estatos d'o norte de Tailandia. Manimenos, os birmans, que controlaban o reino
de Lanna y tamién heban unificato o suyo reino a traviés d'una dinastía
poderosa, facioron quantas prebatinas d'invasión mientres os anyos 1750 y os
anyos 1760. Finalment, en 1767 os birmans atacoron a ciudat d'Ayutthaya y la
conquirioron. A familia reyal marchó d' ciudat a on o rei i morió de gana diez
días dimpués, con a quala cosa remataba a linia reyal d'Ayutthaya.

Dimpués de mas de 400 anyadas d'existencia, en 1767 o reino d'Ayutthaya fue
conquiesto por os exercitos birmans, estando a suya capital cremata y o suyo
territorio desmembrato. O cheneral Taksin logró reunificar o Siam partindo d'a
suya nueva capital de Thonburi y se fació proclamar rei en 1769.

Sindembargo, o rei Taksin fue declarato loco, desposeito d'o uyo títol,
engarcholato y executato en 1782. Lo succedió o cheneral Chakri en 1782 con o
nombre de Rama I, esdevenindo o primer rei d'a nueva dinastía Chakri. Ixa mesma
anyada, fundó una nueva capital, Bangkok, a o canto d'o río Chao Phraya, frent
de Thonburi.

En os anyos 1790, os birmans fouron redotatos y feitos fuera de Siam. En reino
thai de Lanna, que tamién heba forachitato a los birmans, s'instaló un ri d'una
nueva dinastía, encara que en realidat iste rei no yera mas que una simpla
titella d'o rei Chakri.

Dimpués d'a victoria d'os britnicos sobre o reino birmano d'Ava en 1826, os
hereus de Rama I s'inquietoron por l'amenaza d'o colonialismo europeu. O primer
reconoiximiento d'os thai d'una potencia colonial en a redolada se produció a
traviés d'a sinyatura d'un tractato d'amistat y comercio con o Reino Unito en
1826, o Tractato Burney.

En 1833, os Estatos Unitos inauguroron os suyos intercambeos diplomaticos con
Siam. Sindembargo, estió mientres os reinatos de Mongkut (Rama IV) y d'o syo
fillo o rei Chulalongkorn (Rama V) quan Tailandia s'amanó fermament a las
potencias occidentals. Os thai atribuyen a las qualidatz diplomaticas d'istos
monarcas y a las reformas modernistas d'os suyos gubiernos o feito de que Siam
sía o solo país d'o sudeste d'Asia en haber fuyito d'a colonización europea.

Sindembargo, poquet a poquet mientres o sieglo XIX Siam rebló frent a dos
potncias europeas: o Reino Unito y Francia. Istas dos potencias d'una man
limaban territorialment as marguins d'o Siam y d'atra reduciban a suya mesma
soberanía.

Asinas, Francia i intervinió dos vegatas, en 1873 y en 1883, ta rematar con a
piratería d'os Pabellons negros en o Tonkín, que teoricament yera un
protectorato siamés. Como reacción, Siam ocupó Luang Prabang en 1883, pero no
podió evitar que s'instalase un vice-consulato francés en ista ciudat en 1886,
ni tampoco l'anexión en 1888 de 72 cantons por Francia.

En 1893 se producioron quantos incidents entre Siam y Francia, u bin provocatos
por os franceses u bien apoderando istos a suya importancia, incrementando
asinas a presión, plegando dica a ninviar ilegalment dos canyonerass a la
desembocadura d'o río Chao Phraya, decindo os suyos capitans que suya intención
yera de puyar o río dica Bangkok. Siam s'entivocó en fer uso d'a fuerza, porque
iste incident u casus belli fue a excusa que prenió o vice-cónsul francés, qui
desichió l'albandono d'a marguin oriental d'o río Mekong; antiparte, os
franceses facioron un bloqueyo en a desembocadura d'o río Chao Phraya. Siam
rebló, y Francia encara adhibió a las suyas desichencias a creyación d'una zona
desmelitarizata de 25 km de longaria en a marguin occidental d'o Mekong, amás
d'as provincias de Battambang y Siam Reap. A ciudat de Chanthaburi fue ocupata
por o Exercito francés seguntes un tractato sinyato o 3 d'octubre de 1893.

Respective d'o Reino Unito, iste país adhibió bellas provincias tailandesas a
Birmania. Se concedió en exclusividat a una companyía britanica o ferrocarril
enta Singapur. Os britanicos obtenioron amás garantías de que no se construiría
garra canal en o istmo de Kra.

O Tractato anglo-siamés de 1909 establió a muga moderna entre Siam y os dominios
britanicos de Malasia. Siam cedeba a os britanicos os estatos malayos de Kedah,
Kelantan, Perlis y Terengganu, que dica l'int yeran os suyos vasallo y que
alavez esdevenioron protectoratos britanicos. Consinó sindembargo a soberanía
tailandesa sobre o reino de Patani (que dimpués se trastalló formando as
provincias de Pattani, Yala y Narathiwat) y o districto de Setul, escindito de
Kedah (y que dimpués esdevenió a provincia de Satun).

Una serie de tractatos con Francia fixoron a muga oriental d'o país (que ye
l'actual muga con Laos y Cambocha), encara que d'antis más n'heba feito bellas
reclamacions y parcialment controlaba ixos territorios.

Encara que o Siam no se trobaba afectato por a Primera Guerra Mundial, que
esclató en Europa, o rei Rama VI decidió que Tailandia en prenese part,
asperando asinas poder rematar con a existencia d'os tractatos desiguals que li
heban feito sinyar as potencias occidentals. Asinas, Tailandia declaró a guerra
a o Imperio alemán y a o Imperio Austro-hongaro o 22 de chulio de 1917,
dentrando a fer parte d'os Aliatos. O suyo exercito s'apropió de quantos
vaixiellos alemans y mesmo se ninvió a os campos de batalla d'o Frent Occidental
un chicot cuerpo expedicionario. Asinas Tailandia podió estar present entre os
países vencedors en a sinyatura d'o Tractato de Versailles, esdevenindo amás uno
d'os miembros fundadors d'a Sociedat de Nacions.

O 19 de setiembre de 2006, mientres l'alavez Primer menistro Thaksin Shinawatra
yera en Nueva York, con ocasión de l'Asambleya Cheneral d'a Nacions Unitas, o
exercito prenió o poder. Menos d'una semana dimpués d'a presa d'o poder, o
exercito declaró o estato d'emerchencia cheneral. Por lo tanto iste s'aplicó a
tot o país, y no nomas a las tres provincias musulmanas d'o sud.

Os tanques rodioron as oficinas d'o gubierno en Bangkok y os melitars prenioron
o control d'a cadenas de televisión, antes d'anunciar a instauración d'una
autoridat provisional fidel a o rei de Tailandia. O primer menistre Thaksin
Shinawatra fuyó a refuchiar-se ta Londres, a on teneba una segunda residencia.
Surayud Chulanont, antigo comandante en chefe d'o exercito, fue investito en
calidat de primer menistro por o rei de Tailandia. O gubierno provisional fació
un referendum ta aprebar un prochecto de Constitución antidemocratica mirando de
limitar o poder d'os cargos electos en favor d'o exercito. A propuesta s'aprebó
con un 56,69% de votos a favor. En as posteriors eleccions lechislativas d'o 23
d'aviento de 2007, plego ta o poder o Partito d'o Poder d'o Pueblo (PPP), con
232 escanyos de 480, ta decepción d'os golpistas.

Samak Sundaravej, chefe d'o PPP, fue trigato Primer menistro por os deputatos
(en contra d'Abhisit Vejjajiva líder d'o Partito Democrata que yera refirmato
por os chenerals) ta formar un gubierno.

Dende o 18 d'aviento de 2008, un gubierno dominato por o Partito Democrata y con
o refirme d'os chenerals ha estato designato por o Parlamento con Abhisit
Vejjajiva como Primer menistro.

Tailandia se divide en 76 provincias (en tailandés: จังหวัด, changwat, singular
y plural) que s'agrupan en 5 grupos – en bells casos as provincias de l'este y
de l'ueste tamién se gosan agrupar. O nombre de cada provincia ye o d'a suya
capital, a vegatas con o prefixo Mueang (u Muang) ta evitar confusión con a
provincia. Fueras d'a provincia de Songkhla, a capital ye siempre a ciudat mas
gran d'a provincia.

Bangkok ye a la vegata a provincia mas poblata y a de mayor densidat de
población. A provincia de mayor aria ye Nakhon Ratchasima, a mas chicota ye
Samut Songkhram. A Provincia de Mae Hong Son tien a menor densidat de población,
y Ranong tien a menor población absoluta (cifras presas d'o censo de 2000).

As provincias son dividitas en 877 districtos (amphoe, อำเภอ). Os cincuenta
districtos de Bangkok son ditos khet (เขต), pero por un regular en bells
documentos oficials se dicen amphoe. Os districtos se dividen a la vegata en
tambon (comunas u sub-districtos) y mubaan (lugars).

A serie de cordeleras que van de norte ta sud, ocupa a parti septentrional y
occidental d'o país. As mayors altarias se troban en os sistemas montanyosos que
s'estendillan enta l'ueste, a o largo d'a muga birmana, y que se plega dica os
2.595 m d'o Doi Inthanon que ye, d'atra man, o punto mas altero de Tailandia. A
zona que perteneixe a la peninsula de Malaca ye rodiata por estreitas mesetas
costeras y tien a suya tuca mas alta en o Jao Luang (1.790 m). En o centro de
Tailandia apareixe atro sistema montanyoso que s'estendilla en dirección
norte-sud, encara que o suyo estremo meridional chira enta l'ueste; o Doi Pia
Fai (1.270 m) ye o mont mas alto. En l'este d'o territorio continental se troba
a meseta de Khorat, una zona estéril con pocas tucas y que suposa alto u baixo
un tercio d'o país, quedando amugata por a val d'o río Mekong.

As temperaturas en Tailandia son por un regular altas y fa calor, mas que mas
mientres os meses de marzo, abril y mayo. A temporada de plevias va dende chunio
dica octubre, quan as temperaturas son altas y se producen grans precipitacions.

As selvas tropicals y zonas pantanosas se trobar por todas as arias costeras de
Tailandia y tienen grans zonas d'árbols tropicales, entre os que se troban
mangles, chuncos d'Indias, ébano y quantas especies de fusta de gran
resistencia, como o mezquite, o palosanto y o palo de rosa. As zonas d'as
tierras altas y d'as mesetas tienen tamién una gran cantidat d'especies
d'árbols, destacando-ie a teca (un tipo d'árbol resinoso), l'agalloch y o
caixico, chunto con una gran variedat de plantas y árbols fruitals tropicals
como orquidias, gardenias, hibiscos, plataners, mangos y cocos. Entre as
especies animals ye o elefant, que se fa servir como animal de carga, amás de
quadrupedos como rinoceronts, tigres, leopardos, bueis salvaches, chibons y
brúfols. O gato siamés ye, como diz o suyo nombre, orichinario de Tailandia. En
o país bi ha mas de cincuanta clases de serpients, entre as que se troba una
gran variedat de especies verenosas.

Dimpués de tener a mayor tasa de creiximiento economico mundial dende 1985 dica
1995 -con una meyana d'o 9% anyal- s'incrementó a presión especulativa sobre a
moneda tailandesa, o baht, que en 1997 levó a una crisi que deixó a o
descubierto debilidatz d'o sector financiero y forzó a o gubierno a vender
moneda. Dimpués de muito tiempo estancato en 25 debant d'o dólar estatounitense,
o baht plegó a la suya cota mas baixa (56 baths o dólar) en chinero de 1998, y a
economía se contrayó alto u baixo un 10,2% en aquell mesmo anyo. A crisi se
estendilló dica convertir-se en una crisi financera d'o sudeste asiatico.

Tailandia dentró en una fase de recuperación a l'anyo siguient, expandindo-se un
4,2% y creixendo un 4,4% en 2000, debito en gran parti a que as fuertes
exportacions s'incrementoron arredol d'un 20% aquell mesmo anyo. O creiximiento
se suavizó por a desaceleración d'a economía global mientres l'anyo 2001, pero
se recuperó en os anyos sigüients debito a o gran creiximiento d'a China, y
gracias a quantos programas d'estimulación interna adintro d'as politicas
"Dual-Track" promovitas por o Primer Menistre Thaksin Shinawatra. O creiximiento
en 2003 s'estimó en un 6,3% y s'incrementó dica un 8% y un 10% os anyos 2004 y
2005 respectivament. Tailandia ye en camín de convertir-se en o estato
economicament mas poderoso d'o sudeste asiatico y en un d'os estatos mas
poderosos d'Asia, entrando a competir con países mas abanzatos d'occident.

A población tailandesa ye dominata por as etnias thai y lao , que conforman as
tres quatrenas partis d'a población d'o país. Existe tamién una ampla comunidat
chinesa que historicament ha chugato un papel desproporcionadament significativo
en a economía.

Atros grupos etnicos encluyen a os malayos a o sud, os mon, os khmer y quantas
tribus indichenas en as montanyas.

O idioma oficial de Tailandia ye o tailandès, siamés u "thai" que ye una d'as
numerosas luengas d'o tronco tai, subgrupo d'a familia de luengas tai-kadai.
Fueras d'o tai, dengún atro idioma d'o territorio d'o estato tien estatus
oficial en Tailandia.

Atras luengas parlatas en Tailandia son o isaan y o phu thai en a rechión
d'Isaan, o yawi en as zonas mugants con Malaisia y o thai yuan u tai
septentrional, conoixito tamién con os nombres de lanna y de kam mueang. Tamién
cal nombrar a o khmer, que se parla entre as minorías cambodianas d'o sud
d'Isaan, mas que mas en a zona de Surin y Si Saket.

Quasi un 95% d'os tailandeses son budistas d'a tradición theravada. Os musulmans
son o segundo grupo relichioso mas gran de Tailandia con un 4,6% d'a población.
En as provincias meridionals de Tailandia - Pattani, Yala, Narathiwat y parti de
Songkhla Chumphon domina a población musulmana, formata por tailandeses y
malayos etnicos. Muit a sobén os musulmans viven en comunidatz deseparatas d'os
no-musulmans. O estremo sud de Tailandia ye en a suya mayoría etnicament malayo,
y a mayoría d'os malayos son sunnitas. Os cristians representan o 0,5% d'a
población. Una comunidat chicota pero influyent de sikhs y bells hindús tamién
viven en as ciudatz d'o país, y son prou embrecatos en o comercio a o por menor.
Bi ha tamién una chicota comunidat chodiga, con presencia dende o sieglo XVII.
Dende 2001, os activistas musulmans s'han manifestato contra o gubierno central
a causa d'a supuesta corrupción y os prechuicios etnicos por parti d'os
funcionarios.

Tailandia tien un alto ran d'alfabetización y l'amostranza ye proporcionata por
un sistema bien organizato de d'escuelas dende infantil y primaria dica
segundaria inferior y superior, numerosos centros de formación profesional y
universidatz. O sector privato d'a educación ye bien desembolicato y contribuye
significativament a la disposición cheneral d'a educación que o gubierno no puet
cumplir a traviés d'os centros publicos. A educación ye obligatoria dica o 9eno
grau, y o gubierno ofreixe educación gratuita dica o 12eno grau.

Tailandia nunca no ha estato colonizata, y a suya amostranza s'alazeta en gran
mida en a memoria en puesto d'a metodolochía centrata en o estudiant. A
educación, en un sentito moderno, ye relativament recient, y encara ha de
superar bells obstaclos culturals prou importants, ta guaranciar o desembolique
y a millora d'as suyas reglas.

Bi ha habito preocupación en os zaguers anyos en relación con as baixas
puntuacions de coeficient intelectual de muitos d'os chovens tailandeses. Un
estudeo realizato por un diario nacional informó que o Departamento de Salut y o
Departamento de Salut Mental ferían un poder por luitar contra a baixa
intelichencia, dimpués de que se comprobase que o ran meyano de CI entre muitos
chovens yera menor de 80. En 2006, o vicemenistro d'Educación Watcher Phanchet
informó que o cocient d'intelichencia meyano (CI) d'os ninos tailandeses, que
yera entre 87 y 88 punts, se trobaba en a "categoría baixa" aintro d'os rankings
internacionals. Amás, con a excepción d'as clases mas altas, o ran d'anglés
contina estando prou baixo.

Tailandia partecipa en os Chuegos Olimpicos dende o anyo 1952 ande dica os
Chuegos de 2008 ha ganato 7 medallas d'oro, 4 d'archent y 10 de bronze nomás en
3 esportes (boxeyo, taekwondo y halterofilia).

O Muay Thai u boxeyo tailandés, ye un esporte de luita considerato o esporte
nacional de Tailandia. Iste esporte ye orichinal de Tailandia y estió muit
popular en os anyos 1990, influyó fuertement en a creyación y a difusión d'o
Kick Boxing.

En atletismo destaca o relevo de 4x100 metros lisos que estió campión en os
Campionatos d'Asia de Atletismo de 2000, 2002, 2007 y medalla d'archent en o
1973, 1979, 1981, 1983, 1991, 1995, 2003 y 2007. Tamién estió campión en os
Chuegos Asiaticos de 2010. En a categoria femenina, estió campión en os relevos
4x100 en 2003, 2005 y 2007 amás amás de medallas d'archent en 1979, 1981, 1985,
1991, 2009 y medalla de bronze en 1989, 1983, 1995, 1998, 2002, tamién estió
campión en o anyo 1983 en relevos 4x400 metros lisos. Individualment Anat
Ratanapol ha ganato 4 medallas d'oro en os Campionatos d'Asia d'Atletismo de
1973 y 1975, dos en 100 metros lisos y dos en 200. Suchart Chairsuvaparb estió
tamién campión d'Asia de 100 metros lisos en os anyos 1981 y 1983 y Sumet Promna
estió campión d'os 200 metros lisos en 1983 y subcampión en 1981 de 200, amás
amás de medalla d'archent en os 100.

Tailandia ha organizato os Chuegos Asiaticos en os anyos 1966, 1970, 1978, y
1998 en Bangkok.



https://an.wikipedia.org/wiki/Plantae

As plantas (scientificament, o reino Plantae) son os organismos
fotolitoautotrofos respiradors d'oxicheno, mayoritariament pluricelulars anque
bi ha divisions formadas d'organismos unicelulars fotosinteticos que
tradicionalment se son estudeadas per a Botanica que la suya filiación con as
verdateras plantas ye descutida. Son formadors de materia organica a partir d'o
carbonio atmosferico (CO2) y d'a enerchía que obtienen d'a luz, meyante un
proceso bioquimico dito fotosintesi.

O termin planta ye bastant ambigo, perque en a tradicional división que fayoron
Teofrasto y Aristótil d'os sers vivos en dos reinos (animals y plantas) o
prencipal criterio embrecato no estió si que la capacidat de movimiento d'as
creyaturas. Se i han feito tantos cambeos en o zaguer sieglo que huei cal
definir qué s'entiende per «planta» en basando-se en diversos criterios
scientificos.

De bells estudeos de chenetica molecular se n'ha quitau que las plantas con
clorofila son tota descendients d'as algas verdas.

Actualment son consideradas como plantas totz os organismos eucarionts, y
pluricelulars, que d'una u altra maniera tiengan bell tipo de pigmento
fotosintetico, l'empleguen ta una alimentación autotrofa u semi-heterotrofa (cal
recordar que bi ha plantas parasitas como la visca, u carnivoras como las violas
d'as penyas). As plantas pueden reproducir-se de forma sexual u asexual,
pendendo d'a suya especie, u d'a fase d'o suyo circlo vital a on que se troben
(circlos haplonts, diplonts u haplodiplonts).

D'a parola latina «planta» se'n fayó lo vocable «plantae» (que ye lo plural) ta
designar o reino, y encara que totas as plantas propiament ditas son cuaternadas
adintro d'este reino, no de totas as «plantae» se'n ye dito mai plantas
popularment; per eixemplo, as molsas, hepaticas y altros organismos parellans
son tecnicament «plantae» per as suyas caracteristicas pero no se son pas ditos
plantas a nivel popular.

En l'anyo 2010 bi heba identificatas mas de 320.000 especies de plantas, anque
se creye que bi ha mas de 350.000.

De regular, totas as especies de plantas tienen una lonchevidat concreta.
D'alcuerdo con ixe criterio, en botanica gosa debidir-se as plantas en:



https://an.wikipedia.org/wiki/Mosc%C3%BA

Moscú (en ruso Москва, Moskvá), ye una ciudat de 10,1 millons d'habitants (2002)
y a capital de Rusia. Ye localizata a o canto d'o río Moskva, en a parte europea
d'o país, en a provincia d'o Districto Federal Central, encara que en estar a
capital d'o país tien una administración independient d'o suyo districto.

O nuclio historico de Moscú estió en a ribera cucha d'o río Moskva, en un pueyo,
donde hue se troba o Kremlin y a Plaza Roya. A ciudat ye o centro politico,
economico y cultural de Rusia. Moscú habió gran importancia en a historia,
estando a capital d'o Gran ducato de Moscú y d'o Imperio ruso dica Pero I de
Rusia, anyo en que fue transferita la capitalidat ta Sant Petersburgo. Dimpués
d'a Revolución rusa, l'anyo 1917, Moscú tornó a estar a capital d'a Unión
Sovietica.

A suya población ye de 10.450.400 habitants en una superficie de 1.081 km², con
una densidat de población de 8.537 hab/km². Ye asinas a mayor ciudat d'Europa
por a suya población, y a suya aria metropolitana tien arredol de 13 millons
d'habitants.

En Moscú fuoron celebratos l'anyo 1980 os Chuegos Olimpicos (Chuegos Olimpicos
de 1980).

Moscú ye situata a 120 metros d'altaria sobre o ran d'a mar, y ye trescruzata
por o Moskva.



https://an.wikipedia.org/wiki/Etiopia

A Republica Democratica Federal d'Etiopia (en amarico ኢትዮጵያ, Ityop'iya, en guiés
ኢትዮጵያ, en oromo Fereralawa Dmokratawa Repabliikii ItiyoPiya) ye un país d'Africa
oriental. Muga a l'ueste con Sudán; a o norte con Eritrea y Chibuti; a l'este
con Somalia y a o sud con Kenia; dende a independencia d'Eritrea en 1993, o país
no tien salida a la mar Roya. D'antis más se clamó Abisinia.

A superficie d'o país ye de 1.127.127 km², con una población de 2.757.730
habitants (2005), y una densidat de población de 2,45 hab/km². Ye o segundo país
d'Africa por a suya población dezaga de Nicheria y o deceno por a suya
superficie.

A capital d'o país ye a ciudat d'Addis Abeba. Politicament, o país ye una
Republica federal, estando l'actual president Mulatu Teshome Wirtu y l'actual
primer menistro Haile Mariam Desalegn.

Etiopia estió o segundo país d'o mundo en fer d'o cristianismo a suya relichión
oficial, dimpués d'Armenia. Sindembargo, estió o primer lugar en recibir
exilatos de relichión islamica provenients d'Arabia, y asinas tamién bi ha en o
país una important población de relichión islamica.

A ciudat más poblata d'o país ye a suya capital, Addis Abeba, con arredol de 2,5
millons d'habitants, pasando d'os 100.000 habitants atras 9 ciudatz, y d'os
200.000 nomás a ciudat de Dire Dawa.

Cheograficament, o país s'estendilla en un altiplano central, con altarias de
1.800 dica 3.000 metros, con bellas tucas que plegan dica os 4.620, como por
eixemplo o Ras Dashen, que ye asinas a maxima altaria d'o país. Addis Abeba,
situata a 2.400 metros d'altaria, ye considerata a capital de mayor altaria d'o
mundo. En iste altiplano tienen a suya naixencia bellos ríos, como o Nilo Azul,
una d'as brancas d'o río Nilo, que tiene o naixedero en o lago Tana.

Etiopia ye considerata como a cuna d'a Humanidat, y ye amás o puesto a on se
trobó a Lucy. Ye, chunto con Kenia, o país a on s'an feito as troballas
arqueolochicas d'hominidos más antigos.

A civilización etiopica, con a civilización de l'Antigo Echipto, ye a mas antiga
civilización africana, con centros historicament tan importants como o reino
d'Aksum. A ran internacional, Etiopia estió miembro d'a Sociedat d'as Nacions
dende 1923, sinnó a Declaración d'as Nacions Unitas en 1942 y estió uno d'os 51
países fundadors d'a Organización d'as Nacions Unitas. Addis-Abeba ye tamién a
seu d'a Unión Africana (Haile Selassie estió uno d'os prencipals promotors, quan
se clamaba OUA, Organización para la Unidat Africana), y tamién ye a seu d'a
Comisión Economica ta Africa (CEA).

Seguntes as excavacions arqueolochicas, a rechión d'Etiopia ye una d'as más
antigas poblatas en a Prehistoria por l' homo sapiens, y ye posible que en sía o
suyo lugar d'aparición, antis d'a suya ezpansión ta atros lugars. Tamién bi ha
chacimientos arqueolochicos con restos de Hominidae, como o más conoixito, Lucy
(por una canción de The Beatles), trobata en 1974, d'una edat de 3,18 milions
d'anyadas. Hue os restos de Lucy se troban en o Museu Nacional d'Addis Abeba,
chunto con os restos d'o Ardipithecus kadabba descubiertos en 2001 por
l'antropologo etiope Yohannes Hailé-Sélassié.

Bi ha pocos datos historicos de l'actual territorio d'Etiopia, que ye facil que
fese parte d'o clamato país de Punt entre o 3000 aC y o 1000 aC y d'o reino de
D'mt en os sieglos IX-VIII aC.

Sindembargo, os orichens historicos de l'actual Etiopia se troban en o reino
d'Aksum, naixito arredol d'o sieglo II aC d'os contactos comercials y d'as
luitas con l'Antigo Echipto, en o norte de l'actual Etiopia. Aksum ye o primer
gran estato conoixita de l'Africa negra, cun una población cosmopolita
orichinaria d'a propia Etiopia, d'o sud d'Arabia u de l'Antiga Grecia, y tamién
con población d'orichen chodigo.

En o sieglo IV bells misioners cristians bi facioron plegar o cristianismo, que
esdevenió a relichión oficial d'o reino.

O reino d'Aksum perdió parte d'o suyo esplendor quan plegoron os musulmans ta
Echipto, a fins d'o sieglo VII, y a suya expansión ta o sud por a val d'o río
Nilo.

En o sieglo XII plega ta o tron a dinastía Zagwe y comienza a renaixencia d'o
país. En 1270 prencipia con Yekuno Amlak o reinato d'a clamata dinastía
salomonica (autoproclamata descendient de Menelik I, rei en o sieglo X aC),
fundadora d'o Imperio d'Etiopia, que reconquiere parte d'os territorios perditos
a mans d'os musulmans, dica o sieglo XVI.

En 1527 bi ha una guerra santa entre musulmans y cristians, con a bitoria d'os
musulmans d'Ahmed Ibn Ibrahim Al-Ghazi, soldán de Harar, y a redota d'os
cristians de David II d'Etiopia, encara que iste recibió l'aduya d'os
portugueses. Sindembargo, en 1543 ye redotato Ahmed Ibn Ibrahim Al-Ghazi en una
batalla en o laco Tana. encara que dixó un país enronato.

A meyatos d'o sieglo XVI plegan ta Etiopia os misioners d'a orden d'a Companyía
de Chesús, que convierten ta o catolicismo a l'emperador Susenyos en 1621,
encara que isto fació que bi ese perturbacions, dica plegar ta una autentica
guerra civil, rematata con l'abdicación de Susenyos en fabor d'o suyo fillo
Fasilidas, que forachitó a os chesuitas en 1633.

En os sieglos XVII-XVIII a capital d'o país ye tresladata ta la ciudat de Gondar
(1635) por Fasilidas, prencipiando asinas un periodo d'aislamiento internacional
d'o país, que antis más heba tenito contactos diplomaticos con Portugal y atros
países europeus.

Dende meyatos d'o sieglo XIX prencipia o final de l'aislamiento d'o país, con os
emperadors Teodoro II, Chuan IV y Menelik II.

Etiopia ye l'unico país d'Africa que en os sieglos XIX y XX no quedó chusmeso a
o colonialismo d'os países d'Europa, y mantién a suya independencia dende muitos
sieglos; asinas, as tropas etiopes de Menelik II redotoron a o Regio Esercito
italián en a batalla d'Adua (1 de marzo de 1896), mientres a Primera Guerra
italo-etiope.

Sindembargo, bi habió una excepción, un periodo d'ocupación melitar d'a Italia
faxista de Benito Mussolini entre 1936 y 1941. Dimpués d'a redota d'o Regio
Eserzito italián por l'Exercito britanico, reforzato por tropas d'a Francia
Libre en 1941, durante a Segunda Guerra Mundial, o país recobró a suya
independencia.

Dimpués d'a Segunda Guerra Mundial, o Negus (o emperador Haile Selassie)
recuperó o trono, con a redota d'os faixistas italians.

En 1974 bi habió un golpe d'estato d'ideyas marxista-leninistas, que derrocó a
Haile Selassie y a Monarquía y proclamó a Republica, con un sistema politico de
ditadura en rechimen de partito unico, dirichito por Mengistu Haile Mariam. Bi
habió dimpués d'atros golpes d'estato y una situación de crisis politica por as
condicions climatolochicas, a qual cosa s'agrabó con a guerra contra os
independentistas eritreus.

En 1991 bi habió un golpe d'estato triunfador, y en 1992 se'n independizó
Eritrea.

En 1994 s'adoptó una Constitución y un sistema politico democratico, anque en
1998 esclató una guerra con Eritrea.



https://an.wikipedia.org/wiki/Estonia

A Republica d'Estonia (en estonio Eesti Vabariik u Eesti) ye un país d'o noreste
d'Europa y fa parte d'a Unión Europea (UE) dende o 1 de mayo de 2004 y d'a OTAN
dende o 25 de marzo de 2004.

Constituita por una parte en o continent y un archipielago, muga con o Mar
Baltico a l'ueste, o Golfo de Finlandia a lo norte, o estau baltico de Letonia a
lo sud y Rusia a l'este. O pueblo estonio tien conexión lingüistica y etnica con
o pueblo finés y o pueblo sami, y conexions historicas y culturals con os países
nordicos (Suecia, Dinamarca y Noruega). Antiparte, o idioma estonio, una luenga
fino-ugrica, d'as luengas uralicas, como o finés y l'hongaro.

A suya población ye de 1.408.556 habitants (2003) en una superficie de 45.226
km², con una densidat de población de 31 hab./km². A suya capital ye a ciudat de
Tallinn.

L'actual president d'o país ye Toomas Hendrik Ilves, y o primer menistro ye
Taavi Rõivas.

Encara que Estonia declaró a suya independencia d'o Imperio ruso o 24 de febrero
de 1918 y encara que a independencia fue reconoixita por a comunidat
internacional o 2 de febrero de 1920, en 1940, como conseqüencia d'o Pauto
Molotov-Ribbentrop entre a Unión Sovietica y o Tercer Reich en a Segunda Guerra
Mundial, o país fue ocupato por l'Exercito Royo y esdevenió a Republica
Socialista Sovietica d'Estonia dentro d'a URSS. No recobró a suya independencia
dica a disolución d'a URSS en 1991. Encara que proclamó a suya independencia o
16 de noviembre de 1988, ista no fue reconoixita por a comunidat internacional
dica o 20 d'agosto de 1991. Sindembargo, en a suya historia Estonia estió
ocupata por atros países, a qual cosa fa patent a influencia d'Alemanya,
Dinamarca, Rusia u Suecia en a Cultura d'Estonia.



https://an.wikipedia.org/wiki/Estocolmo

Estocolmo (en sueco y oficialment Stockholm, [stɔkːɔlm] ▶ (i)) ye una ciudat de
Suecia que ye a capital d'o país, amás d'estar a ciudat con mayor numero
d'habitants de Suecia. Ye un municipio d'a provincia de Södermanland, uno d'os
290 municipios de Suecia, encara que coloquialment ta muitos Estocolmo comprén
tot o suyo condato, o condato d'Estocolmo, con arredol de 2.000.000 habitants.

A suya población ye de 802.611 habitants (2008), en una superficie de 188 km²,
con una densidat de población de 4.269,21 hab/km².

A ciudat ye situata a cantos d'a mar Baltica, y ye formata en parti por quantas
islas en o laco Mälar (por ixo ye clamata a vegatas a Venecia d'o norte).

A ciudat d'Estocolmo ye situata a l'este de Suecia, en a costa d'a mar Baltica.
Encara que alazetalment a ciudat d'Estocolmo fue establita en a isla de Gamla
Stan, entre o laco Mälaren y a mar Baltica, dimpués a ciudat creixió ta o norte
(islas de Norrmalm y d'Östermalm) y ta o sur (isla de Södermalm), dica
estendillar-se hue por un total de 14 islas, fendo asinas de l'augua un elemento
de muita impotancia en a vida d'a ciudat. Por ixo, a ciudat d'Estocolmo tien 53
puents, ta facilitar as comunicacions entre as islas que forman a ciudat.

Amás, arredol d'a ciudat bi ha un archipielago de milers de chicotas islas en o
laco Mälaren, estando uno d'os lugars d'ocio d'os habitants d'a ciudat.

Estocolmo, encara que ye a o canto d'a mar, tien un clima de tipo clima
continental, por estar en una latitut muit septentrional y por estar tamién
luent de l'Ocián Atlantico, que poderba moderar as influencias climatolochicas
continentals.

As estacions son muit marcatas, con hibiernos fridos y verans suaves u mesmo
calorosos, en parti por os cambeyos en a duración d'o día entre o solsticio de
verán (más de 18 horas de luz solar) y o solsticio d'hibierno (con nomás 6
horas). Bi ha 1.800 oras de sol/anyada. Os records de temperatura rechistratos
son de 38 °C de temperatura maxima y -32 °C de temperatura minima.



https://an.wikipedia.org/wiki/Dreito

O dreito ye o conchunto de normas que richen a vida d'una sociedat, reglando o
comportamiento d'os individuos y collas que la conforman, y resolvendo os
conflictos que se producen entre ellos. Ista definición sirve ta o dreito
positivo, pero atras definicions alternativas tamién han estau proposadas por
churistas, filosofos y teoricos d'o dreito, sin que bi haiga un consenso. A
Filosofía d'o Dreito estudea o concepto de Dreito.

Historicament, o naiximiento d'a norma churidica se preduz como imposición de
qui exerce o poder. Iste concepto se suavice posteriorment, dica plegar a
sistemas como l'occidental vichent, en que as leis brotan d'o pueblo a traviés
d'a esleción que iste fa d'o poder lechislativo.

O Dreito se trestalla tradicionalment en as categorías de Dreito publico y
Dreito privau u civil. Manimenos, ista troxadura ha estau amplament creticada y
enguán no en tien tanta de fuerza, debán d'a aparición d'atros campos de
l'Ordenamiento Churidico en as que as esferencias entre o publico y o privau no
son tan evidents (p. ex, o Dreito laboral, en o que a relación privada entre o
treballador y lo interpresario se troba intervenida por una normativa publica.



https://an.wikipedia.org/wiki/Chulio_C%C3%A9sar

Chulio César (en latín CAIVS•IVLIVS•CAESAR•IV a la suya naixencia,
IMPERATOR•CAIVS•IVLIVS•CAESAR•DIVVS• a la suya muerte), estió un melitar,
escritor, historiador y politico de l'Antiga Roma, naixito de Roma en l'anyo 100
aC (o 12 u 13 de chulio) y asesinato en a mesma ciudat o 15 de marzo d'o 44 aC,
mientres os Idus de Marzo.

O suyo excepcional destín marcó no nomás a vida de l'Antiga Roma y d'o Imperio
Román, tamién marcó a Historia universal: ambicioso y brillant, s'aduyó d'o
partito politico d'os populares (en luita con os optimates) ta la suya puyada en
a politica; estratega de primer orden, fació abanzar as mugas romanas dica o río
Rin y l'Ocián Atlantico con a conquiesta d'as Galias, ta dimpués emplegar as
suyas lechions ta puyar a o poder. Nombrato dictador, fue asesinato dimpués por
una conspiración de bellos senadors. Dimpués d'a suya muerte fue divinizato por
o suyo fillo politico, Octavián, que redotó a Marco Antonio en a luita por a
sucesión de César. Octavián, esdevenito emperador, remató as reformas politicas
que portoron ta o principato y ta o Imperio Román.

En meyo d'una crisi politica César decició entrar en Roma con o suyo exercito.
Pompeyo y os "optimates" veyendo que no teneban un exercito bien preparato pa
ofreixer resistencia decidioron abandonar a ciudat y tornar en millors
condicions. Cesar encorreba a Pompeyo, que se dirichiba a Brándiz pa
refuchiar-se en Grecia y mirar d'organizar un exercito efectivo. Pompeyo
consiguió trescruzar a Mar Hadriana con o suyo exercito y bells senadors.

Pompeyo teneba teneba una part important d'as suyas tropas en Hispania: siet
lechions y tropas auxiliars (indichenas). Este exercito yera mandato por os
legatos Lucio Afranio y Marco Petreyo. En a redolata d'Ilerda bi heba tropas
pompeyanas pa defender a linia de l'Ebro. D'esta traza a guerra civil que
esclató entre Chulio César y Pompeyo tenió o quadrant nordoriental d'Hispania
como un d'os suyos scenarios.

César prenió Massalia, en l'anyo 49 aC s'adrezó ta Hispania, entró por Cerdanya
y situó o suyo exercito entre a Cinca y o Segre. As mayencatas d'os ríos se
levoron os puents pa trescruzar-los y o suyo exercito quedó aturato y aislato
sin provisions porque os indichenas s'heban levato o bestiar a las tierras
altas.

Tot pareixeba que Pompeyo iba a ganar, pero César fació construir barcas de
fusta, vimbre y cuero y consiguió fer pasar a lo suyo exercito a l'atra marguin
d'o río. Alavez os indichenas d'Osca y de Calagurris Fibularia se posan de part
de César, considerando-lo continador de Sertorio. Os iaccetans y qualques
pueblos ibers de Catalunya demandan aduya a César y li dan trigo y carne pa las
suyas tropas.

D'esta traza o exercito de César ya yera en millors condicions de combatir,
devez que o exercito de Pompeyo quedó sin proveimiento y se rindió sin luita
amán d'Ilerda en o que se conoix como Batalla d'Ilerda (chunio-agosto de 49 aC.
César perdonó a las lechions pompeyanas y part d'ixas lechions s'unioron a lo
suyo exercito.

Massalia se rindió o 25 d'agosto de l'anyo 49 aC. Mientres César yera en
Massalia fue nombrato dictador y se'n fue ta Roma. Dende Roma fue a Brándiz pa
trescruzar con o suyo exercito a Mar Hadriana y poder combatir a Pompeyo. César
desembarcó en una placha a 150 km de Durraz. A flota pompeyana bloqueyaba por
mar a plegata de refuerzos a lo principio, manimenos Marco Antonio consiguió
desembarcar en Lissus y unir-se a César en Scampi. En a Batalla de Durraz venció
Pompeyo pero César consiguió salir-ne con pocas perdugas. A Batalla d'a Farsalia
en l'anyo 48 aC representó una victoria decisiva pa César. César encorrió a
Pompeyo dica Echipto en l'anyo 47 aC, a on trobó que lo heban asesinato. César
intervinió en afers politicos echipcians y se posó de part de Cleopatra en
contra de Ptolomeu XIII.

Chusto dimpués de rematar a guerra civil o poblato indichena de Celse esdevinió
a Colonia Iulia Victrix Celsa.

En o "Liber Regum" lo nombran en relación con Pompeyo y Octavián, y erroniament
en relación a quan naixió Chesucristo, que como ye sabito estió en ixas
envueltas de César Augusto:

En o "Libro d'el Trasoro" li dedican o capítol 38 "Como Iulius Cesar fue el
primer emperador de Roma".



https://an.wikipedia.org/wiki/Sol

O Sol (d'o latín sol, -is) ye a estrela d'o sistema planetario en o qual se
troba a Tierra; por ixo, ye a mas amanada t'a Tierra y o estrel con mayor brilo
aparent. A suya presencia u ausencia en o cielo determinan, respectivament, o
día y a nueit. A enerchía radiada por o Sol l'aproveitan os sers fotosinteticos,
que constituyen l'alazet d'a cadena trofica, estando asinas a prencipal fuent
d'enerchía d'a vida. Tamién alporta a enerchía que mantién en funcionamiento os
procesos climaticos. O sol ye una estrela que se troba en a fase denominata
secuencia prencipal, con un tipo espectral G2, que se formó fa bells 5.000
millons d'anyos y i remanirá, en a secuencia prencipal, por atros 5.000 millons
d'anyos. O Sol, de conchunta con a Tierra y totz os cuerpos celestes que orbitan
arredol d'ell, forman o Sistema Solar.

Encara que ye una estrela meyana, ye a unica que se puet veyer a suya forma a
simpla vista, con un diametro angular de 32' 35" d'arco en o perihelio y 31' 31"
en l'afelio, o que fa un diametro meyo de 32' 03". Casualment, as grandarias y
distancias d'o Sol y a Luna son tals que se veyen, alto u baixo, con a mesma
grandaria aparent en o cielo. Isto premite una ampla gama de eclixes solars
distintos (totals, anulars u parcials).

O sol ye un simbolo important en muitas culturas, puet estar masculín o femenín
seguntes o chenero d'a parola en cada cultura. Simboliza a luz, a vita y o
poder, en alquimia ye relacionato con l'oro y ye representato como en
l'astrolochía con un circlo con un punto en o centro.

Estió venerato en muitos puestos como un dios, en a mitolochía griega yera
Apolo, en Echipto a primera relichión monoteista veneró a Ra como un dios del
sol. Tamién fue una divinidat important en as culturas precolombinas d'America.



https://an.wikipedia.org/wiki/Politica

La politica (d'o griego polis, ciudat) ye lo proceso de presa de decisions en
grupos humans. Encara que s'aplica a ormino a los gubiernos, la politica en
sentiu cheneral tamién ha lugar en institucions interpresarials, academicas,
relichiosas, etc.

As sciencias politicas son a desciplina d'as Ciencies socials que estudian lo
comportamiento politico. Baxter Adams fue o primero en utilitzar l'expressión
sciencia politica en l'anyo 1880. As personas expertas en iste tema tienen o
títol de politologo.

Anarquismo - Anarco-capitalismo - Anarco-comunismo - Anticomunismo -
Antifaixismo - Autoritarismo - Capitalismo - Centrismo radical - Comunismo -
Conservadurismo - Corporatocracia - Democracia - Faixismo - Federalismo -
Liberalismo - Liberalismo clasico - Libertarianismo - Marxismo - Meritocracia -
Monarquismo -- Nacionalismo - Nacionalsocialismo - Oligarquía - Politica Verde -
Postcomunismo - Republicanismo - Socialismo - Socialismo democratico -
Socialismo libertario - Stalinismo - Teocracia - Totalitarismo

Bi ha en Aragón quantos partitos politicos. Los partitos representaus en las
Cortz d'Aragón son (ordenatos alfabeticamént):



https://an.wikipedia.org/wiki/Mammalia

Os mamiferos (ditos scientificament Mammalia) son una clase d'animals
vertebratos dintro d'o filo d'os cordatos. A desciplina scientifica que ne fa
l'estudeo se diz mastozoolochía, antes mas dita teriolochía. Mammalia abraca
bellas 5.490 especies.

A prencipal caracteristica, que fa referencia ta lo nombre d'a clase ye la
posesión de glandulas mamarias en as fembras de totas as especies d'o grupo.
Ixas glangulas escretan leit ta alimentar os cadiellos en os suyos primers
tiempos de vida.

Altros caracters son a simplificación d'o esqueleto d'o cranio y d'a variella,
fendo que con un solo ueso (dito dentario) y con dients mes especializatos,
l'aparición d'un paladar segundario, condils osios en a parte occipital que
heban a permitir l'articulación d'o cranio en relación con a columna vertebral,
a cadena de uesetz de l'oíto meyo -que fan posible la transformación d'os sons-,
l'olfato prou mes desarrollato que no en altros vertebratos, a complexidat d'o
cerebro, a evolución d'un diafragma muscular ta deseparar as cavidatz toracica y
abdominal, y en zagueras, una capa de pelo per dencima de tot o cuerpo suyo.

Son animals sinapsidos (con una sola ubridura temporal) y amniotas (totz os
grupos tienen embrión, mimbrana y closcana).

A piel, per un regular espesa, ye formada per una capa exterior u epidermis, una
capa més profunda, dita dermis, y un estrato subcutanio de teixiu adiposo plen
de grasa que permite la protección contra d'as perdas de calor corporal, perque
os mamiferos son animals homeotermos.

Os pelos son utils t'a homeostasia, camuflache y protección. Os pelos
s'orichinan d'a epidermis (compuestos prencipalment de queratina) y adintro
d'ells se i puet destinguir una parte que surte per alto d'a superficie d'a piel
y una parte més interna, dita radiz, que ye més ampla y gosa clamar-se bulbo
piloso. A radiz d'o pelo se troba guardada dintro d'una suerte d'estuchet
d'orichen epidermico dito foliclo, ta lo qual i desauguan as glandulas sebacias
(encargadas de lubricar o pelo) y s'insertar lo musclo piloerector que ha de fer
alzar o pelo. En as especies que viven dintro de l'augua y tamién en ixas que
fan vida en países tropicals, os pelos tienden a disminuir a suya mida y numero,
cosa que tamién puet pasar no pocas vegadas con a edat de l'individuo en
especies d'altros habitats.

En a piel, amás d'os pelos, s'implantan as glandulas mamarias y las glandulas
sudoriparas, as quals excretan a traviés d'a epidermis de l'animal as
substancias toxicas enta l'organismo en forma de sudor.

Altras formacions cutanias de naturaleza cornia que se presientan en os
mamiferos son as unglas, cuernos, y un pico en o caso exclusivo de
l'ornitorrinco.

As unglas, fetas prencipalment de queratina, son utils en a protección d'as
tovas d'os ditos de l'animal, como ferramienta y tamién, seguntes a suya
estructura, se clasifica l'animal en un grupo u atro.

Os cuernos son útils como esfensa d'a bestia, como atractivos sexuals y tamién
enta la clasificación. D'ixa traza, scientificament se'n consideran dos tipos,
d'as cosas que son vulgarment ditas cuernos, que son:

Contiene tres rechions prou bien definidas: a cabeza, con o cranio y la cara, o
tronco y las extremidatz (dos toracicas y dos abdominals):

As extremidatz, anque basicament son totas d'o tipo d'os Quiridios y presentan
quasi siempre la mesma organización, pueden manifestar modificacions seguntes as
trazas ta desplazar-se de cada especie. D'ixa manera, en os mamiferos acuaticos
son transformatas en aletas ta nadar, y en os afogacandils os didos d'as
anterios son prou més largos d'o normal y son unitos per una membrana u
petachio. D'entre las especies terrestres tamién bi ha modificacions diversas a
resenyar, seguntes as trazas que manifiesten en caminar: Os mamiferos que
caminan con o piet plano son clamatos plantigrados; d'os uns que lo fan con os
didos se'n diz dichitigrados, y d'es unos que nomás tocan o suelo con as suyas
zagueras falanches, unguligrados.

L'aparato dichestivo d'os mamiferos ye formato per una boca con dients, labios y
luenga en a qual i desauguan as glandulas salivals; una farinche curta; un
esofago que trescruza lo diafragma, lo estomago con forma de saco a on
desembocan totas as glandulas gastricas; un bodiello fino largo y dividito en
tres grans partes: o duodeno, o chechuno y l'ílion, en o qual se produce
l'absorción d'as substancias alimenticias, y un bodiello gordo (popularment dito
bodiello) en o qual se troba lo cieco (muito important en os herbivoros) lo
cólon y lo recto, bodiello cular u cavidat rectal que ye lo zaguer d'antes no
s'ubra ta l'exterior a traviés de l'ano.

Amés d'ixas estructuras centrals, os mamiferos tienen una colla de glandulas
anexas, d'entre ellas s'han de mentar o ferito, gran y acompanyato d'a vesicla
biliar, y dimpués un pancrias que aboca las suyas secreccions enta lo intestín
per part d'o duodeno.

A respiración d'os mamiferos ye pulmonar en totz casos, y ta fer-la s'emplegan
os polmons, os quals son libres adintro d'a cavidat pleural, con una
caracteristica estructura ramificada en bronquios, bronquiolos y alviolos
pulmonars.

A circulación ye dople y completa. O corazón ye subdividito en dos auriclas y
dos ventriclos, bombeyando la parte dreita la sangre venosa y la parte ezquierda
l'arterial. Amés, bi ha un enreligato rete de vasos venosos y arterials que
plegan enta totz os puestos de l'organismo. Ye caracteristico d'os mamiferos que
os suyos hematíes (globulos royos) no tiengan garra nuclio.

Amés d'ixa cerculación de la sangre, existe en os mamiferos una circulación
paralela de liquidos y bells tipos celulars a traviés d'os conductos limfaticos.

O encefalo gosa tener una gran mida, estando particularment desembolicatos os
hemisferios cerebrals. O cerebelo ye también més gran en relación enta los
altros grupos de vertebratos.

l'Actividat psiquica ye prou més gran que no en altros grupos animals, y adintro
d'as formas més evolucionadas se i veyen trazas de memoria y d'intelichencia.

Totz os mamiferos tienen os sexos deseparatos y la reproducción suya ye
vivipara, con l'excepción d'os monotremas, que la fan ovipara.

O esdevenir d'o embrión ye siempre acompanyato d'a formación de bells anexos
embrionarios, como en están o corion, l'amnios, l'alantoides y lo saclo vitelín.
As vellosidatz d'o corion, con l'alantoides, son vinculadas ta las parez de
l'utero d'a fembra y mientres a chestación evolucionan ta deixar puesto a la
placenta (esparrias). Ista ye relacionada con l'embrión a traviés d'o cordón
umbilical y, precisament a traviés d'iste zaguer, ye per on l'embrión prene las
sostancias nutritivas d'a suya mai.

O periodo de chestación y lo numero d'os cadiellos en a libranza penden muto con
o grupo. Per un regular, quanto mes gran ye mes s'alarga l'embarazo y ye menor o
numero d'as crías. A mayor parte d'os mamiferos dan, dimpués de librar-los,
atencions familiars ta os suyos cadiellos.

O mes gran numero d'especies de mamiferos son terrestres y son adaptadas ta
vivir en una variedat d'habitats ampla sin guaires dificultatz; se puede trobar
especies en os disiertos, as tundras, montanyas y selvas de tot o planeta.

Dos ordens de mamiferos placentarios y qualques cheneros d'una tercera orden son
animals aquaticos. Os monotremas son actualment restrinchitos enta Australia,
Tasmania, Nueva Zelanda y Nueva Guinea, igual que la mayoría d'os marsupials
(encara que ne bi ha dos grupos naturals d'America). Dos d'as ordens se troban
esparditas per tot o planeta menos l'Antartida: os rosigadors y os quiropters.
Os mamiferos placentarios, que son o mayor de totz os grupos, tamién se troban
en l'Antartida y qualques especies en Australia (només o dingo, un can salvache
que podría haber estato introdueito per l'hombre, y la rata que bi plegó con os
baixels europeus).

Os primates son orichinals d'as rechions tropicals y subtropicals. Os
insectivoros, lagomorfos, rosigadors y artiodactilos se pueden trobar en totz es
continents, fueras d'Australia y l'Antartida; os perisodactilos (equidos y
semilars) son naturals d'Europa y Asia. Os perezosos, armadillos, onsos
fornigueros y semellants no se troban que en America. Os colugos només se troban
a Tailandia, peninsula de Malaisia, Indonesia, Borneu y las islas Filipinas. Os
oricteropos son exclusivament africanos mientres que os pangolins pueden
mirar-se en Africa y Asia per igual, etcetera.

Os primeros mamiferos amaneixoron en a tierra en o triasico, fa bells 210
millons d'anyos, evolucionando dimpués a traviés d'a era Terciaria. En os
eixemplars fosils d'aquella epoca se pueden trobar encara bellas afinidatz con
os reptils.

Anque tienen uns orichens bien antigos, os mamiferos habioron d'aguardar muitos
millons d'anyos ta desembolicar-se dica lo papel relevant que fan hue en día. A
suya diversificación evolutiva estió prou més relacionada con a fin d'os
dinosaurios que con altra cosa.

A clase d'os mamiferos vien d'un grupo de reptils cotilosaurios que, fa bells
250 millons d'anyos, habió una gran diversificación, deixando puesto ta os
pelicosaurios. D'ixes en derivoron altros reptils con caracteristicas peculiars,
a-saber-las d'as quals yeran comuns con os actuals mamiferos: os terapsidos.

Ixes reptils mamiferoides no podioron pas resistir a competencia d'os
dinosaurios y s'endrezaban enta a suya progresiva desaparición, encara que no
plegoron a extinguir-se. Bells grupos, cubillatos en ambients boscanos
prencipioron a fer una vida nocturna.

Tot pareix indicar que fa uns 180 millons d'anyos ya s'heba plegato enta las
caracteristicas propias d'os mamiferos: a homeotermia ("sangre calient"),
desarrollo d'o cerebro, pelo corporal y, talment, o viviparismo.

Mientres os siguients 100 millons d'anyos, aquells mamiferos primitivos, de la
mida mesma que un ratón, habioron de vivir de nueit. A suya alimentación yera,
fundamentalment, alazetada en os insectos y uevos.

A mayor explosión evolutiva d'os mamiferos habió lugar dimpués d'a extinción
masiva de fins d'o Cretacio, fa uns 65 millons d'anyos, en a quala
desapareixoron os dinosaurios no avianos.

As primeras restas fosils de mamiferos semellants d'os actuals datan d'ixa epoca
y, per a suya dentadura, se'n sabe que teneban una alimentación insectivora. Os
suyos descendients se multiplicoron- extraordinariament en aquellas nuevas
condicions ambientals y, bells millons d'anyos dimpués, ya heban puesto l'alazet
ta la mayoría d'os grupos filochenicos que se conoixen hue.



https://an.wikipedia.org/wiki/Malta

A Republica de Malta ye un chicot país y estato islenco densament poblato d'o
sud d'a Unión Europea. Ye formato por un archipielago situato en a mar
Mediterrania a o sud d'Italia, entre a isla de Secilia y o país africán de
Tunicia. Debito a la suya situación estratechica, as islas han estato gubernatas
y letigatas por diversas potencias mientres os sieglos.

En 1530, o rei Carlos I d'Espanya donó istas islas a os caballers Hespitalers,
en ixe inte conoixitos como Orden de Sant Chuan de Cherusalem y Rodas, ya que
Solimán I o Magnifico los heba expulsato de lurs fortificacions en Rodas. Por
ixo a orden d'o Hespital tamién se clama Orden de Malta. O Papa Climent VII
cedió a os hespitalers de Malta tamién Tripoli a condición d'estar neutrals en
os conflictos entre nacions cristianas.

En 1565, 40.000 soldatos otomans de Solimán I o Magnifico sitioron Malta pa
anexionar-la a o Imperio Otomán. Dimpués d'a derrota turca, os espanyols y os
turcos dixoron de prebar controlar tota a mar Mediterrania. Pa protecher a isla
d'atros desembarcos turcos se costruyó una ciudat fortificata en a peninsula d'o
mont Sceberras, baptizata como La Valetta, en honor a o Gran Mayestre Jean
Parison de la Valette.



https://an.wikipedia.org/wiki/Gubierno

Un gubierno ye un tarabidato que tien l'autoridat ta fer y lo poder ta executar
as leis dintro d'un grupo u organización civil, corporativa, relichiosa u
academica. En un sentito més amplo, "gubernar" significa administrar u
supervisar, ya seiga un estato, un grupo de presonas, u bel conchunto d'activos.
A parola aragonesa gubierno provién d'o griego Κυβερνήτης (kyvernites). O
gubierno d'un estato estableix o centro dende o que s'exerce o poder politico
sobre una sociedat.

Anque en a politica muderna, o gubierno, en un sentito amplo e como organización
d'o poder publico d'a sociedat, se divide en tres brancas (executiva,
lechislativa e chudicial), en os paises que tienen o parlamentarismo como traza
de gubierno, a parola gubierno a sobén se refiere només que a las funcions d'a
branca executiva d'o Estato, u a lo executivo gubernant (per eixemplo "O
Gubierno de Marcelino Iglesias en Aragón), ixo que en os estatos
presidencialistas se clama l'administración u chestión, (per eixemplo
"L'administración d'o president George Bush").



https://an.wikipedia.org/wiki/Esporte

L'esporte ye una actividat fisica en que se siguen un conchunto de reglas u de
costumbres, y que se fa a ormino con un afán competitivo. En cheneral, o termin
fa referencia a actividatz an que a capacidat fisica d'o esportista determina de
traza unica u prencipal o resultau (ganar u perder). Manimenos, tamién se fa
servir ta referir-se a actividatz an que atras capacidatz externas como a
calidat de l'equipamiento u l'agudeza mental, no ligatas dreitament a o fisico
d'o esportista, son factors decisivos. Ixe ye o caso, por eixemplo, d'os
esportes mentals u os esportes de motor. Os esportes son una entretenedera ta
qui los practica y tamién ta qui los veye, u puedes estar un treballo ta vivir
d'ixo (esporte profesional), como ye o caso d'os futbolers profesionals.

Atra claseficación muito estendillata ye seguntes a suya relacion con os Chuegos
Olimpicos pudiendo estar esportes olimpicos, esportes olimpicos d´hibierno,
esportes olimpicos de verano, antigos esportes olimpicos y no olimpicos.



https://an.wikipedia.org/wiki/Cultura

A cultura se puede definir de diversas manieras, pero alazetalment se refiere
a :

L'antropolochía como sciencia social ha estau a disciplina que cheneralment ha
efectuato estudios sobre a cultura, referitos a a suya definición, o suyo
significau como enanto social y dentro d'una sociedat determinata, asinas como a
descripción scientifica d'a cultura d'una sociedat.

O tema d'a Cultura popular como artes, tradicións, emplegos y costumbres ye en o
articulo Artes y tradicións populars.

O significau muderno y en evolucion d'as nuevas tecnolochías ha creyato lo
termin cibercultura, que ye o replega d'os cambeos en a sociedat civil: formas
de treballar y medios de producción; en si mesmo ye un concepto evolutivo porque
cada vegada albarca mas campos dende a información y a documentación
-funcional-, que ye o más reconoixito, dica un nuevo humanismo -estructural-.

A Organización d'as Nacions Unitas t'a Educación, a Sciencia y a Cultura
(UNESCO), ha proposato un plan de protección d'os cabals culturals d'o mundo, a
traviés d'a Convención sobre a Protección d'o Patrimonio Mundial Cultural y
Natural, hemologato en 1972. Presenta una lista de cabals que pertocan a lo
Patrimonio Mundial, más conoixito como Patrimonio d'a Humanidat.



https://an.wikipedia.org/wiki/Biera

A biera u cerveza ye una bebita alcoholica esbrumosa producita quan fermenta o
zucre en un meyo acuoso a o que s'adibe una levadura. O zucre ta la solución que
se fermenta s'obtiene por un regular d'a malta d'hordio, pero tamién puede
obtener-se d'atros cerials como o trigo, o roz u o panizo. O cerial se fa
grillar y dimpués s'ixuca a escape en en proceso dito malteyato que da como
producto a malta. A malta fermentata se fica en augua y se fa calentar ta fer un
mosto. Iste se gosa aromatizar con alpetrique u betiquera (Humulus lupulus), que
da a la biera a caracteristica sapia amarga. Dimpués o mosto se fa enfridar ta
premitir o desembolique d'a levadura, que enceta a fermentación que producirá
l'alcohol y o CO2.

Tamién se gosa decir hordio a esta bebida, por o cerial que s'emplega en a suya
elaboración.

En aragonés tenemos a denominación antiga de cervesa y as actuals cerveza
(cheneral), biera (tensín) y cervesa (benasqués, pronunciato serbesa). A
historia d'estas denominacions se relaciona con cambeos en a receta, con a
desaparición y a reintroducción d'o suyo consumo, y con os diferents orichens
d'esta reintroducción.

O feito que en idiomas ibero-romances dende o portugués dica l'aragonés y dica o
catalán se faigan servir derivatos d'o galo cerevĭsĭa y en atros idiomas latins
faigan servir derivatos de l'alemán bier, bior ye porque en bells países heba
desapareixito o construmbre de beber-ne enantes d'a baixa Edat Meya, quan en os
países on encara se'n bebeba se yera producindo un cambeo en a traza de fabricar
este producto que orichinió una nueva denominación. En os países d'o sud on se
podeba cautivar a vinya se consumiba preferentment vin y o consumo d'a biera
yera propio de países d'o norte y este d'Europa on yera més fácil cautivar
l'hordio que a vinya.

Dende o sieglo XIV en países d'o norte y centro d'Europa yera cheneralizando-se
l'uso como aromatizant d'a cerveza d'o Humulus lupulus. Os monches que
fabricaban l'antiga cerevĭsĭa se resistiban a fer servir esta hierba dicindo que
yera dolenta y diabolica dica que a nueva receta s'imposó y con a nueva receta a
denominación d'o nuevo producto como Beer, Bière, Bier, Piwo, ecetra. L'antigo
producto remató desapareixendo, y tamién a parola que lo designaba. D'esta traza
os derivatos de cerevĭsĭa se troban on desapareixió pronto o consumo d'a
cerveza, consumo que se considera que fue reintrodueito en a Peninsula Iberica
por Carlos I dende Alemanya.

Bi ha pocas mencions a la "biera" en aragonés medieval. En "La Flor de las
Ystorias d'Orient" ye cervesa:

L'aragonés actual debe prener a parola cheneral cerveza secundariament dende o
castellán, (en o sieglo XIX no bi heba guaire constumbre de beber-ne y se
consumiba sobretot vin). Esta parola presenta una rematanza como as parolas con
sufixo -eza que tienen orichen en a terminación latina -ITIA y no en -ISIA como
cerevisia.

Manimenos tamién s'emplega en l'aragonés tensino y en aragonés estándar a
parabra biera ta decir a ista bebita, parabra con etimolochía chermanica que
proviene de bier a traviés d'o occitán gascón.

A biera ya bi era conoixita por os sumerios, os echipcios, os mesopotamicos y os
ibers, lo menos dende o anyo 6000 aC.



https://an.wikipedia.org/wiki/Tercer_Reich

Se conoix con o nombre de Tercer Reich u Alemanya Nazi (Deutsches Reich u
Großdeutsches Reich en alemán) a o rechimen dictatorial nacionalsocialista
establito en Alemanya dende 1933-1934 por o Nationalsozialistische Deutsche
Arbeiterpartei d'Adolf Hitler dica a muerte de Hitler y a redota d'Alemanya en a
Segunda Guerra Mundial o 8 de mayo de 1945, encara que no fue disuelto
oficialment dica o 5 de chulio de 1945. Seguntes a propaganda nazi, iste
rechimen teneba que durar 1.000 anyadas (o Reich d'as 1.000 anyadas, deciban), y
nomás en duró 12.

Cal parar cuenta, sindembargo, que o rechimen nazi nunca no suprimió formalment
l'antiga Republica de Weimar, sino que nomás suprimió as suyas caracteristicas e
institucions democraticas. Paralelament, nunca no s'establió formalment o Tercer
Reich, sino nomás de facto.

Como caracteristicas chenerals, estió un rechimen dictatorial y totalitario, que
devantó un estato policial sin garra guarencia ta os suyos ciudadans ni ta os
foranos que viviban en Alemanya u que mientres a Segunda Guerra Mundial viviban
en territorios anexionatos u ocupatos melitarment por a Wehrmacht. Asinas, bi
habió un chenocidio contra os chodigos (shoah), contra o pueblo chitán
(porajmos) y contra atros pueblos que o nazismo consideraba inferiors, como
eslavos, sin olbidar muitos muertos en atras nacions, incluyindo-ie aragoneses.
Amás, chents consideratas improductivas por o nazismo fueron asasinatos en masa:
disminuitos fisicos y psiquicos, presonas con chicotz defectos cheneticos, etc.

O nombre de Tercer Reich fue esleito por o mesmo Adolf Hitler, con una finalidat
clara: meter a o suyo rechimen como una continuidat lochica d'a Historia
d'Alemanya. Emplega a palabra Reich, con una doble noción en alemán: imperio y
estato.

A palabra Tercer implica amás a existencia de dos Reich anteriors, estando o I
Reich, que o nazismo emplega asinas como primer alazetz propagandistico d'o suyo
poder, o Sacro Imperio Román Chermanico, que existió dica 1806, quan dispareix
mientres as Guerras napolionicas. Antiparte, o II Reich ye o Imperio alemán,
proclamato en el palacio de Versailles de París en en 1871 por Guillén I
d'Alemanya y Otto von Bismarck dimpués d'a redota de Francia en a Guerra
Franco-prusiana, que esdevién asinas o segundo elemento propagandistico d'o
nazismo.

A esleción d'o nombre no tien pues dengún atro motivo que a propaganda politica,
sin responder a la historia real d'o país. Antiparte, ye a prueba d'o herencio
politico de Hitler, que en a Primera Guerra Mundial estió soldato en o Exercito
alemán y luitó contra o Exercito francés, por ixo tamién teneba tanta
importancia a exaltación d'o Imperio alemán, proclamato en 1871 con una vitoria
d'os alemans sobre Francia, y desapareixito en 1918, con una redota d'os alemans
debant de Francia.

Encara que en as eleccions chenerals alemanas de 1932 o Nationalsozialistische
Deutsche Arbeiterpartei (NSDAP) d'Adolf Hitler no tenió soque una Tercera parte
d'os votos, y que Hitler fue redotato en as eleccions presidencials por Paul von
Hindenburg, Hitler plegó a o poder en estar nombrato Canceller d'Alemanya o 30
de chinero de 1933.

Muitos industrials alemans, y tamién a dreita politica alemana en cheneral,
plegatos arredol d'os politicos Franz von Papen y Alfred Hugenberg (d'o
Deutschnationale Volkspartei, d'estrema dreita) pensaban asinas emplegar a o
nazismo y a Hitler ta instaurar l'orden en una Alemanya en crisis dimpués de
recibir os efectos d'a Crisis de 1929, antis d'albandonar-lo quan ya no hesen
menester d'os suyos servicios. Asinas, o primer Gubierno d'Adolf Hitler no
teneba soque dos ministros nazis: Hermann Göring, ministro encargato de Prusia,
y Wilhelm Frick, ministro de l'Interior. A resta de ministros d'o Gubierno yeran
melitants u simpatizants de partitos politicos d'a dreita conservadera alemana u
representants d'a industria alemana.

Sindembargo, en cuentas de permitir d'estar instrumentalizato por os
conservadors alemans, Hitler logró en bells meses meter a Alemanya a marcar o
paso (Gleichschaltung). O desmantelamiento d'a Republica de Weimar ta establir
una dictadura nazi permetió a proclamación d'o Tercer Reich o 15 de marzo de
1933, en una grandiosa ceremonia de propaganda en Potsdam, en a fuesa de
Frederico II de Prusia. Pocos días dimpués d'o suyo nombramiento como Canceller
d'Alemanya, Hitler ya charraba con os chefes melitars d'a manera que poderba
rematar con o cáncer d'a democracia en Alemanya, d'instaurar de manera ferria
l'autoridat d'o estato u mesmo d'a conquiesta de nuevos espacios vitals a l'este
y a suya chermanización sin piedat.

Asinas, como primer paso ta concentrar o poder en as suyas mans, o diya 1 de
febrero de 1933, Hitler fació que Hindenburg disolvese o Reichstag. En a
campanya electoral t'a esviellar os miembros d'o Parlamento, a SA y as SS, as
milicias d'o partito nazi, recebieron poders como auxiliars d'a Policía. As
reunions d'o Partito Comunista (KPD), d'o Partito Social Democrata (SPD) y
d'atros partitos d'oposición tenioron muitas victimas mortals. Bells opositors
fueron feritos u mesmo torturatos.

En a nueit d'o 27 ta o 28 de febrero bi habió o incendio d'o Reichstag, ye fácil
que fuese instigato por os nazis, encara que se culpó a un chodigo comunista
neerlandés. Tot aprofitando d'iste feito, Hitler fació adoptar por Hindenburg un
«decreto t'a protección d'o pueblo alemán» que eliminaba totas as guarencias
recollitas en a Constitución alemana. Un segundo decreto establiba a Schutzhaft
u «detención de protección» preventiva, que permeteba detener y engarcholar a
qualsiquier sin garra control ni limite temporal. As mesuras se presentoron
publicament como necesarias ta evitar un golpe d'estato d'os comunistas alemans.

A dictadura y o rechimen de terror s'imposoron. En dos semanas, Göring fació
engarcholar, tot aplicando iste decreto, a 10.000 comunistas en Prusia, entre os
quals bi yera o chefe d'o KPD, Ernst Thälmann, detenito o 3 de marzo. En abril,
bi habió arredol de 30.000 detencions, nomás en Prusia. En o verano, en Bavera
bi heban 4.000 internatos y en Saxonia 4.500. Entre 1933 y 1939, un total de
150.000 a 200.000 presonas yeran engarcholatas, y de 7.000 ta 9.000 yeran
estatas asasinatas por a violencia institucionalizata estatal. Bells centenars
de millars de presonas fuyoron d'Alemanya.

Muitos miembros d'a cucha politica, encara que tamién escritors y scientificos
s'exiloron, como Thomas Mann, Bertolt Brecht u Albert Einstein dende o 28 de
febrero de 1933. Atros fueron engarcholatos, como o pacifista Karl von
Ossietsky. Os nazis condenoron o que clamoron «arte dechenerato» y as «sciencias
chodigas», en destruindo u dispersando muitas obras artisticas d'a vanguardia.

Apareixieron tamién os primers campos de concentración provisionals, a on
plegoron melitants comunistas y socialdemocratas. Dende o 20 de marzo de 1933,
Heinrich Himmler establió o primer campo de concentración permanent en Dachau,
Bavera, a man de Múnich, y luego bi habió os campos de Buchenwald (1937) y
Ravensbrück (1939), iste zaguero t'as mullers.

En as eslecions lechislativas d'o 5 de marzo de 1933, celebratas en istas
condicions, os nazis recebioron o 43,9% d'os votos. En totz os Länder
d'Alemanya, os nazis s'apoderoron por a fuerza de totz os poders locals. O 23 de
marzo de 1933, Hitler fació votar en o Reichstag a Lei de plenos poders, que li
concedeba plenos poders por una durada de 4 anyadas. O 2 de mayo, se disolvió a
os sendicatos, con incaptación d'as suyas propiedatz. S'enroló a os obrers
forzadament en una organización corporativista, o Deutsche Arbeitsfront (DAF,
Frent Alemán d'o Treballo, en aragonés). O 10 de mayo, o ministro de Propaganda
Joseph Goebbels presidió en Berlín una nueit d'auto de fe, en a quala millars de
«malos libros» d'autors chodigos, marxistas, democratas u psicoanalistas fueron
crematos en grans fogueras publicament por os estudiants nazis; ista mesma scena
de caracteristicas mas medievals que mudernas se repetió en atras grans ciudatz
d'o país. En mayo se prohibió oficialment o KPD, y o SPD en chunio. A resta de
partitos politicos alemans se disolbioron u s'unioron a o NSDAP. O 14 de chulio
de 1933 s'aprobó una Lei seguntes a quala o Partito Nacionalsocialista d'os
Treballadors Alemans esdeveniba o solo partito politico permeso en Alemanya. A
chovenalla alemana fue obligatoriament enquadrata en a Chovenalla Hitleriana
(Hitlerjugend), que estió o solo movimiento autorizato t'a choventut dende o 1
d'aviento de 1936.

As Sturmabteilung (u SA) d'Ernst Röhm (a teorica cucha d'o Partito Nazi) miraba
de fer que a «revolución nacional-socialista» fuese mas anticapitalista y
quereban prener o control sobre l'Exercito alemán (a Reichswehr); sindembargo a
oligarquía alemana que aduyaba a Hitler no pensaba igual. Asinas, Hitler fació
una mortalera con mas d'una centena d'os chefes d'as SA o 30 de chunio de 1930,
con l'aduya d'as Schutzstaffel (SS) d'un ambicioso Heinrich Himmler en a clamata
Nueit d'os cutiellos largos. O III Reich s'orientó dende ixas envueltas ta un
«Estato SS» de tipo parapolicial.

Os nazis asasinoron tamién o 30 de chunio a muitas atras personalidatz politicas
d'o país contrarias a o nazismo, con o silencio complice d'a clase politica d'a
dreita alemana. Asinas fue asasinato Erich Klausener, líder politico de l'Acción
Catolica alemanya; o periodista catolico Fritz Gerlich, d'o Zentrum catolico; o
cheneral conservador Ferdinand von Bredow; o cheneral Kurt von Schleicher,
Canceller d'Alemanya antis de Hitler; u Gustav von Kahr, politico conservador
baverán que fació fracasar o Putsch de Múnich de Hitler o 8 de noviembre de
1923.

Dimpués d'a muerte d'o president Paul von Hindenburg o 3 d'agosto de 1934,
Hitler asumió inconstitucionalment as suyas funcions, esdevenindo asinas no
nomás o Canceller sino tamién o President d'Alemanya. Naixió asinas un culto a
la presonalidat muit potent, que consideraba que Hitler yera o salvador
mesianico d'Alemanya, en fendo amás prestar un churamento de fidelitat a la suya
presona ta totz os servidors publicos, amás de ta os melitars. O clamato
Führerprinzip esdevinió asinas a font de tota autoridat politica en o país.

O nazismo, que yera un movimiento politico neo-pagán y anti-cristián, miró de
someter a las Ilesias, y mesmo beluns d'os suyos dirichents, como Martin
Bormann, miraban de fer disapareixer o cristianismo d'o país a luengo termin. O
poder politico causó amás una scisión en os protestants alemans, en establir a
clamata Ilesia d'os «cristians alemans», que yera racista y profesaba o culto a
o Führer, en oponiendo-se a la clamata Ilesia confesant (Bekennende Kirche) d'os
pastors resistents a o nazismo, Martin Niemöller y Dietrich Bonhoeffer, que
fuoron deportatos.

En 1933, o Partito catolico alemán, o Zentrum, s'heba autodisuelto a cambio d'a
sinyatura d'un concordato entre o ADO (en alemán, Ausland Deutsches
Organisation) y o Vaticano. Sindembargo, en 1937, o Papa Pío XI denunció en a
suya enciclica Mit brennender Sorge as muitas violacions d'o concordato, as
trapazas contra os sacerdotz, o racismo y a idolatría que bi heba en o Reich y
en o suyo chefe. Se prohibió a lectura y a difusión en Alemanya d'a enciclica y
os exemplars que se trobaba yeran destruitos por a Gestapo, a branca d'as SS
encargata d'a policía politica d'o rechimen. Sindembargo, en conchunto as
ilesias alemanas no presentaron todo o suyo potencial de resistencia, y o
succesor de Pío XI, Pío XII, antigo nuncio papal en Alemanya, evitó mientres a
Segunda Guerra Mundial denunciar as atrocidatz nazis, ta evitar represalias
sobre a Ilesia en Alemanya.

En a primavera de 1938, Hitler fació medrar a predominancia d'o nazismo en o
rechimen. Asinas, sustituyó a os chefes d'o Estato Mayor d'a Reichswehr, Werner
von Fritsch (asusato falsament d'homosexual, probablement que por un dossier
falso urdito por Hermann Göring) y Werner von Blomberg, establindo a Wehrmacht y
metendo a la suya cabeza a os servils Alfred Jodl y Wilhelm Keitel. O
conservador Konstantin von Neurath fue sustituito por o nazi Joachim von
Ribbentrop como ministro d'Asuntos Foranos, y Hermann Göring sustituyó como
ministro d'Economía a o conservador Hjalmar Schacht.

Dende febrero de 1933, creix a persecución antisemita en o Tercer Reich. Una lei
permite a Hitler destituir a 2.000 altos funcionarios publicos y a 700 profesors
universitarios chodigos. O 1 d'abril as SA proclaman un boicot a os comercios
propiedat de chodigos. Bells chodigos reciben humiliacions en publico, y bellas
parellas mixtas de chodigo-chentil son forzatas a trescruzar as carreras d'as
ciudatz con pancartas insultants en o suyo cuello. Se niega tota contribución
d'os chodigos a la cultura d'Alemanya: se prohíbe a musica de Mendelssohn u de
Meyerbeer, y o famoso poema de Heinrich Heine, a Lorelei, deixa oficialment de
tener autor. As clamatas Leis de Nuremberg, en 1935, sacan a ciudadanía alemana
a os chodigos y viedan qualsiquier matromonio mixto chodigo-no chodigo.

S'enampla por cada día a lista de profesions prohibitas a os chodigos, y asinas
a suya vida cutiana normal se torna imposible de tot. Sindembargo, encara que
decenas de millas de chodigos s'exilian, muitos atros resisten en Alemanya,
creyendo que Hitler atemperará a suya actitut y tamién porque si fuyiban d'a
nueva Alemanya nazi debeban albandonar todas as suyas propiedatz en o país,
porque as leis no lis deixaban levar-ne garra cosa.

Pero o pogrom d'a clamata Nueit d'os vidres crebatos, o 9 de noviembre de 1938,
anunciaba ya a suya desaparición fisica y a suya expoliación sistematica (con a
clamata arianización d'os comercios y propiedatz d'os chodigos). Dende 1941, os
chodigos deben portar una estrela amariella en as suyas ropas, dimpués se lis
deporta en os ghettos d'a Polonia ocupata por os alemans y ta rematar se lis
ninvía ta os campos d'esterminio.

Nomás restan provisionalment fuera d'istas mesuras os clamatos Mischlinge
(mestizos), u tamién os chodigos casatos con alemanas «arias», como Victor
Klemperer. En 1943, en pleno Berlín, conchuches de chodigos feban una
manifestación en a Rosenstrasse ta tentar d'evitar a deportación s'os suyos
esposos.

En chulio de 1933, o rechimen nazi aprobó una lei sobre a esterilización
forzata, seguntes o suyo obchectivo de «purificar a raza aria». En son victimas
decenas de miles de presonas. A mesura se referix a ormino a os malaudos
mentals, pero tamién a os chitans, y tamién a las presonas de raza negra: en
1937, Hitler ordenó esterilizar a os 400 ninos naixitos en os anyos 1920 fillos
de soldatos de raza negra d'o Exercito francés y de mullers alemanas. Miles de
mullers chitanas no sobrevivioron a ista esterilización.

Os homosexuals, que o rechimen detestaba, fueron condenatos a la esterilizacion
u a la deportación a os campos de treballo por o Codigo Penal, con 25.000
condenas en 2 anyadas.

A Masonería fue prohibita y os suyos miembros perseguitos por una sección
especial d'a Polizía alemana.

Os Testimonios de Cheová, obchectors de conciencia, refusaban por prencipios o
servicio melitar y os treballos en a industria belica, amás d'o saluto nazi y de
qualsiquier concesión a la idolatría que bi heba arredol d'o Führer. Alto u
baixo, 6.000 en fueron engarcholatos, en os campos de concentración.

Encara que a Gestapo (a rama policial d'as SS) teneba 6.000 hombres en 1938, y
nomás que 32.000 en 1944, tota oposición organizata a o nazismo heba
desapareixito quasi de raso dimpués de 1934. A policía politica no podeba tener
tanta eficacia sin l'aduya de muitos delators, que aprofitaban ta saldar cuentas
presonals, u que delataban por miedo u por motivos ideyolochicos. A sobén, os
propios fillos, melitants d'a Hitlerjugend y chusmesos a una muit intensa
presión ideyolochica, denunciaban a os suyos propios pais.

Os escasos grupos organizatos d'a resistencia alemana a o nazismo apareixioron
de nuevo dimpués de 1938. Yeran grupos muit aislatos, y dimpués de prencipiar a
Segunda Guerra Mundial a opinión publica d'Alemanya asimiló a resistencia contra
Hitler a una traiduría contra Alemanya. Por ixo, os historiadors d'iste periodo
d'a Historia d'Alemanya charran d'una «resistencia sin o pueblo».

En conchunto, a sociedat alemana s'acomodó a escape a o rechimen nazi dende o
momento en que iste remataba a inestabilidat politica y economica d'Alemanya,
amás de prencipiar una labor d'albandonar as linias politicas que marcaba ta o
país o clamato Diktat d'o Tratato de Versailles. As realizacions socials d'o
nazismo, as grandiosas cerimonias de propaganda, como quan o Congreso d'o
Nationalsozialistische Deutsche Arbeiterpartei (NSDAP) en Nuremberg, o miedo, a
indiferencia u o conformismo portoron a muitos alemans a ceder a la fascinación
que suposaba o nazismo.

Arredol d'11 millons de ciutadans alemans estioron melitants d'o NSDAP, ye decir
una parte muit important d'a población adulta alemana, encluindo-ie muitos
oportunistas y arribistas. Arredol de 100.000 alemans, seguntes Annette
Wieviorka, prenioron parte activa en o chenocidio contra os chodigos. O
historiador d'a Wehrmacht Omer Bartov (L'Armée de Hitler, 1999) amostró que una
parte important d'os combatients alemans heban asimilato y integrato o discurso
nazi, y que muitos estioron, con os suyos oficials y chenerals, quasi tan
embrecatos como as SS en as mortaleras feitas en os territorios d'a Europa
Oriental.

O historiador britanico Paul Johnson (Une Histoire des Juifs, 1986) diz que os
austriacos, integratos en o Reich en 1938, tienen una representación superior a
la que correspondería por o suyo numero d'habitans en os grupos dirichents d'o
rechimen (á más de Hitler, bi yeran Adolf Eichmann, Ernst Kaltenbrunner, Arthur
Seyss-Inquart u Hans Rauter) y que proporcionalment prenioron una mayor parte
que os alemans en a Shoah. Un Tercio d'os asasins d'os Einsatzgruppen yeran
austriacos, como 4 d'os 6 comandants d'os prencipals campos d'esterminio u quasi
o 40% d'os guardias d'ixes campos. D'entre os 5.090 criminals de guerra
documentatos en Yugoslavia en 1945, 2.499 yeran austriacos.

A historiografía alemana fa la destinción, dende Martin Broszat, d'a resistencia
organizata a o nazismo (Widerstand) y d'as formas de disidencia civils
(Resistenz), sin ambición de oposición politica, sino nomás almostrando unas
bellas reticencias sobre a ideyolochía oficial d'o rechimen nazi.

Asinas, por eixemplo, os grupos de chovens (os Edelweiss) que se reuniban
mientres a guerra ta ascuitar musica de middle jazz u de swing prohibita por o
rechimen, con uns vestitos y cortes de pelo que yeran un desafío a la orden
moral oficial; u as muitas ciudadanas alemanas que transgrediban as prohibicions
oficials de tener relacions amorosas con treballadors foranos, d'orichen
occidental u d'orichen eslavo. Centenars d'alemans fuoron executatos por
ascuitar as emisions radiofonicas d'a BBC, u por suyas parolas de desprecio u
scepticas sobre o rechimen mientres a guerra. Beluns miroron d'aduyar
discretament a os chodigos, u tenioron chestos u parabras de simpatía ta ells.
Atros no facioron nunca o saluto nazi. En a Bavera de profunda tradición
catolica, un movimiento d'opinión fació imposible ta o rechimen nazi, neopagán,
de retirar o crucifixo d'as escuelas.

Mosen Clement von Galen, bispe de Münster, metió en piet una protesta contra a
eutanasia d'os malaudos mentals, en protestando dende a suya seu bispal, y
obtenió asinas a teorica detención d'a clamata aktion T4, en agosto de 1941. En
os anyos 1930, as ilesias alemanas resistioron a sobén a las incherencias d'o
rechimen y a las trapazas d'os suyos achents, pero a suya hierarquía no
protestaba que por aspectos materials y confesionals, y s'autoimposaba de no
fer-ne nunca, de «politica». As ilesias alemanas, como tals, no condenoron ni as
guerras d'agresión, ni a politica racial d'o nazismo, ni os crimens contra a
Humanidat en os países ocupatos por o Tercer Reich, encara que en Alemanya se
conoixeban istos feitos.

Hitler no abolió nunca formalment a constitución d'a Republica de Weimar ni
tampoco li cuacaban as construccions churidicas muit elaboratas. Sindembargo,
suprimió de raso qualsiquier guarencia churidica d'os ciutadans alemans frent a
la represión policial u debant a las persecucions racials u ideyolochicas, unos
d'os prencipios d'o totalitarismo d'o suyo rechimen.

Dende 1933, toz os partitos politicos, sendicatos, movimientos de chuventud u
asociacions no nazis fueron bien disueltas bien absorbitas y os opositors fueron
ninviatos a campos y concentración, as ilesias alemanas conoixioron as suyas
trapacerías, se suprimió as autonomías rechionals en o primer estato
centralizato en a historia d'Alemanya, a población d'o país quedó chusmesa a la
vichilancia severa d'a Gestapo, aduyata por muitos delators. A Chusticia quedó
tamién chusmesa a o rechimen nazi, con o siniestrament celebre Tribunal d'o
Pueblo (Volksgerichtshof) de Roland Freisler, que dictó milers de condenas a
muerte en parodias de chuicios que no teneban cura de respetar ni as más
sumarias apariencias de chusticia. Más de 30.000 condenatos a muerte fuoron
guillotinatos u afogatos mientres o Tercer Reich, a sobén nomás que por bellas
parabras d'hostilidat u descontento. No yera tampoco infreqüent que a Gestapo
detenese liberatos d'a garchola dimpués de cumplir a suya pena ta deportar-los
sin chudicio, nomás que por a suya propia autoridat.

Asinas, a historiografía alemana caracteriza a o Tercer Reich como un «estato de
no-dreito» (Unrechtsstaat). En chunio de 1934, o celebre churista alemán Carl
Schmitt, uno d'os teoricos d'o «estato d'excepción», apobaba a mortalera d'os SA
en a Nueit d'os cutiellos largos y teorizaba publicament que a simple palabra
d'o Führer teneba fuerza de lei, y que yera dencima d'o Dreito.

A escuela historica alemana clamata d'os «intencionalistas» insiste en a
primacía d'Adolf Hitler en o funcionamiento d'o rechimen politico nazi. A forma
extrema de poder presonal y de culto a la presonalidat arredol d'o Führer no se
puet comprender sin o suyo «poder carismatico». Os intencionalistas prenen ista
important noción d'o sociologo Max Weber: Hitler se consideraba y yera
considerato sincerament por os alemans como investito d'una misión providencial.

Sin a ideyolochía (Weltanschauung, u visión d'o mundo) temiblement coherent que
animaba a Hitler y a os suyos fidels, o rechimen nazi no s'habría compromeso en
a vía d'a guerra y d'o exterminio masivo, ni en a vulneración d'os regles
churidicos y administrativps alazetals que fan parte d'o estato muderno. Asinas,
sin o suyo poder carismatico d'un tipo no conoixito dica ixas envueltas, Hitler
no habría puesto autorizar a eutanasia masiva d'os minusvalidos nomás que con
unas simples parolas en un papel encabezato por o simbolo d'a Cancellería d'o
Reich (a clamata operación T4, o 3 de setiembre de 1939), y encara menos meter
en piet a Shoah sin ni una sola orden escrita. Dengún d'o executants d'o
chenocidio contra os chodigos no demandó nunca de veyer una orden escrita: a
simple parola de Führerbefehl (orden d'o Führer) yera suficient ta afogar
qualsiquier pregunta.

Seguntes a escuela historiografica rival d'os «funcionalistas» (representata por
Martin Broszat), o III Reich no resolvió ni guaire ni mica a qüestión d'a
primacía d'o poder entre o partito unico y o poder d'o Estato, y por ixó bi
habió as rivalidatz de competencias entre as dobles hierarquías d'o NSDAP y d'o
Gubierno d'o Reich. Asinas, o Estato nazi apareix como un singular
encabalgamiento de poder concurrents con lechimitidatz comparables. Ye o
prencipio d'a «policracia» de que charra Martin Broszat.

A mas Hitler intervien rarament en as barallas entre os grupos rivals, en
prenendo pocas decisions. Estando poco partidario d'a burocracia, y treballando
de manera muit irregular (menos t'a conducción d'as operacion melitars en a
guerra), o Führer, «dictador debil» o «perezoso» seguntes Martin Broszat,
deixaba a cadagún libre ta reclamar a suya vía ta fer os deseyos de Hitler, y
nomás esperaba que as cosas se fesen seguntes a suya voluntad.

Dende alavez, como amostró en a suya biografía de Hitler o historiador Ian
Kershaw, os treballos d'o qual son una sintesi d'as escuelas d'os
intencionalistas y d'os funcionalistas, cada individuo, cada clan, cada
burocracia y cada grupo feba o maximo de treballo posible, ta mirar d'estar o
primero en fer os prochectos nazis fixatos en grans linias por Adolf Hitler. Ye
o caso ena persecución antisemita, que prenió velocidat pasando gradualment
d'una simple persecución a la mortalera y luego a o chenocidio industrial.
Asinas, o Tercer Reich obedeixeba estructuralment a la lei d'a «radicalización
cumulativa», en un sistema politico que yera imposible d'estabilizar.

Iste «poder carismatico» puet estar tamién a explicación de que muitos alemans,
de manera espontania, fuesen més luent d'as mesmas voluntatz d'o Führer,
estando-ne una garrada por debant. Asinas, en 1933, as mesmas organizacions
d'estudiants yeran as organizaderas d'as cremas de libros proscritos por o
rechimen nazi, a o mesmo tiempo que os sendicatos y os partitos politicos
proclamaban a suya fidelidat a o rechimen, disolvendo-sen amás dimpués d'haber
feito a expulsión d'os suyos melitants d'orichen chodigo, amás d'expulsar a os
opositors a o nazismo. Asinas, decir que Alemanya s'entregaba a o Führer, en qui
o país reconoixeba os suyos suenyos y as suyas ambicions, ye más correcto que
decir que Hitler s'apoderó d'Alemanya. Seguntes Kershaw, o Führer yera l'hombre
que feba posible os deseyos ocultos d'antis más en a «base» d'o país: sin
necesidat de dar ordens precisas, a suya simple presencia en o poder deixaba
libres, por eixemplo, a os muitos antisemitas d'Alemanya ta organizar boicotz y
pogroms, u a os medicos d'extrema dreita a fer experimentos pseudo-medicos u
operacions d'eutanasia, ideyas que yeran presents antis de 1933.

Isto puet explicar tamién, siempre seguntes Ian Kershaw y a mayor parte d'os
funcionalistas, a tendencia que teneba o rechimen nazi a l'«autodestrucción»
(Selbstzerstörung). O III Reich, en una tornada a l'«anarquía feudal», se
descomposaba en una multitut caotica de feudos rivals. Asinas, por eixemplo, en
1943, quan a propia existencia d'o Reich yera en periglo dimpués d'a important
redota d'a Wehrmacht en a batalla de Stalingrado, os organismos dirichents d'o
III Reich se baralloron durante meses ta decidir si caleba prohibir as carreras
de caballos en o país. O rechimen nazi sustituyó as institucions racionals d'o
Estato muderno con un vinclo individual, de presona a presona, con o Führer.
Antiparte, garra dirichent nazi no teneba pas o carisma de Hitler. O culto a la
presonalidat de Hitler existiba dende os orichens d'o nazismo y yera
consustancial a o movimiento nazi y a o propio Tercer Reich. Cadagún teneba a
suya lechitimidat en o sistema politico nazi nomás que d'o suyo ran de
proximidat a o Führer, o solo naixedero d'a lechitimidat politica en l'Alemanya
nazi. Asinas, en no haber-ie dengún succesor de Hitler («Modestament, soi
ireemplazable»), a dictadura de Hitler no teneba garra porvenir y no podeba pas
sobrevivir-le. Asinas, a muerte d'o III Reich y la d'o suyo dictador estioron
quasi coincidents en o tiempo, con una esferencia d'unas pocas horas.

Quan Hitler plegó a o poder, remató de raso a Edat d'Oro cultural que heba
representato ta Alemanya a Republica de Weimar. Se facioron muitas cremas
publicas de libros, a sobén d'autors chodigos, comunistas u de cuchas. Asinas,
totz os libros Marx, d'Einstein y d'atros autors famosos fuoron crematos en as
plazas publicas d'o país. A Cultura fue dirichita por o poder: Hitler organizó
un control total d'a prensa escrita por o partito nazi, esleyeba as peliculas
que se pasaban en os cines... A propaganda politica prene posicions en istos
medios de comunicación, de forma que l'obchectivo pasa a estar no a información
sino a promoción d'o partito y d'as ideyas d'o nazismo. A organización d'os
Chuegos Olimpicos de 1936 tamién fue intrumentalizata ta consolidar a imachen
d'o rechimen nazi en a scena politica internacional.

Muitos artistas, escritors u scientificos fuoron obligatos a fuyir d'Alemanya
por os suyos orichens chodigos y/u as suyas ideyas politicas pacifistas, de
cuchas u antinazis, pero tamién os artistas de vanguardia fuoron obligatos a
l'exilio.

Asinas, os escritors Thomas Mann y o suyo chirmán Heinrich Mann, Bertold Brecht,
Alfred Döblin, Erich Maria Remarque, Kurt Tucholsky, Lion Feuchtwanger, Walter
Benjamin, Arthur Koestler... O mesmo pasó en o caso d'os directors teatrals de
moda en Berlín Max Reinhardt y Erwin Piscator. Tamién fuoron proscritos os
filosofos Edmund Husserl, Hannah Arendt u Wilhelm Reich, a teologa Edith Stein
(chodiga convertita a o cristianismo y relichiosa carmelita, asasinata en 1942
en Auschwitz), o pintor vanguardista Paul Klee, l'arquitecto Walter Gropius, o
fisico y matematico Albert Einstein. En 1938, l'anexión d'Austria obligó a o
fundador d'o psicoanalís, Sigmund Freud, a partir ta Londres (tota a suya
familia fue exterminata). O escritor vienés Stefan Zweig, qui ya heba fuyito
d'os nazis austriacos dende 1934, se suicidó en 1942.

Bells artistas alemans, encara que presionatos por Joseph Goebbels, esleyioron
de marchar d'Alemanya ta fer un acto de resistencia a o nazismo, como o director
cinematografico Fritz Lang u l'actriz Marlene Dietrich. Antiparte, a os artistas
u escritors que quedoron en Alemanya se lis prohibió pintar y escrebir, y
quedoron cosiratos por a Policía politica d'o rechimen. Os chodigos fuoron
excluitos d'a prensa, d'o cine y d'o mundo d'o espectaclo. No se podeba tocar u
interpretar obras d'autors chodigos, y o propio Goebbels intervenió contra
ultra-fanaticos d'o suyo partito que miraban de prohibir tamién a Wolfgang
Amadeus Mozart en haber feito parti parte d'a Masonería.

Un espectacular auto de fe con libros prohibitos, o 10 de mayo de 1933, remeró a
muitos una antiga frase de Heinrich Heine, de 1817: «dort wo man Bücher
verbrennt, verbrennt man am Ende auch Menschen» (á on bi creman libros, antis u
dimpués bi creman presonas). En 1937, una «exposición d'arte dechenerato» muit
vesitata trescruzó Alemanya, con l'obchectivo de fer-se a mofla d'as obras d'os
más famosos artistas de vanguardia, que Hitler deciba yeran «bolchevismo
cultural» u «garabatos chodigos y cosmopolitas». Muitas d'istas obras fueron
destruitas dimpués por os nazis.

Sindembargo, un numero important d'intelectuals s'unioron a o nazismo, con mayor
u menor intensidat y duración. O filosofo Martin Heidegger fació una carta
publica d'aponderación d'o Nationalsozialistische Deutsche Arbeiterpartei y
aceptó bells meses o cargo de rector d'a Universidat de Friburgo. O teorico d'o
Dreito Carl Schmitt esdevenió o churista oficial d'o rechimen nazi. Muitos
musicos y compositors tenioron relacions muit cordials con o rechimen o con os
suyos prencipals dirichents, aceptando u solicitando comandas oficials: asinas,
os compositors Carl Orff y Richard Strauss, a cantaire Elisabeth Schwarzkopf, u
os directors d'orquesta Wilhelm Furtwängler y Herbert von Karajan.



https://an.wikipedia.org/wiki/Musico

Un musico (u localment mosico) u musicaire (localment, mosicaire) ye una presona
que sape componer u executa piezas musicals. En o caso de que componga piezas
charramos d'un compositor, mientres que qui executa puet estar un cantaire,
instrumentalista u tanyedor (como vriolinista y gaiters, per eixemplo),
directors d'orquesta, etc. Tamién ye un musico qui fa adrezos musicals. En a
musica popular asobén son muito presents os cantautors, que componen y
interpretan cantas.

A parola "musico" ye un derivau de "musica", un helenismo amprau por o idioma
latín, que tien relación con as parolas musa y museu. Plega a las luengas
romances como un cultismo, d'astí que conserve o fonema /k/ en -ico sin
sonorizar en -igo. Manimenos en aragonés no conserva a pronunciación esdrúixula
latina. A forma musicaire ye una derivación de "musica" con o sufixo -aire
indicador d'oficio.

En aragonés medieval s'escribe quasi siempre musico, asinas lo veyemos en as
traduccions heredianas:

Tamién veyemos escrito musico a fins d'o sieglo XV en Zaragoza, en os zaguers
textos en aragonés:



https://an.wikipedia.org/wiki/Idioma_occit%C3%A1n

L'occitán u luenga d'oc (occitan, lenga d'òc) ye una luenga romance que se fabla
en Occitania, un país que comprén o tercio sud de Francia, as Vals Occitanas
(Alpes d'Italia), a Val d'Arán (en o norueste de Catalunya, Espanya) y o
Prencipato de Múnegu. Hue o numero de fablants ye estimato entre 500 000
(usuals) y 2 milions (ocasionals), anque tien carácter cooficial en a Val d'Arán
(y teoricament en tota Catalunya) chunto con o espanyol y o catalán.

O nombre occitán, atestato en os anyos 1270 u 1290, tien a mesma orichen que a
formula luenga d'oc usata por o escritor italián Dante Alighieri en os anyos
1290, que comparaba as palabras que significaban "sí" en tres luengas: luenga
d'oc l'occitán, luenga de sí o italián y luenga d'oïl o francés (oïl yera una
forma antiga de oui). A palabra occitana òc procede d'o latín hoc (toscán sí se
derivó d'o latín sic y o francés oïl/oui se derivó d'o latín hoc ille). As
palabras occitán y Occitania proceden d'a fusión de òc con a terminación
d'(Aqu)itania, antiga rechión romana que ya correspondeba con una gran parti
d'Occitania.

Os dialectos occitans son seis, seguntes a clasificación hue prou cheneralment
acceptata d'o lingüista Pèire Bèc:

As diferencias entre istos dialectos no son grans, a mayoría d'os fablants d'un
pueden entender os atros. Especialment, o vocabulario usual y a sintaxi son prou
similars en totz os dialectos; as diferencias son sobretot foneticas. Lo mesmo
ye cierto d'o catalán, pos bells lingüistas consideran a l'occitán y o catalán
como dos variants d'o mesmo idioma (més exactament d'un mesmo diasistema, de
manera comparable a la gran proximidat d'as luengas chermanicas d'Escandinavia).

Un d'os textos en occitán más notables d'a literatura occidental se troba en o
canto XXVI d'o Porgatorio de A Divina Comedia de Dante Alighieri, an o trobador
Arnaut Daniel responde a lo recentador:

Dos altras normas, hue muit localizatas y minoritarias, son a bonaudiana en
auvernés y a de l'Escòla dau Pò en vivaroalpín local d'as Vals Occitanas (estato
italián).

O emplego actual d'o termin occitán y o prencipio d'a unitat d'ista luenga son
acceptados por quasi totz os lingüistas especializatos en a lingüistica romance.
Bells autors minoritarios y foranos a la lingüistica romance consideran que
l'occitán no existiría y veyen os dialectos occitans como luengas distintas, en
una postura de secesionismo lingüistico apareixita en os anyos 1970 (que ha
grans similitutz ideyolochicas con o secesionismo lingüistico valencián,
contrario a l'unidat d'a luenga catalana).

Important ha estato tamién a presencia de l'occitán en Aragón, traíto por os
repobladors venitos de l'atro canto d'os Pireneus. De l'occitán que se charraba
en lugars d'o camín de Sant Chaime en Navarra y Aragón en dicen os especialistas
occitán cispirenenco. Os Establimentz de Chaca estioron as ordenanzas u fueros
d'a ciudat escritas en o sieglo XIII en romance gascón occitán, aquí bi ha un
chicot texto d'os Establimentz:

Debito a dita presencia de l'occitán en l'Alto Aragón, l'aragonés tien muitos
occitanismos, más que más gasconismos, ya que en as comarcas de l'Occitania
mugants con Aragón se i charra o dialecto gascón.



https://an.wikipedia.org/wiki/Eslovaquia

Eslovaquia (en eslovaco: Slovensko), ye una republica centroeuropea que fa parte
d'a Unión Europea (UE). No tien costa y muga a lo norueste con Chequia, a lo
norte con Polonia, a l'este con Ucraína, a lo sud con Hongría y a lo sudueste
con Austria. O país naixió o 1 de chinero de 1993 con a disolución de
Checoslovaquia.

Os hongaros emigroron ta Panonia e rematoron con a existencia d'o Estato eslavo
de Moravia la Gran. E dende ixe inte os hongaros irán conquerindo os cabos d'a
Cuenca Danubiana (actuals Eslovaquia, Transilvania, Eslavonia, ecetra..) dica
plegar a las montanyas d'os Carpatos que la cierran. A fins d'o sieglo XI o
territorio d'os eslovacos ye sozmeso de tot. A población eslava autoctona
quedará dominata por una nobleza hongara (encara que tamién i heba uns pocos
nobles eslavos). O territorio de l'actual Eslovaquia recibirá o nombre d'"Alta
Hongría".

Enta l'anyo 1300 vendrán alemans (ditos saxons) pa espleitar as minas y amanixen
ciudatz como Schemmnitz y Kremnitz.

O rei Matías Corvín habió d'intervenir en l'Alta Hongría pa luitar contra os
husitas d'o territorio eslovaco y venció en l'anyo 1467 en a batalla de
Kostolány. O primer testimonio escrito en luenga eslovaca ye de 1473. En ixa
epoca os alemans miners se convierten a lo luteranismo y bells eslovacos y
hongaros conoixen movimientos protestants producindo-se conversions.

Dimpués d'a derrota en Mohacs L'Alta Hongría pasa a depender d'os Habsburgo
dentro d'a “Hongría Reyal”. Una administración hongara s'establió en Pozsony y
lo primato d'Hongría se refuchió en Trnava, on en 1635 os chesuitas creyan una
universidat. Bi ha una contrarreforma menos represiva que en Bohemia.

Os eslovacos contribuirán a la repoblación d'as zonas devastatas por a guerra
como a Plana Hongara y a Voibodina. En l'Alta Hongría os eslovacos son en a suya
mayoría siervos d'a nobleza hongara y fan revolucions dica en 1831. A economía
ye controlata por os alemans y chodigos axkenazís.

Dende 1875 os eslovacos son sozmesos a una maguiarización forzata, (como atros
pueblos de Trasleitania). O sufrachio fa menor a presencia eslovaca, (3
diputatos en a dieta hongara de 1914). En 25 anyatas a manca d'oportunidatz fa
que meyo millón d'eslovacos emigren ta Estatos Unitos. Bi ha dos partitos
politicos principals: un partito populista catolico y o partito Hlas, partidario
d'a unión con os checos.

Os eslovacos participoron en a primera Guerra Mundial chunto con os alemans y
hongaros d'o Imperio Austro-hongaro. Manimenos un eslovaco y dos checos
emigratos a lo estranchero creyan en 1916 en París un consello nacional
checoslovaco con aduya francesa.

Os diputatos checos proposaban en mayo de 1917 a creyación d'un estato
confederal con Bohemia y Eslovaquia como uno d'os components, a lo que
s'oposaban on hongaros.

O Consello nacional reclutó voluntarios y exprisioneros pa creyar un grupo
guerrillero checo y eslovaco que luitaba chunto a los aliatos en o frent francés
y italián. En chunio de 1918 o gubierno francés reconoixeba a representatividat
d'o Consello Nacional Checoslovaco.

O 14 d'octubre de 1918 Masaryk anuncia en Washinton a formación d'un gubierno
provisional checoslovaco reconoixito por os aliatos. O 28 d'octubre se proclama
a republica en Praga, o 30 d'octubre s'aplega un consello nacional eslovaco y o
31 d'octubre se forma o gubierno provisional d'a Checolovaquia unita.

A creyación d'una muga entre Checoslovaquia y Hongría se fa con criterios
etnicos, economicos y estratechicos, por no haber-ie una rechión historica
eslovaca deseparata d'Hongría. En o tractato de Trianón o 4 de chunio de 1920 se
creya una muga que plega por o sud dica o Danubio, quedando comarcas de mayoría
hongara dentro de Checoslovaquia. Amés por este tractato o a zona de mayoría
rutena d'os Carpatos (Rutenia Subcarpatica) tamién queda dentro d'Eslovaquia que
os aligatos ta heban dixato en 1919 a Eslovaquia con a condición que os rutens
tenesen un estatuto d'autonomía.

Checoslovaquia tien un rechimen de democracia parlamentaria. Masaryk ye
president dende noviembre de 1918 dica 1935.

Os eslovacos encomienzan a desconfiar d'os checos porque dende 1919 tienden a
dominar en l'administración. O partito populista de Hlinka ye cada vegata més
important, prene posicions autonomistas y ye influenciato por o faixismo.

O 6 d'octubre de 1938 Mosen Josef Tiso, d'o partito populista proclama
l'autonomía d'Eslovaquia y Rutenia. O 2 d'octubre o primer arbitrache de Viena
atorga a Hongría o sud d'Eslovaquia y Rutenia. O rechimen d'Eslovaquia se torna
faixista-clerical baixo a presión de Hitler y o 14 de marzo de 1939 a dieta de
Bratislava proclama a independencia baixo a protección d'o tercer Reich.

Mosen Josef Tiso aplicó en Eslovaquia as mesuras antichodigas que dictaba o
tercer Reich. Eslovaquia participó en a guerra contra a URSS. En agosto de 1944
i heba una resistencia de partisans eslovacos en a redolata de Banska, y fan
esclatar una insurrección por bells meses. O Exercito Royo Sovietico entró en
Kosice a fins de marzo de 1945 y en Bratislava en abril.

Un gubierno checoslovaco creyato en o exilio s'estableix en Kosice en
marzo-abril de 1945. Este gubierno fa liga con a URSS y tien prevista una
reforma agraria y unas nacionalizacions. A Checoslovaquia en paz torna a las
mugas de 1937, pero por un alcuerde d'o 29 de chunio de 1945 Checoslovaquia ha
de ceder a la URSS a Rutenia Subcarpatica. A conferencia d'os aliatos de Postdam
d'agosto de 1945 autoriza a Checoslovaquia a forachitar a los alemans, (en
Eslovaquia no i heba que a decima part d'alemans que en Bohemia y Moravia).

En mayo de 1946 bi ha esleccions libres y ganan os comunistas con o 38 % d'os
votos, prenendo de tot o poder en 1948. Os eslovacos chunto con os checos y a
l'egual que muitos pueblos d'Europa Centro-Oriental pasarán por un periodo
estalinista. En a decada de 1960 i habrá unas prebatinas de reformas que serán
esclafatas por a intervención sovietica. L'1 de chinero de 1969 Checoslovaquia
esdebinió una republica federal formata por a Republica Socialista Checa y a
Republica Socialista Eslovaca. En 1989 o partito comunista pierde o control de
Checoslovaquia.

En chunio de 1992 bi ha unas esleccions en as que os nacionalistas eslovacos
obtienen a mayoría d'os votos en Eslovaquia y votan una declaración de
sobiranía. O cabo d'o gubierno eslovaco Vladimir Meciar y o cabo de gubierno
Václac Klaus negocian a scisión y a deseparación ye confirmata en l'Asambleya
federal en noviembre, de traza que o 1 de chinero de 1993 a Republica Checa y a
Republica Eslovaca son estatos independients.

A Superliga Eslovaca, ye a mas alta d'as categorías de fútbol d'Eslovaquia y por
debaixo ye a Primera Liga, organizatas por a Federación de Fútbol d'Eslovaquia.



https://an.wikipedia.org/wiki/Edat_Meya

A Edat Meya ye o periodo historico intermeyo entre a Edat Antiga y a Edat
Moderna. Se gosa considerar que a Edat Meya dura dende a cayita d'o Imperio
Román l'anyo 476 dica o sieglo XV. As dos calendatas de referencia ta situar a
fin d'ista edat son o descubrimiento d'America l'anyo 1492 u a cayita d'o
Imperio Román d'Orient, en 1453. O nombre fue dato por os hombres d'o
Renaiximiento como termin despectivo, porque yera a epoca fosca entre os dos
intes de mayor esplendor cultural. Sindembargo, a historiografía mas actual diz
que no habió un cambeyo brusco dende a Edat Antiga sino un cambeyo gradual; se
charra asinas de l'Antigüidat tardana ta referir-se a os sieglos III-VIII.

O sistema economico y politico d'allora yera o feudalismo y a estructura d'a
población piramidal, con os nobles y os clerigos mandando sobre os vasallos.
Destaca o teocentrismo dominant, os centros relichiosos yeran tamién focos de
cultura y riqueza. A luenga de cultura y d'entrecambeo yera o latín.

Europa yera divita en reinos de mugas cambeants y chicotz ducatos, condatos y
atras divisions baixo o poder de nobles que gobernaban de traza absolutista
sobre o suyo territorio y os suyos habitants.

En arte, destacan dos movimientos: o romanico (mientres l'Alta Edat Meya) y o
gotico (mientres a Baixa Edat Meya). En a economía, basata en o entrecambeo y o
treballo agricola, ye important esmentar os gremios, as primeras asociacions
profesionals.



https://an.wikipedia.org/wiki/Atletismo

L'atletismo ye un esporte que consiste en a realización de diferents prebas
d'obchectivos y actividatz diferents. Se pueden clasificar en 3 apartatos:
cursas, concursos (saltos y lanzamientos) y prebas combinatas (heptatlón y
decatlón) reglamentatas por l'Asociación Internacional de Federacions
d'Atletismo, (IAAF por as suyas sieglas en anglés).

Atletismo proviene d'a parola griega "athlos" (αθλος) que significa luita,
competencia, combate u similars y os suyos practicans son ditos atletas.

Os Chuegos Olimpicos son a preba internacional más conoixita. Se celebran cada
quatre anyos dende 1896 y l'atletismo ye a disciplina mas important en ells.
Dende 1982, a IAAF ye l'organismo encargato d'a reglamentación, y creyó normas
ta finalizar con o período amateur d'a disciplina. O primer Campionato d'o Mundo
d'Atletismo s'organizó en 1983 y actualment se fan cada dos anyadas dende 1991.

L'organismo que regula as competicions d'atletismo ye l'Asociación Internacional
de Federacions d'Atletismo (IAAF) y actualment as prebas oficials determinatas
por iste organismo están as siguients:



https://an.wikipedia.org/wiki/Anyo

Un anyo (d'o latín anneus) ye un periodo temporal de 365 días de durada y
representa alto u baixo lo tiempo que tarda a Tierra en fer una vuelta arredol
d'o Sol. Con as horas que sobran s'estableix cada quatre anyos que o mes de
febrero tienga un día de más, y alavez se diz que l'anyo ye un anyo bisiesto.
Por extensión, tamién se fa servir a parola "anyo" ta referir-se a o periodo
orbital de qualsiquier atro planeta, y mesmo s'aplica tamién a d'atros ciclos
orbitals d'atros cuerpos celestes.

Un anyo se divide en dotze meses, encara que tamién se puet considerar que se
divide en quatre estacions. Os meses por un regular son formatos por 30 u 31
días (menos o mes de febrero, que nomás que en tiene 28 u 29 os anyos bisiestos)
y as estacions son formatas alto u baixo por quatre meses, encara que bellos
meses tienen os primers días en una estación y os zagueros en a siguient. Os
meses de l'anyo son chinero, febrero, marzo, abril, mayo, chunio, chulio,
agosto, setiembre, octubre, noviembre y aviento; as quatre estacions son
primavera, verano, agüerro y hibierno.



https://an.wikipedia.org/wiki/Animalia

Os animals u metazous (scientificament, o reino Animalia) son organismos vivos
quimio-organo-heterotrofos pluricelulars, lo menos en a suya forma adulta, con
respiración aerobia -son toyz dependients de l'oxichén- y reproducción sexual
-con formación de gametos haploides y zigotos diploides (ciclo vital
haplo-diploide)-, que son diferenciables d'altros sers vicos heterotrofos per a
suya sensibilidat y capacidat de movimiento voluntario.

Anque que no ye de plen una caracteristica que agrupe a totz os animals, s'ha de
tener en cuenta que muitos d'os organismos adintro d'este grupo son os que han
desembolicato mes y millor a capacidat suya ta lo movimiento. Bi ha animals
estaticos como os poriferos (esponchas) que tienen nomás movimiento ciliar
adintro d'os suyos conductos centrals meyante celulas que desplazan l'augua, sin
que l'animal entiero pueda fer garra movimiento propiament dito.

Con bien pocas excepcions, as mes envistables d'entre os propios Porifera, os
animals tienen cuerpos bien diferenciatos con teixitos deseparatos. Ixes
encluyen, asinas, os musclos que se contrayen ta controlar o movimiento, y un
sistema niervoso que ninvía y procesa sinyals. También gosan tener una cambra
dichestiva interna, con una u dos ubriduras enta l'exterior. Ye la presencia
d'estas tres caracteristicas lo que fa que os animals que las tienen sigan
quaternatos como «metazous» u «eumetazous», estando ixe segundo termin lo més
endicato mientres que lo primer no sería si que una expresión a sobén confusa ta
designar a totz os animals de manera cheneral.

Totz os animals tienen celulas eucariotas embolicatas d'una matriz extracelular
caracteristica composada de colacheno y glicoproteínas elasticas. Ixa matriz
puet manifestar-se en diversas formas, como per eixemplo quan ye calcificata en
os uesos u closcas d'os moluscos.

Mientres o suyo desembolique embrionario, forman de regular una carcasa
relativament flexible adintro d'a qual as celulas pueden mover-se de forma
relativament libre y reorganizar-se, fendo posibles altras estructuras
posteriors mes complexas. Tot ixo contrasta con altros organismos multicelulars
como plantas y fongos, a on que as celulas obtienen o suyo puesto dende os
prencipios meyante la formación de paretz celulars que experimentan una
creiximiento progresivo.



https://an.wikipedia.org/wiki/Albert_Einstein

Albert Einstein (14 de marzo de 1879 -18 d'abril de 1955) Naixiu d'Alemanya,
pero nacionalizau nordamericano. Estió un fisico teorico, y ye considerau como
uno dos mas grans scientificos d'o pasau sieglo XX. Ye conoixiu por haber
proposau a Teoría d'a Relatividat, y por as suyas contribucions relevants a o
desembolique d'a mecanica quantica, a mecanica estatistica y a cosmolochía.
Obtenió en 1921 o Premio Nobel de Fisica por a suya explicación de l'efecto
fotoelectrico y por os suyos "servicios a la Fisica Teorica".

Dimpués de formular a suya teoría cheneral d'a relatividat, Einstein esdevino
conoixiu mundialment, o que ye estranio ta un scientifico. En os suyos zaguers
anyos, a suya fama mesmo estió mas gran que no a d'atros scientificos d'a
historia, y en a cultura popular, Einstein ye un sinonimo de belún con muita
intelichencia, un chenio. A suya cara tamién ye reconoixida arredol d'o mundo.
En 1999 Einstein fue nombrau o "Personache d'o Sieglo" por a revista Time.

En a suya honor se dio nombre a una unidat emplegada en fotoquimica, o einstein,
y un elemento quimico, o einsteinio.

Einstein naixió en 1879 en Ulm, Württemberg, Alemanya, bells 100 km a l'este de
Stuttgart. Os suyos pais estioron Hermann Einstein, un vendedor de leitos que
levó dimpués un taller electroquimico, y a suya muller, Pauline Einstein (de
naiximiento, Koch). Encara que perteneixeba a una familia chodiga no practicant,
Albert fue ta una escuela catolica elemental, y por insistencia d'a suya mai,
recullió licions de vigulín en a suya choventut. Quan teneba 5 anyos, o suyo tío
li amostró una bruixola de pocha, y ell paró cuenta que "bella cosa" en o
"vueito" actuaba sobre l'agulla. Construyó modelos y trastes mecanicos por
diversión, pero estió considerau un escolano pando de nino, probablement
dislexico u simplament por timidez. Prencipió a aprender matematicas con bellas
dotze anyadas. Diz que suspendió matematicas en as anyadas posteriors, pero ixa
remor no ye verdadera; se debe a un cambio en a traza d'asignar as notas, que
levó ta ista confusión bellas anyadas dimpués. Dos tíos d'ell favoreixioron os
suyos intreses intelectuals en a suya nineza y adolescencia, socherindo-le y
conseguindo-le libros sobre sciencia y matematicas.

Dimpués d'a fallita d'o negocio electroquimico de su pai, en 1894 os Einstein
emigroron dende Munich ta Pavía, Italia (amán de Milán). Albert remanió en
Munich ta rematar a escuela. Completó o trimestre y viachó ta Pavia ta estar con
a suya familia. En 1895, Einstein fizo o desamen d'ingreso t'a Eidgenössische
Technische Hochschule (Universidat Politecnica Federal Suiza, en Zurich), pero
suspendió a parte d'artes liberals. Fue nimviau por a suya familia enta Aarau,
Suiza ta rematar a escuela segundaria. En 1896, Einstein recullió o suyo diploma
d'educación segundaria.

Contino se matriculó en a Eidgenössische Technische Hochschule. En ixa mesma
anyada, Einstein renunció a la suya ciudadanía alemana, convertindo-se en un
"sin-d'estau". En 1898, Albert conoixió a Mileva Maric, una companyera de clase
Serbia (que tamién yera amiga de Nikola Tesla), y s'inamoró d'ella. En 1900, li
concedioron a Einstein un diploma d'amostranza en a Eidgenössische Technische
Hochschule. Fue acceptau como ciudadano Suizo en 1901. En iste tiempo Einstein
discutió os suyos intreses scientificos con una colla d'amigos, an que tamién i
yera Mileva. Os dos tenioron una filla borde, Liserl, naixida en chinero de
1902.

Dimpués d'a suya graduación, Einstein no podió trobar un puesto de profesor,
entre atras cosas, por que o suyo descaro como alumno heba enritau a muitos d'os
suyos profesors. O pai d'un companyero de clase li aduyó a trobar treballo como
examinador tecnico aduyant en a Usina Suiza de Patents en 1902. Astí, Einstein
chudgaba a valura d'as solicitutz de patents d'os inventors ta os trastes que
amenistaban conoiximientos de fisica ta entender-los. Tamién aprendió a
diferenciar a esencia d'as aplicacions mesmo a partir de malas descripcions, y o
director li amostró a "exprisar-se correctament". De cabo quan, Einstein
rectificaba as errors de disenyo, entre que avaloraba a utilidat d'os inventos.

Einstein se casó con Mileva, que yera matematica, o 6 de chinero de 1903. Iste
matrimonio estió una "sociedat" tanto presonal como intelectual. Einstein se
referiba con carinyo a Mileva como "una creatura que que ye o mío igual y que ye
tan fuerte y independient como yo". Abram Joffe, en a suya biografía d'Einstein,
diz que Mileva aduyó a-saber-lo a Einstein. Isto contradiz de raso a Ronald W.
Clark qui, en a suya biografía, diz que Einstein pendeba en a distancia que
entre él y Mileva existiba ta trobar a soledat necesaria ta fer o suyo treballo.

O 14 de mayo de 1904, naixió o suyo fillo, Hans Albert Einstein. En 1904, o suyo
puesto en a Usina Suiza de Patens pasó a estar perenne. Obtenió o suyo doctorau
dimpués de presentar a suya tesi "On a new determination of molecular
dimensions" (Sobre una nueva determinación d'as dimensions moleculars) en 1905.

Ixa mesma anyada, sin tener guaire contacto con atros scientificos ta discutir
as suyas teorías, Einstein escribió quatro articlos que estableixen os alazetz
d'a fisica moderna. Amás gran parte d'os fisicos son d'alcuerdo en que tres
d'ixos articlos (os que describen o movimiento Browniano, l'efecto
fotoelectrico, y a relatividat especial) mereixeban premios Nobel. Nomás en
obtenió uno por l'efecto fotoelectrico. Isto ye una ironía, ya que Einstein ye
muitismo mas conoixiu por a relatividat. O que fa importants ixos articlos ye
que en cada uno d'ellos, Einstein pilló una ideya d'a fisica teorica, la levó
dica a suyas conseqüencias lochicas, y consiguió explicar resultaus
experimentals que heban produciu mal de cabeza a os scientificos por muitas
decadas.

Einstein presentó ixos articlos a os "Annalen der Physik", y os quatro son
conoixius como os "Articlos de l'Annus Mirabilis" (d'o Latín: Anyada
extraordinaria). A Unión Internacional d'a Fisica Pura y Aplicada (International
Union of Pure and Applied Physics) ( IUPAP ) celebrará o 100eno cabodanyo d'a
publicación d'istos articlos 1905 como l'Anyada mundial d'a Fisica 2005'.

En o primer articlo de 1905, tetulau "On the Motion—Required by the Molecular
Kinetic Theory of Heat—of Small Particles Suspended in a Stationary Liquid"
(Sobre o movimiento —Requiesto por a Teoría Cinetica Molecular d'a Calor— de
particlas chiquetas suspendidas en un liquido estacionario), publicó o suyo
estudio d'o movimiento browniano. Emplegando a teoría cinetica de fluidos
establió que o fenomeno —que no teneba encara una explicación satisfactoria,
manimenos haber ... a tamas d'haber estau observau por bellas decadas—
proporcionó una evidencia empirica d'a existencia real d'os atomos. Tamién dio
credibilidat a la mecanica estatistica, que yera alavez obchecto de
controversia.

Antis d'iste articlo, os atomos no yeran soque un concepto útil, pero bi heba un
debate entre os fisicos y quimicos sobre a suya existencia real. Iste treballo
proporcionó un metodo ta contar atomos nomás uellando por un microscopio
ordinario. Wilhelm Ostwald, uno d'os mainates d'a escuela "anti-atomo", dició
posteriorment que se yera tornau en un creyent en os atomos a radiz d'a
explicación d'Einstein d'o movimiento browniano.

O segundo treballo, tetulau "On a Heuristic Viewpoint Concerning the Production
and Transformation of Light", (Un punto de vista heuristico sobre a producción y
transformación d'a luz) proposó a ideya d'os quantos de luz (agora conoixius
como fotons) y mostró cómo podeban estar emplegaus ta explicar fenomenos como
l'efecto fotoelectrico. A ideya d'os quantos de luz fue motivada por a
derivación d'a lei d'a radiación d'un cuerpo negro por Max Planck, suposando que
a enerchía luminosa solo podeba ser emesa u absorbida en cantidatz discretas,
ditas quantos. Einstein contrimostró que, suposando que a luz consisitiba de
verdat en paquetz discretos, podeba esplanicar o misterioso efecto
fotoelectrico.

A ideya d'os quantos de luz contradeciba a teoría ondulatoria d'a luz, que se
seguiba d'as equacions de Maxwell de l'electromagnetismo, y d'a suposición d'a
divisibilidat sinfinita d'a enerchía en sistemas fisicos. Mesmo dimpués, anque
bells experimentos contrimostroron que as equacions d'Einstein ta l'efecto
fotoelectrico yeran precisas, a suya explicación no fue acceptada universalment.
Manimenos, por as envueltas de 1921, quan li fue concediu o premio Nobel, amás
gran parte d'os fisicos yeran convencius que a equación (hf = ø + yk) yera
correcta y que os quantos de luz yeran posibles.

A teoría d'os quantos de luz estió una clau important d'a dualidat
onda-particla, a ideya de que os sistemas fisicos pueden tener propiedatz de
tipo ondulatorio y de tipo corpuscular, y fue un prencipio fundamental en a
creyación d'a mecanica quantica. No se obtenió un debuixo completo de l'efecto
fotoelectrico dica a madureza d'a mecanica quantica.

O tercer articlo d'Einstein fue tetulau "On the Electrodynamics of Moving
Bodies" (Sobre a electrodinamica d'os cuerpos en movimiento). Iste articlo
introdució a teoría especial d'a relatividat, una teoría sobre o tiempo, a
distancia, a masa y a enerchía (coherent con l'electromagnetismo, pero ometió a
fuerza d'a gravedat). A relatividat especial resolvió o problema que yera
aparent dende l'experimento de Michelson-Morley, que contrimostró que as ondas
de luz no viachaban a traviés de garra meyo, como atras ondas viachan a traviés
de l'augua u de l'aire. A velocidat d'a luz yera pues absoluta, y no pas
relativa a lo movimiento de l'observador. Ixo yera imposible baixo a mecanica
clasica Newtoniana.

George Fitzgerald ya heba conchecturau en 1894 que o resultau de
Michelson-Morley podeba deber-se a que os cuerpos en movimiento s'alcorzasen en
a endrecera d'o suyo movimiento. Y belunas d'as equacions prencipals de
l'articlo —as transformacions de Lorentz—ya heban estau introducidas en 1903 por
o fisico holandés Hendrik Lorentz, refirmando matematicament a conchectura de
Fitzgerald. Pero Einstein explicó as razons sozchacents ta ista rareza
cheometrica. A explicación s'alazeta en dos acsiomas: uno estió a viella ideya
de Galileo de que as leis d'a natura habrían d'estar as mesmas ta totz os
observadors que se mueban con velocidat constant relativa; y l'atro estió
l'axioma de que a velocidat d'a luz ye a mesma ta totz os observadors. a
relatividat especial teneba bellas conseqüencias chocantes, dau que os conceptos
absolutos d'espacio y tiempo yeran refusaus de raso. A teoría se dició a
posteriori d'a relatividat especial ta diferenciar-la d'a suya posterior teoría
d'a relatividat cheneral, que encluye tamién a os observadors con movimiento
accelerau.

A teoría ye plena de aparens paradoxas, que pareixen no tener sentiu; pero
Einstein resolvió ixas escontradicions.

O quatreno articlo, tetulau "Does the Inertia of a Body Depend Upon Its Energy
Content?" (Pende a inercia d'un cuerpo en o suyo conteniu enerchetico?),
publicau a fins de 1905 mostró una deducción mas d'os acsiomas d'a relatividat,
a relación enerchía-masa, escrita orichinalment por Einstein como m = E/c². Ista
deducción, rescrita, ye a famosa equación de que a enerchía en reposo (E) ye
igual a la masa (m) por a velocidat d'a luz (c) elevada a lo quadrau:

A equación s'asocia con as armas nucleyars y esplica cómo pueden producir tals
cantidatz d'enerchía. A conisión exacta entre a equación y as armas ye manimenos
menos conoixida. Medindo a masa d'os nucleus d'uranio y as masas d'os produtos
d'a fisión nucleyar, se puede comprebar que esiste una perda de masa, que,
seguntes a equación debandita, se torna en una cantidat inmensa d'enerchía, que
se libra en a fisión. Isto levó a os fisicos en os anyos 1930 a prencipiar a
considerar a posibilida d'as armas nucleyars.

En 1906, Einstein fue ascendiu a desaminador tecnico de segunda clase. En 1908,
Einstein fue contractau en Berna, Suiza, como dozent (Privatdozent), sin
participación en o gubierno d'a universidat. O suyo segundo fillo naixió o 28 de
chulio de 1910. En 1912, Einstein prencipia a parlar d'o tiempo como a quatrena
dimensión.

Einstein s'esvurció de Mileva o 14 de febrero de 1919 y se casó decamín con a
suya prima Elsa Loewenthal (apelliu de soltera, Einstein, ya que Loewenthal yera
o d'os suyo primer hombre, Max), o 2 de chunio de 1919. Elsa yera prima chermana
d'Albert (por parti de mai) y segunda por parti de su pai. Teneba tres anyadas
mas que Albert. No naixión fillos d'iste matrimonio

En 1914, chusto antis d'o prencipio d'a Segunda guerra mundial, Einstein
s'asentó en Berlín como profesor en a Universidat local y fue nombrau miembro de
l'Academia prusiana de Sciencias. O suyo pacifismo y oríchens chodigos irritoron
a os nacionalistas alemans, que encetón una campanya ta desacreditar a suyas
teorías.

Dende 1914 a 1933 fue o director de l'Instituto de Fisica Kaiser Wilhelm en
Berlín, y en iste tiempo recullió o suyo Premio Nobel, y fació os escubrimientos
mas sonaus.

En Noviembre de 1915, Einstein presentó, en una serie de charradas debant d'a
Academia Prusiana de Sciencias, a Teoría cheneral d'a relatividat. A charrada
final tenió a suya fuga con a introducción de una equación que sustituiba a lei
d'a gravedat de Newton. Ista teoría consideraba que totz os observadors yeran
equivalents, no sólo os que se mueven con velocidat uniforme. En a relatividat
cheneral, a gravedat ya no que un fuerza (como en a lei d'a gravedat Newton), ye
una conseqüencia d'a curvatura de l'espacio-tiempo. A teoría proporcionó os
alazetz ta l'estudeo d'a cosmolochía y as ainas t'acatar muitas caracteristicas
de l'universo que no estión escubiertas dica muito dimpués d'a muerte
d'Einstein.

A teoría esió desembolicada partindo d'o razonamiento matematico y l'analís
racional, no dende a experimentación y l'observación, o que favoreció lo
scepticismo de muitos scientificos. Pero a suya equación premitió de fer
pronosticos y disenyar prebas ta avalurar-la, y quan istas prebas se fizon,
(p.eix. quan se midió a curvatura d'as rayadas solars mientres un eclix solar,
se contrimostró que os pronosticos d'a teoría yeran correctos. O 7 de noviembre
de 1919, The Times informó d'a confirmación y dende alavez, a teoría enampló a
fama d'Einstein, revolucionó a fisica, y pasó muitas atras prebas (y dica agora
s'ha contrimostrau correcta, a diferencia d'atras teorías scientificas).

A relación d'Einstein con a fisica quantica ye de destacar. Fue o primer, mesmo
antis que Max Planck, o escubridor d'o quanto, en decir que yera una teoría
revolucionaria. O suya ideya d'os quantos de luz fue una fita ta crebar a traza
clasica d'acatar a fisica.

A meyaus d'os 1920s, quan a teoría quantica orichinal evolucionó enta una nueva
mecanica quantica, Einstein refusó a Entrepetación de Copenhague d'as nuevas
equacions porque proposaba un modelo prebabilistico, no Visualizable d'os
fenomenos fisicos. Einstein i yera d'alcuerdo en que a teoría yera a millor que
en disposaban, pero Eistein miraba una explicación que fuese mas "completa", ye
decir, deterministica. A suya creyencia que a fisica describiba as leis que
gubiernan as "cosas reals" l'heba levau o os suyos exitos con os atomos, fotons
y a gravedat, y no quereba abandonar ixa fe.

A suya frase, "A mecanica quantica que en veras imponent. Pero una voz interior
me diz que no ye encara a real. A teoría diz a-saber-lo, pero no nos amana a os
secreto d'O Viello Dios. Yo soi de raso convenciu que Él no arrulla os daus"
apareixe en una carta de 1926 ta Max Born. No yera pas un refús d'as teorías
probabilisticas per se. Él tamién heba emplegau l'analís estatistico en os suyos
treballos sobre o movimiento Browniano y a fotoelectricidat. In articlos
publicaus antis de l'anyada miraglosa 1905, mesmo heba escubierto os ensembles
de Gibbs por sí mesmo. Per no creyeba que, en o fundo, a realidat fisica se
portase aleatoriament.

En 1924, Einstein recullió una comunicación curta d'un choven fisico indio, dito
Satyendra Nath Bose, que describiba a luz como un gas de fotons, demandando
l'aduya d'Einstein en a suya publicación. Einstein paró cuenta que as mesmas
estatisticas podeban aplicar-sen a os atomos, y publicó un articlo en alemán
(alavez, a lingua franca d'a fisica) describindo o modelo de Bose y as suyas
implicacions. A Estatistica de Bose Einstein describe agora qualsiquier colla
d'as particlas conoixidas como bosons. Einstein tamién aduyó a Erwin Schrödinger
en o desembolique d'a destribución quantica de Boltzman, un modelo ta os gases,
mezcla entre a mecanica quantica y a clasica, anque no querió que o suyo nombre
fuese encluyiu en l'articlo.

Einstein, chunto con o suyo antigo estudiant Leó Szilárd co-inventón un tipo de
refricherador (dito o refricherador d'Einstein) en 1926. [1] [2] l'11 de
noviembre de 1930. Lis ne fue dau o numero de patent US1781541, y cubriba un
ciclo termodinamico de refricheración que proporcionaba fredo sin partis móbils,
con una presión constant, y sólo calor como dentrada. Emplegaba amonio, butano y
augua.

Dende que Adolf Hitler plegó a o poder en 1933, a expresión de l'odio
nacionalista enta Einstein plegó a nuevos nivels. Estió acusau por o rechimen
Nacional Socialista de creyar una "fisica chodiga" en contraste con a Deutsche
Physik -- u "fisica Aria". Os fisicos Nazis (encluyendo-bi os premios Nobel
Johannes Stark y Philip Lenard) continoron prebando de desacreditar as suyas
teorías y de meter en listas negras a os fisicos alemans que las amostraban
(como Werner Heisenberg). Einstein ya heba fuyiu ta os Estaus Unius, an fixó a
suya residencia perenne. Acceptó una plaza en o recient debantau Institute for
Advanced Study en Princeton, New Jersey. Pasó a estar ciudadano americano en
1940 (encara que continó tenendo a suya ciudadanía suiza).

O suyo treballo en Princeton se centró en a unificación d'as fuerzas alazetals,
que él s'en referiba como a teoría d'o campo unificau. Se miró de construir un
modelo, baixo as condicions adequadas, que describise todas as fuerzas como
diferens manifestacions d'una fuerza unica. A suya prebatina yera difícil ya que
as fuerzas nucleyars feble y fuerte no fueron acatadas independienmen dica
alredol de 1970, 15 anyadas dimpués d'a muerte d'Einstein. L'obchectivo
d'Einstein pervive en as prebatinas actuals enta l'unificación d'as fuerzas,
particularment por meyo d'a teoría d'as bagueras.

Einstein prencipió a construir una teoría cheneralizada d'a gravitacion con a
lei universal d'a gravitación y d'a fuerza electromagnetica en a suya primera
prebatina ta prebar a unificación y simplificación d'as fuerzas alazetals. En
1950, describio o suyo treballo en un articlo d'a Scientific American. Einstein
fue guiau por a creyencia de una unica mida estatistica d'a varianza ta tot o
conchunto de leis fisicas y investigó as propiedatz semilars de
l'electromagnetismo y a gravedat, pues as dos son d'alcance sinfinito y siguen
una lei quadratica inversa.

En ixas envueltas, Einstein yera cada vez mas isolau en a suya rechira sobre a
Teoría Cheneralizada d'a Gravitación (estando caracterizau como un scientifico
barrenau), y no tenió esito en as suyas prebatinas d'unificar a Relatividat
cheneral y a mecanica quantica.

En 1948, Einstein perteneixio a o comité orichinal que resultó en a fundacion
d'a Brandeis University. En 1952, o gubierno israelí li proposó acceptar o
puesto de segundo president, pero Einstein refusó a oferta. O 30 de marzo de
1953, Einstein libró una teoría de campos unificada reVisada.

Morió en Princeton o 18 d'abril de 1955, deixando sin resolver a Teoría
Cheneralizada d'a Gravitación. Fue cremau o mesmo día en Trenton, Nueva Jersey.
As suyas cenisas las chitoron a l'aire en bell puesto que no se fizo publico. O
suyo celebro fue preservau por Dr. Thomas Stoltz Harvey, qui fació l'autopsia
d'Einstein.

Se considera cheneralment que a visión relichiosa d'Einstein yera deista:
creyeba en un "Dios que se revela en armonía con tot o que esiste, no en un Dios
que s'embreca con o destín y as accions d'os hombres". Einstein querió "saber
cómo creyó Dios o mundo": Él resumiba as suyas creyencias relichiosas asinas: "A
mía relichión consiste en una humil admiración d'o esprito inamugable superior
que se revela en os chiquetz detalles que podemos percebir con a nuestra feble
mente". O punto de Vista d'Einstein sobre Dios y a relichión se veye reflexato
en as siguiens frases d'él:

Respective d'a suya visión relichiosa, se troba parcialment condensata en uno
d'os suyos escritos, que ye conoixito coloquialment con o nombre de Carta de
Dios.

Einstein se consideraba pacifista y humanitario. L'FBI americano teneba un
fichero de 1427 planas sobre as suyas actividatz y recomendó que li se refusase
a dentrada en os Estaus Unius como immigrant, alegando que Einstein "creye,
aconsella, advoga y amuestra una doctrina que podría permitir que l'anarquía
s'implantase y resultase un 'gubierno sólo de nombre',".

Einstein s'oposaba a las trazas de gubierno tiranicas, y por ista razón (y as
suyas radices chodigas) s'oposó a o rechimen nazi, y en fuyó salindo d'Alemania
poco dimpués d'a suya institución. En primeras, yera a favor d'a construcción
d'a bomba atomica, ta asegurar que Hitler no lo fese primero, y mesmo ninvió una
carta a Roosevelt (o 2 d'agosto de 1939) antis d'a Segunda Guerra Mundial
consellando-le que encetase un programa ta creyar una arma nucleyar. Roosevelt
respondió creyando un comité ta l'investigación de l'emplego de l'uranio como
una bomba, que en bellas anyadas fue succediu por o Prochecto Manhattan. Dimpués
d'a guerra, manimenos, Einstein advogó por o desarme nucleyar. Albert Einstein,
chunto con Albert Schweitzer y Bertrand Russell luitón contra as prebatinas y
bombas nucleyars. Él y Bertrand Russell presentón o manifiesto de
Russell-Einstein y organizón quantas conferencias.

Albert Einstein refirmó o Sionismo, pero con reserbas. Refirmaba l'asentamiento
Chodigo en a tierra orichen d'o chudaismo y participó activament en a creyación
d'a Universidat Hebrea de Cherusalem a qui legó os suyos papels. Sindembargo,
s'oposaba a o nacionalismo y exprisó o suyo scepticismo sobre si una
nación-estau chodiga yera a millor solución. Quizau preixinaba a chodigos y
arabes vivindo en paz en a mesma tierra. En as suyas zagueras anyadas refusó una
oferta ta estar o segundo presidente d'o recient creyau Estau d'Israel.

Albert Einstein estió mui repectau por o suyo carácter amable y amistoso,
enradigau en o suyo pacifismo. Yera modesto en parlar d'as suyas habilidatz;
tamien tenió actitutz y manieras caracteristicas, y un gran sentiu d'a humor,
como fa veyer a fotografía de baixo. Antimás, Einstein tocaba o vigulín.



https://an.wikipedia.org/wiki/Agricultura

L'agricultura ye, en un sentito amplo, o conchunto de conoiximientos y
d'actividatz que tienen por obchecto a explotación d'o medio natural ta producir
alimento u atros productos a traviés d'o cautivo de bellas plantas y a cría
d'animals domesticos.

A qui treballa en l'agricultura se le diz "agricultor" u mas tradicionalment
"labrador".

L'orichen de l'agricultura se troba en o Neolitico quan a economía d'as
sociedatz humanas evolucionoron dende a caza y recolección enta l'agricultura y
a ganadería. As primeras plantas cautivatas estioron o trigo y l'hordio. Os
suyos orichens se pierden en a prehistoria, pero pareixe que yeran tres as
culturas que de forma independient la practicaban: en Mesopotamia, en America
Central (as culturas precolombinas) y probablement a l'este d'Asia por os
chineses.

Se produce una transición alto u baixo gradual dende a economía de caza y
recolección a l'agricultura. Una d'as razons d'a introducción de l'agricultura
habría estato un cambeo climatico enta temperaturas mas templatas.

L'agricultura premitió una mayor densidat de población que a economía de caza y
recolección, y a disponibilidat d'alimento ta un mayor numero de personas,
permitindo que no totas as personas haigan d'adedicar-se a producir-ne, lo que
ye crucial en a naixencia d'as sociedatz estatals.

Dica a metat d'o sieglo XX l'augmento d'a producción agricola consistiba en a
expansión d'as zonas cautivadas, pero se plegó a un inte que ya no se podeban
extender més. Alavez encomenzó un proceso de modernización de l'agricultura pa
obtener mes rendimiento en as mesmas tierras cautivadas fendo servir mes abonos
quimicos, augua y pesticidas. Tamién creyoron por selección chenetica unas
variants de creiximiento mes rapedo d'especies cautivadas de cerials. Tot esto
ye conoixiu como a "Revolución verde".

En l'actualidat buena part d'as nuevas superficies cautivadas se dedican a la
obtención de biocombustibles y tamién muitas tierras cautivo de plantas
comestibles las han dedicadas a cautivar plantas pa fer biocombustibles fendo
puyar os pres d'os alimentos a principios d'o sieglo XXI.



https://an.wikipedia.org/wiki/Sant_Petersburgo

Sant Petersburgo (en ruso: Санкт-Петерб́ург, Sankt Peterburg; nombre d'orichen
holandés: "Castiello de Sant Pero") ye a segunda ciudat en impotancia de Rusia,
con alto u baixo cinco millons d'habitants. A suya población ye de 4.661.219
habitants (2005) en una superficie de 606 km², con una densidat de población de
7.691,78 hab/km².

Tien dentrada a la Mar Baltica por a regudidura d'o río Neva, ye o solo puerto
de Rusia en a mar Baltica antimás d'o enclau de Kaliningrado. Ye un centro
industrial (industría quimica, textil y construccions mecanicas).

Cambió de nombre quantas vegadas: Se clamó Petrogrado (Петроград Petrograd, que
significa ciudat de Pero, adaptación a lo ruso de Peterburg) entre 1914 y 1924,
y Leningrado (Ленинград Leningrad en honor a Lenin) entre 1924 y 1991.

Fue establida por Pero lo Gran en 1703 con o proposito de deslocalizar a capital
d'o país, y de feito estió capital de Rusia de 1712 a 1918. A ciudat estió o
scenario principal d'as revolucions de 1905 y de 1917 (a revolución rusa).

En l'arquitectura de Sant Petersburgo, se nota la influencia italiana en o
sieglo XVIII, y en menor mesura la francesa. O centro urbán d'a ciudat ye
declarato por a UNESCO Patrimonio d'a Humanidat. Fa parte d'a Organización d'as
Ciudatz d'o Patrimonio d'a Humanidat.

A ciudat fue establita o 16 de mayo de 1703 por o zar Pero I de Rusia, fendo
parte d'o suyo programa ta ubrir Rusia a las influencias mudernizadoras
occidentals. Ye por ixo que a ciudat s'establió a o canto d'o golfo de
Finlandia, en a mar Baltica. Encara que a sobén se creye que o suyo primitivo
nombre yera Sankt Petersburg, en alemán, o nombre estió Sint Pietersburg, en
neerlandés (Pero I heba treballato d'incognito en os Países Baixos), encara que
a escape s'imponió o nombre en alemán, por estar l'alemán a luenga franca d'a
mar Baltica en ixas envueltas.

S'establió a man d'a desembocadura en a mar Baltica d'o río Neva, a on o Imperio
Ruso teneba d'antis más una fortificación melitar, en una zona d'almarchals
salobres. Por ixo a construcción d'a ciudat fació una mortalera entre os obrers
que i treballaban, que yeran a sobén esviellatos, estando sustituitos por
siervos de tot o país. En bellas anyadas, i morió o 50% d'os obrers d'ixa
anyada.

O primer edificio d'a ciudat en ser construito fue, ta marcar atra d'as
finalidatz d'a ciudat, imponer a presencia rusa en a mar Baltica en o marco d'a
Gran Guerra d'o Norte contra Suecia, una fortaleza melitar en a marguin dreita
d'o río Neva. Ista fortaleza fue clamata Fortaleza de Pero y Pavlo (hue encara
existent).

En 1861, o zar Aleixandre II promulgó una lei ta abolir a servitut en o Imperio
Ruso, fendo asinas libres a muitos campesins, que plegoron a la ciudat de Sant
Petersburgo, que prencipió asinas a estar o principal centro d'a incipient
industria d'o país, en os alazetz d'a Revolución Industrial, millor que Moscú,
que yera una ciudat que se trobaba más luent d'as vías de comunicación con
Europa, o principal comprador d'os productos industrials rusos. Ista
industrialización enfortió a clase obrera rusa, concentrata en Sant Petersburgo,
a on s'ixemenoron as ideyas d'o Socialismo y d'o Anarquismo en Rusia, por as
pobres condicions de vida d'os treballadors.



https://an.wikipedia.org/wiki/Oro

L'oro ye un elemento quimico de numero atomico 79 situato en o grupo 11 d'a
tabla periodica. O suyo simbolo ye Au (d'o latín aurum). L'oro ye un metal de
transición blando, brillant, amariello, pesato, maleable, dúctil y que no
reacciona con a mayoría de productos quimicos, pero ye sensible a o cloro y a
l'augua rechia. O metal se troba a ormino en estato puro y en forma de pepitas y
depositos aluvials y ye un d'os metals tradicionalment emplegatos ta cudir
monedas. L'oro s'emplega como estandar monetario en muitos estatos y tamién
s'usa en a choyería, a industria y a electronica.

L'oro ye un elemento metalico que tien una color amariella en bruto, pero que
puet amostrar-se negro, rubí u morato en divisions finas. Ye considerato por
beluns como o elemento mas polito de totz y ye o metal mas maleable y dúctil que
se conoixe. De feito, una uncia (28,35 g) d'oro puet modelar-se de forma que
cubra una extensión de 28 metros quadratos. Como ye un metal blando, as
aleyacions con atros metals a fin de proporcionar-le dureza son freqüents.

Se tracta d'un metal muit denso, con un alto punto de fusión y una alta afinidat
electronica. Os suyos estatos d'oxidación mas importants son +1 y +3. Tamién se
troba en o estato d'oxidación +2, asinas como en estatos d'oxidación superiors,
pero ye menos freqüent.

Amás, l'oro ye un buen conductor d'a calor y d'a electrecidat, y no l'afecta
l'aire ni a mayoría d'achents quimicos. Tien una alta resistencia a l'alteración
quimica por parti d'a calor, a humedat y a mayoría d'os achents corrosivos, y
asinas ye bien adaptato a o suyo uso ta cudir monedas y en a choyería.

A color de l'oro puro ye amariella metalica. L'oro, o cesio y l'arambre son os
unicos elementos metalicos que tienen una color natural que no sía ni grisa ni
blanca. A color grisa habitual d'os metals pende d'a suya "mar d'electrons", que
ye capable d'absorber y tornar a emitir fotons a o largo d'un amplo rango de
freqüencias. L'oro reacciona d'una traza diferent, pendendo d'efectos
relativistas sutils que afectan a os orbitals que rodian os atomos d'oro.

Se pueden aconseguir aleyacions d'oro coloriato como l'oro rosa, adhibindo-ne
diversas cantidatz d'arambre y archent, tal como se veye en a imachen. As
aleyacions con paladio u níquel tamién son importants en a choyería comercial,
ya que producen aleyacions d'oro blanco. Menos habitualment, adhibindo
manganeso, aluminio, fierro, indio y atros elementos se pueden producir mas
colors inusuals d'oro ta diversas aplicacions.

L'oro ye un material conoixito por la humanidat dende l'antiguidat, o puesto mes
antigo a on s'ha trobato oro ye a Necropolis de Varna, datata en entre o 4600 y
o 4200 aC.

Bells cheroglificos echipcios de l'anyo 2600 aC. fan referencia a iste material
y deciban que yera mas abundant que a pols.

Tamién en Europa central s'han trobato bells peces d'oro como el disc de Nebra a
mas a mas de lingotes datatos en o segundo milenio aC.

L'oro puro ye muit tovo ta estar emplegato normalment y s'endurece aleyando-lo
con plata y arambre. L'oro y as suyas muitas aleyacions s'emplegan muito en
choyería, a fabricación de monedas y tamién como patrón monetario en muitos
países. A causa d'a suya buena conductividat electrica y a suya resistencia a la
corrosión, asinas como una buena combinación de propiedatz quimicas y fisicas,
se prencipió a emplegar en zaguerías d'o sieglo XX como metal en a industria.



https://an.wikipedia.org/wiki/Occitania_(Francia)

Occitania (en francés Occitanie, en occitán y catalán Occitània) ye una rechión
francesa formada por a fusión d'as antigas rechions de Lenguadoc-Rosellón y
Meyodía-Pireneus.

Mientres os siguients meses dimpués d'a fusión a rechión recibió o nombre de
Lenguadoc-Rosellón-Meyodía-Pireneus, estando ista nomás una yuxtaposición en
orden alfabetico d'os nombres d'as antigas rechions dica que o Consello
Rechional trigase un atro antis de chulio de 2016.

Una consulta en Internet organizada por o diario rechional La Dépêche du Midi
indicó que una mayoría de votantes yera favorable a o nombre
"Occitania-Pireneus" (15%). Os nombres "Meyodía-Lenguadoc" y
"Pireneus-Lenguadoc" también yeran entre as propuestas mas populars (13%
cadaguna), seguidas de "Midi-Rosellón" (10%) y "Midi-d'Oc" (8%). O nombre d'a
provincia historica de "Lenguadoc" fue trigau por el 7% d'os votants, chunto con
"Pireneus-Mediterrania", nombre esfensau por Martin Malvy, president de
Meyodía-Pireneus y que ya apareixeba en o nombre d'o GECT. Atras alternativas
yeran "Sud de Francia" (5%), empentada por Damien Alary, president de
Lenguadoc-Rosellón (se tracta d'una marca utilizada a efectos de comunicación y
promoción de turismo) y "Sud Pireneus" que también reculliba un 5% d'as
opiniones. Asinas "Occitania", "Meyodía", "Lenguadoc" y "Pireneus" son os grans
denominadors comuns, cheograficos y/u historicos d'as dos rechions.

En una enqüesta feita entre o 7 y o 28 de septiembre de 2015 por os diarios
rechionals La Dépêche du Midi, Midi libre, Centre Presse, L'Indépendant y La
Nouvelle République des Pyrénées, una quatrena parti d'as 202.357 personas que i
facioron parti trigoron o nombre "Occitania" para la futura región.. A la fin
pues o nombre adoptau ta a rechión ye Occitania, con o subtítol de
'Pireneus-Mediterranea' (en francés Occitanie, 'Pyrénées-Méditerranée')

Encara que Occitania ye un component fuerte d'identidat; cal remerar que no se
corresponde exactament con as mugas d'ista rechión. Una gran parti d'a rechión
de Nueva Aquitania, una parti d'a rechión Auvernia-Roine-Alpes, toda a rechión
de Provenza-Alpes-Costa Azul, asinas como o Prencipau de Múnegu, a val d'Arán y
as vals Occitanas en o Piemont tamién son culturalment occitanas.

D'atra man o Rosellón y l'Alta Cerdanya, incluyidas as dos en a rechión francesa
d'Occitania, no son occitanas, sino catalanas.



https://an.wikipedia.org/wiki/Mar_Negra

A mar Negra u o mar Negro ye una mar continental (interior) situata entre Europa
y Asia, conoixita en l'antigüidat clasica como Pontus Euxinus. Comunica con a
mar Mediterrania (a traviés d'a mar de Marmara) por o Bosforo, y con a mar
d'Azov por o estreito de Kerch. O principal accident cheografico d'as suyas
costas ye a peninsula de Crimea.

A traviés d'o Bosforo bi ha una afluencia d'augua marina de 200 km³ netos
anyals; l'afluencia d'augua dulce (provenient d'as rechions que a rodian,
especialment d'Europa central y oriental) ye d'unos 320 km³; netos anyals. Os
principals ríos que i desembocan son o Danubio, o Dniéper y o Dniéster. A mar
Negra tien más de 400.000 km²; de superficie y una fundaria maxima de 2.210 m.

O clima ye variable entre o d'a parti norte, más freda y propio d'a estepa rusa,
y o d'o sud, que remera o clima mediterranio. As costas ueste (Cheorchia) y sud
(Turquía) tienen puntos muit plevidosos, aduyatos no nomás por a circulación
global ueste-este sino por a presencia de montanyas chusto dezaga.

O suyo orichen como cuenca sedimentaria ye o Paratethys, ocián que bi heba entre
Laurasia y Cimeria, un microcontinent liniar u conchunto de litosferoclastos.
Asinas como Cimeria se deseparaba de Gondwana y viachaba enta Laurasia o
Paratethys iba fendo-se més chicot, dividindo-se en cuencas menors como a cuenca
Panonica, Mar Negra, Caspia y Aral, que preneban caracteristicas lacustres. En a
zaguera glaciación a Mar Negra yera un laco gran d'auguas templatas-fridas. Ixe
laco encara existiba dica os primers milenios dimpués d'a zaguera glaciación. En
o Neolitico, quan por a desglaciación o libel de l'augua d'a Mediterrania puyó
prou, l'acción conchunta d'a erosión remuntant d'os ríos d'a cuenca lacustre y a
erosión marina d'a Mediterrania facioron que l'augua salata invadise esta
cuenca, esdevenindo l'actual Mar Negra.

Seguntes as luengas oficials d'os estatos costers, a mar Negra tien os siguiens
nombres: Karadeniz en turco, Черно море (Cherno More) en bulgaro, Marea Neagră;
en rumán, Чорне море (Txorne More) en ucrainés, Чёрное море (Chórnoie More) en
ruso y შავი ზღვა (Shavi Zghva) en cheorchián.

En fuents aragonesas medievals ha recibito diferents denominacions, dependendo
d'a obra orichinal que se traduciba. En "La Flor de las Ystorias d'Orient"
s'escribe Mar Mayor calcando de l'arabe. En o "Libro d'el Trasoro" s'escribe Mar
de Ponto, Pont, Pontas u Ponca, y talment tamién Mar Muerta (nombre que
antigament tenió tamién a Mar Baltica:



https://an.wikipedia.org/wiki/Irlanda

Irlanda ye un país d'o norueste d'Europa que fa parte d'a Unión Europea (UE),
d'as Nacions Unitas, d'a OSCE e d'a OCDE. A suya constitución dice que o nombre
d'o estau ye Éire en irlandés, u bien Ireland, en anglés.

O suyo territorio albarca alto u baixo cinco seisenos d'a isla d'Irlanda
(l'occidental d'as clamadas Islas Britanicas), contra la costa d'o norueste de
Europa. L'atro seiseno pertoca a Irlanda d'o Norte, una rechión administrativa
d'o Reino Unito y parti d'a provincia irlandesa historica de Ulster.

A población d'Irlanda ye de 4.239.848 (2006) en una superficie de 70.273 km²,
con una densidat de población de 60,33 hab/km².

A capital d'o país ye a ciudat de Dublín, dende a declaración d'independencia
d'o país (d'antis más estió una colonia britanica) o 24 d'abril de 1916.
L'actual presidenta d'Irlanda ye Mary McAleese, y o primer menistro ye Enda
Kenny, dende febrero de 2011.

L'articlo quatreno d'a Constitución irlandesa, adoptata en l'anyo 1937, diz que
"o nombre d'o estato ye Éire, u en anglés, Ireland". Ta totz os propositos
oficials incluindo as relacions internacionals y atros documentos legals, o
gubierno irlandés fa servir o nombre d'Ireland, amás d'emplegar Éire ta os
documentos escritos en luenga irlandesa.

As institucions d'a Unión Europea siguen o mesmo patrón dende que o irlandés fue
acceptato como luenga oficial d'a Unión l'1 de chinero de 2007 y dicen a
l'estato Éire - Ireland, como os nombres oficials que emplegan ta o pasaporte
irlandés.

O nombre d'a isla tien o suyo orichen en o irlandés antigo Ériu (en irlandés
moderno Éire), que significa o mesmo que o termin chermanico land. Ériu, d'o
protocelta *Īwerjū (que tamién cheneró lo galés Iwerd, Mar d'Irlanda),
orichinalment significaba gordaria, relacionato con a fertilidat.

Os celtas deciban Éire a la población irlandesa, y asinas a tierra principió a
ser conoixita como tierra de l'Éire u Éireland, que ﻿derivó en l'actual Ireland
(Irlanda).

Hue en día, o nombre oficial d'o estato ye Irlanda, Ireland (en anglés) y Éire
en luenga irlandesa. Republica d'Irlanda, Republic of Ireland u Poblacht na
hÉireann ye como apareixe en os textos oficials.

Bi ha una leyenda toponimica que relaciona o nombre d'os irlandeses y Irlanda
con os ibers y que curiosament se troba en a "Grant Cronica d'Espanya",
compilación historica de Chuan Ferrández d'Heredia:

A isla d'Irlanda tien una superficie de 84.421 km² d'os qualos un 83%
corresponden a la Republica (70.280 km²) y a resta a Irlanda d'o Norte. Muga a
l'ueste con l'ocián Atlantico, a lo noreste con a Canal d'o Norte, a l'este con
a Mar Irlandesa que se conecta a l'ocián por meyo d'a Canal de Sant Chorche y
d'a Mar Celta. O relieu d'Irlanda ye suaument accidentato por diversos monts. O
punto más alto ye Carrauntoohil, con 1.041 m.

Por o suyo aislamiento dende a fin d'o Würm respecto a las arias continental y
incluso respecto a la Gran Bretanya, a fauna terrestre autoctona ye pobra:
rabosas, furons, liebres y poquetz ciervos constituyen as prencipals especies;
bi ha un escaso numero de reptils, nomás existe un reptil actoctono, a
sargantana Zootoca vivipara. A fauna d'aus y mamifers anfibios tamién se troba
redueita por a depredación. L'alca chigant —l'au que en un primer inte yera dita
pingüín, encara que no perteneixeba a la família d'os pingüins australs—
s'extinguió en o sieglo XVII.

Debito a lo clima templato ocianico moderato por a corrient d'o Golfo, o clima
relativament templato y l'alta humidat (reforzata por la presencia d'abundants
torbas) a isla ye quasi cubierta de tot por praus a on predomina a tefla
(simbolo nacional y tradicional d'a cultura irlandesa), a torba se forma a
partir d'a descomposición de plantas como a molsa; os praus irlandees poseyen
una color verda intensa que ha feito que Irlanda a sobén se diga "O verde Erin".

Actualment, quedan poquetas selvas en Irlanda; dica la Edat meya gran parti
d'Éire yera igual que as atras islas britanicas cubierta de selvas caducifolias
d'especies como os caixicos, carrascas, albernices y urmos; gran parti
d'aquellas selvas fuoron tallatas por os invasors angleses ta a estendillar os
pastos d'ovín y a construcción de vaixiellos; con a Revolución Industrial os
angleses accentugaron a deforestación en emplegar a fusta tamién como carbón
vechetal.

A Republica d'Irlanda se subdivide en 26 condatos. Istas divisions s'emplegan en
contextos politicos, culturals y esportivos. As circumscripcions d'o Dáil se
somenten a las mugas d'os condatos, y por tanto, os condatos con más población
tienen más circumscripcions electorals, pero, as circumscripcions no han de
crebar as mugas contals.

Os irlandeses son o pueblo autoctono d'Irlanda, y son un pueblo celta d'a branca
gaelica, encara que a mayoría d'os irlandeses actuals sigan alofonicos y parlen
o dialecto irlandés d'a luenga anglesa. Historicament os gaels irlandeses han
asimilato a pueblos celtas britonicos, a pictos, a invasors vikingos y
anglo-normandos. Bi ha una minoría protestant que va desapareixendo poquet a
poquet y que ye d'orichen anglés u escocés como os protestants de l'Ulster.

Irlanda ha tenito un gran fluxo d'inmigrants d'os nuevos estatos d'a Unión
Europea. S'estima que 210.000 inmigrants han plegato dende Polonia, Lituania,
Letonia y Estonia. A comunidat asiatica ye d'alto u baixo 22.000 presonas y a
nicheriana de bellas 9.000 presonas.

O irlandés, una luenga d'a branca goidelica d'as luengas celticas, yera o solo
idioma parlato en a isla dica la imposición de l'anglés en os ambitos oficials y
la perduga de prestichio d'o gaelico, convertito en una parla popular. Hue en
día, dende a proclamación d'a Republica, ye cooficial con l'anglés en tot o
territorio, y contina estando a luenga mayoritaria d'os territorios conoixitos
como Gaeltachtaí, plural de Gaeltacht, encara que se troba en situación de
retacule, a tamas d'os esfuerzos d'o gubierno ta fomentar-la. En as atras zonas,
o ran de conoiximiento varía muito seguntes as estatisticas, pero en cheneral se
puet decir que l'anglés ye mayoritario en quasi tota la isla. L'aprendizache d'o
irlandés ye obligatorio en a educación primaria y segundaria d'o Estato.

En zaguerías de 1920 o parlamento britanico vota una lei (Acta de Gubierno
d'Irlanda de 1920 de Lloyd George), que divide a isla en dos partz, cadaguna
autonoma y con estructura confederal. Pa asegurar a supremacía d'os protestants
a delimitación d'Irlanda d'o Norte de 1920 no incluye os tres condatos de
l'Ulster mes catolicos (Donegal, Monaghan y Cavan). Manimenos os grans
terratenients consiguen que os condatos de Fermanagh y Tyrone de mayoría
catolica queden en Irlanda d'o Norte chunto con os quatre de mayoría protestant
de Antrim, Down, Armagh y Londonderry pa dar-lis una viabilidat economica.

As eleccions dan una mayoría a los unionistas en o norte y a lo Sinn Fein en o
sud. Os miembros d'o Sinn Fein esleitos se constituyoron en "Asambleya
d'Irlanda" u Dail Eireann y negocioron con o gobierno de Londres y en zaguerías
de 1921 se concede una quasi independencia a un Irish Free State u "Estato Libre
d'Irlanda" formau por 26 condatos de mayoría catolica, acceptando que os
condatos protestants d'Irlanda d'o Norte sigan unius a lo Reino Unito y a
existencia d'un vinclo d'o Estato Libre d'Irlanda con a corona. Os republicans
protestan pero en l'anyo 1922 os votants dan mayoría a los qui son partidarios
d'o tractato.

Una part de l'IRA y De Valera se niegan a acceptar o tractato en en chunio de
1922 esclata una guerra civil. O 6 d'aviento de 1922 o Estato Libre d'Irlanda se
secesionó d'o Reino Unito. O nuevo estato teneba o status de "dominio" d'a
Commonwealth. A secesión se produció d'alcuerdo con o Tractato. O 7 d'aviento o
parlamento d'Irlanda d'o Norte demanda a Chorche V de seguir dependendo d'o
Reino Unito, despartindo-se oficialment d'o Estato Libre d'Irlanda. Os
partidarios d'o tractato vencen, y en l'anyo 1923 De Valera deposa as armas,
preferindo actual adintro d'o rechimen politico, plegando a estar chefe de
gubierno en 1932.

En l'anyo 1937 una nueva Constitución instaura un estato republicán de facto
dito Eire, encara que se concede a la Ilesia catolica un puesto privilechiau. En
esta Constitución se contempla una futura posible unificación con Irlanda d'o
Norte, pero dica ixe inte se precisa que as leis votadas en o parlamento de
Dublín s'aplican en o territorio que controla, ye dicir, l'anterior Estato Libre
d'Irlanda. Eire se mantenió neutral en a Segunda Guerra Mundial. En abril de
1949 fue proclamada la Republica d'Irlanda y en o mesmo anyo o Parlamento de
Westminster la reconoixió, comprometendo-se tamién a no cambiar o estatuto
d'Irlanda d'o Norte sin o consentimiento d'os suyos habitants.



https://an.wikipedia.org/wiki/Bulgaria

A Republica de Bulgaria ye un país europeu situato en os Balcans, muga a lo
norte con Rumanía, a lo sud con Grecia y Turquía y a l'ueste con Serbia y
Montenegro y con a Republica de Macedonia. A suya capital ye Sofiya.

A suya población ye de 7.537.929 habitants (2003) en una superficie de 110.910
km², con una densidat de población de 67,9 hab/km².

En 1991 s'estimaba que de 8.989.000 habitants de Bulgaria 8.200.000 yeran
bulgaros etnicos, (pero os zingaros no se censaban a parte y en podeban estar-ne
uns 150.000), y 700.000 turcos rumelís. Entre 100.000 y 200.000 son bulgaros
musulmans u pomacos.

Dende 1987 dica 1999 Bulgaria yera formata por 9 provincias (oblasti, en
singular oblast); dende 1999, tien 28 provincias. Istas provincias son:

Os proto-bulgaros d'o baixo Danubio yeran un pueblo de luenga turquica que as
fuents contemporanias denominaban "bulgaros". Os bulgaros turquicos yeran
aliatos d'unas tribus eslavas y s'heban feito con o control de territorios d'o
Imperio Román d'Orient entre a Cordelera d'os Balcans y o Danubio. Ixe
territorio, a lo norte d'a linia Jirecek yera habitato por poblacions
romanizatas de luenga latina, que ya en l'alta Edat Meya serán conoixitos como
vlacos, que tamién irán eslavizando-se y serán cada vegata més ixemenatos por os
balcans.

En Tracia os chacimientos eslavos més antigos se pareixen a los d'a cultura de
Hlincea I (cultura documentata en l'actual territorio de Rumanía entre a segunda
metat d'o sieglo VII y lo sieglo IX), y pareix coincidir con o naiximiento d'o
primer estato bulgaro en a segunda metat d'o sieglo VII.

Os bulgaros encomenzoron a eslavizar-se y fusionar-sen con os eslavos quan
arredol de l'anyo 865 o rei Boris I se convirtió a lo cristianismo. A lo
principio os bulgaros cristians yeran aliniatos con Roma, pero Boris decidió
aliniar-se con Costantinoble porque o papa de Roma no permitiba que hi hese en
Bulgaria una seu metropolitana. Climent y Nahún, disciplos de Cirilo y Metodio,
introducioron a liturchia en eslavo eclesiastico y l'alfabeto glacolitico, y
d'esta traza prenió importancia a luenga y cultura d'os eslavos, més lumerosos
en a zona, debant d'a luenga y cultura d'os bulgaros de luenga turquica. En o
sieglo vinient se constituyó una ilesia autonoma con o suyo patriarca.

O fillo de Boris I, Simeón, fue coronato Basileus en l'anyo 913, prenendo o
títol de zar, y en 926 traslada a capital ta Preslav, no guaire luent de Pliska.
Este imperio bulgaro plegaba dica as actuals Serbia, Macedonia y Albania y ye
conoixito por os historiadors como primer Imperio Bulgaro. Bi habió un gran
desembolique artistico y literario, y a cultura bizantina s'ixemenaba por o
mundo eslavo.

D'alcuerdo con bellas fuents o emperador bizantín León VI o Sabio, en guerra
contra a poderosa Bulgaria de Simeón clamó a los hongaros pa creyar-lis a los
bulgaros un frent a la suya espalda. Os bulgaros reaccionoron clamando a los
pazinacos pa que atacasen por a espalda a los hongaros. O resultato estió que os
hongaros habioron d'abandonar as tierras que alavez ocupaban en Ucraína
occidental y Moldavia y establir-sen en Panonia. Os pazinacos ocuporon o puesto
d'os hongaros en Ucraína y Moldavia. O Imperio Bulgaro perdió o control d'os
países vlacos y eslavos d'o norte d'o Danubio, (d'alto u baixo l'actual
Rumanía), remató firmando a paz con Costantinoble en l'anyo 897, a cambeyo de
cobrar un tributo anyal a lo Imperio Bizantín. En o "libro de los emperadors" lo
cuentan asinas:

A cultura bizantina s'heba ixemenato tanto por o primer Imperio Bulgaro que
tamién plegoron ideyas heterdoxas, y d'esta traza o asceta bulgaro Chuan Bogomil
desembolicó en o monesterio de Ryla (Macedonia) o bogomilismo.

O rei Samuel preba de reaccionar centrando o suyo Estato en Ohrid (Macedonia),
pero o emperador bizantín Basilio II invade os zaguers territorios orientals que
controlan os bulgaros y en 1014 lis infliche una gran derrota en a que os
bizantins prenen como brutal represalia vuedar os uellos de 14.000 presioners
bulgaros, que son ninviatos a lo rei por un tuerto. En o "Libro de los
Emperadors" lo describen asinas:

Basilio II concedió a chestión a l'aristocracia nativa y confirmó a posición d'a
ilesia. Os bizantins preboron d'helenizar a los bulgaros, como a atros eslavos
de territorios que tornaban a controlar. As planas d'o norte yeran zona de paso
pa pueblos turquicos d'as estepas que s'escapaban a lo poder d'o Imperio
Bizantín: pazinacos, usios y cumans, probables antipasaus d'os gagauzes.
Bulgaria tamién estió zona de paso pa os cruzatos.

A fins d'o sieglo XII os campesins bulgaros y os vlacos de rebelan y se
constituye un nuevo estato Bulgaro, que por estar tamién prou extenso ye
conoixito como "segundo Imperio Bulgaro" por os historiadors, y tamién conoixito
como "Imperio Bulgaro-Vlaco" por historiadors rumans, por ser gobernato por una
dinastía vlaca, os Asán. A capital yera Tarnovo, a ilesia recuperó a suya
autocefalia y bi ha una recuperación cultural.

En a "Cronica de Morea" parlan de Caloynni Assan, emperador de Bulgaria, que
invadió o Imperio Latín de Costantinoble en ixas envueltas de Balduín I. Tamién
nombran a un Andronico Assani en relación con os almogávars:

En o "Libro del Trasoro" denominan barbaros a los bulgaros, considerando-los
como ocupants ilechitimos de Tracia, considerata part de Grecia:

A invasión mongola de 1242, quan tornaban d'Hongría fació que os bulgaros
entrasen en decadencia. O estato s'esminglanaba y se succedeban diferents
dinastías, belunas d'orichen cumán. A costa d'a Mar Negra y a boquera d'o
Danubio se poblaban por pueblos turquicos de diferents orichens, talment
antipasaus d'os actuals gagauzes. A fins d'o sieglo XIV hi heba dos reinos
bulgaros principals, un con capital en Tirnovo y atro con capital en Vidina. En
1382 os otomans prenioron Sofía, en 1393 o reino de Tirnovo, y en 1396 o reino
de Bidina. En 1396 os hongaros y franceses organizan una cruzata anti-otomana,
plegan a ocupar Vidina, pero son vencitos en Nikopol. En 1444 atra cruzata
antiotomana ye redotata en 1444 en a batalla de Varna, en a que muere o rei
Vladislau de Polonia y Hongría.

Dende fins d'o sieglo XIV dica fins d'o sieglo XVIII Bulgaria fació part d'o
Imperio Otomán. Talment por deseyo d'os griegos o patriarcato bulgaro fue
suprimito en 1393, y a ilesia bulgara dependeba dreitament d'o patriarca de
Costantinoble. A ilesia s'heleniza y a luenga eslava ye abandonata por o griego.
A nobleza bulgara, muito diezmata por as guerras, ye deportata t'Anatolia u se
convierte a lo islam. A mayoría d'os campesins bulgaros siguen estando
ortodoxos, pero en o sudueste bi ha bulgaros que se convierten a la relichion
musulmana esdevenindo os pomacos. Os turcos s'estableixen en diferents partz de
Bulgaria como Dobrucha, pero tamién i habrá bulgaros islamizatos que esdevenirán
turcos por prener a luenga turca. Bellas poblacions de Bulgaria se fan
multietnicas. Os mercaders griegos, armenios y chodigos (sefardís) ocuporon o
puesto d'a clase meya. Os chodigos yeran admesos en os vicos turcos d'as
ciudatz. A lo norte d'os Balcans as ciudatz solas que i heba yeran dominatas por
ciudadans griegos y guarnicions turcas. As viellas ciudatz de Rumelia fuoron
helenizatas. As tradicions bulgaras se mantenioron vivas en secreto en os
monesterios, gracias a Paisij, un monche de Athos que en l'anyo 1762 escribió
una historia d'o suyo pueblo bulgaro.

L'aislamiento d'os bulgaros se crebará dende a segunda metat d'o sieglo XVIII
por contacto con os rusos, que abanzaban enta o sud desgastando o Imperio
Otomán. En a guerra de 1768 entre o Imperio Otomán y o Imperio Ruso, as tropas
rusas plegarán dica Bulgaria y en 1774 vencerán a los otomans en a batalla de
Chumla. Por o tractato de Küçük-Kaynarca Rusia s'adchudica o poder de protección
d'os cristians ortodoxos d'o Imperio Otomán.

En 1829 os griegos se rebelan y as tropas rusas ocupan una gran parte d'as
tierras bulgaras, prenendo Adrianopoli. Por o tractato de paz Vlaquia y Moldavia
esdevienen un protectorato ruso y Bulgaria permaneixe en o Imperio Otomán, pero
muitos bulgaros emigran enta Vlaquia y Moldavia (especialment ta Besarabia).

En a decada de 1830 os misioners europeus occidentals y norteamericans
s'intresan por os bulgaros. En ixa epoca amaneix o nacionalismo bulgaro, amaneix
una burguesía bulgara comerciant y artesana, s'ubren escuelas y s'imprimen obras
en luenga eslava. A primera biblia bulgara fue publicata en 1940 por Eli Riggs.
Os mesmos otomans fomentaban este nacionalismo pa desgastar o emerchent
nacionalismo griego. A presión popular consigue que a liturchia torne a estar en
luenga eslava, y en 1870 o soldán creya un exarcato bulgaro independient, en
contra d'a voluntat d'o patriarca de Costantinoble. A penar d'o refirme otomán a
lo nacionalismo bulgaro y las concesions bi ha descontento por a plegata de
refuchiatos musulmans d'o Imperio Ruso como circasians, nogais y tartres de
Crimea, (venitos dimpués d'a guerra de Crimea). Os nacionalistas bulgaros
emigratos en Bucarest s'organizan.

En 1875 esclata una insurrección en Bosnia y arriba en Bulgaria en 1876. Os
turcos reaccionan con una represión brutal con os bachibozuks, que fan
mortaleras y devastan lo país. A opinión publica europea ye escandalizata por as
noticias de Bulgaria (o panfleto de Gladstone denunciaba o que escayeixeba) y os
países europeus, en especial Gran Bretanya y Rusia, presionan pa que den
l'autonomía a Bulgaria. Rusia declara a guerra a lo Imperio Otomán en 1877 y
invade Bulgaria con o refirme d'o exercito rumán y d'una lechión bulgara. En
chinero de 1878 o exercito ruso ye muito a man de Costantinoble. O 3 de marzo de
1878 Rusia imposa a lo soldán o tractato de Sant Estefano. D'alcuerdo con este
tractato se creyaría un estato pan-bulgaro con os territorios de l'actual
Bulgaria, as tierras eslavas de Macedonia, una francha de l'actual Serbia y lo
norte de Tracia Oriental. Como esto suposaba un desmantelamiento d'o Imperio
Otomán en Europa y un desequilibrio de fuerzas en os Balcans, Austria y Gran
Bretanya presionoron a Rusia pa que firmase o congreso de Berlín en chulio de
1878 por que se manteneba o status quo. O prencipato autonomo de Bulgaria se
reduciba a la rechión de Sofía y las tierras a lo norte d'os Balcans. A cuenca
d'o río Maritsa seguiba estando una provincia otomana, dita Rumelia Oriental,
encara que con cierta autonomía, con un gobernador cristián y baixo a
supervisión d'as grans potencias. Macedonia no heba cambeyato de situación.

En 1878 una Asambleya constituyent aplegata en Tarnovo prenió una Constitución y
esleye a Aleixandre de Battemberg como prencipe. En Rumelia Oriental os
representants d'as potencias europeas elaboran estatutos organicos.

En 1885 o exercito bulgaro ocupa Rumelia Oriental. Os serbios reaccionan pero
son derrotatos. Aleixandre cesa a los menistros rusos sin consultar a Rusia y lo
zar organiza un complot melitar en contra d'éll. Aleixandre ha d'abdicar y prene
o control Stepan Stambolov. Stambolov consigue que o exarca nombre bispes
bulgaros en Agrida y Veles, alavez territorio otomán. L'asambleya de 1887 esleye
como prencipe a Ferrando de Saxonia-Coburgo, que en 1894 se desfa d'o dictador
Stambolov. En 1908 Ferrando proclama en Tirnovo a independencia de Bulgaria y
prene o títol de zar con l'aprobación d'Austria-Hongría, y o reconoiximiento
internacional. Bulgaria no teneba una clase meya, pero a suya aristocracia
teneba una mentalidat civil y laica, (os tiempos de control griego en a ilesia
facioron que os bulgaros estasen bella cosa allenatos d'a ilesia). En 1903 bi ha
una prebatina d'insurrección bulgara en Macedonia y Tracia, pero fracasa dimpués
de 3 meses, esclafata por os otomans.

En 1912 Bulgaria declaró a guerra a lo Imperio Otomán chunto con Serbia y
Grecia, encomienza a Primera Guerra Balcanica. Adrianopoli caye en marzo de 1913
y los otomans se rinden. Por o tractato de Londres d'o 30 de mayo de 1913 o
Imperio Otomán abandona os territorios a l'este d'a linia Enos-Midia. Os tres
estatos vencedors no se posan d'alcuerdo con o reparto. Os bulgaros, que han
combatito en l'este se consideran os autenticos vencedors d'os turcos, pero han
estato os serbios qui han ocupato o centro y norte de Macedonia. Os griegos han
ocupato tierras d'o sud de Macedonia poblatas por eslavos. O 23 de chunio
Ferrando ordena atacar a los serbios y griegos sin declaración de guerra,
encomenzando a Segunda Guerra Balcanica. En a Segunda Guerra Balcanica os
bulgaros son atacatos tamién por os otomans y os rumans, y pierden a guerra. Por
o tractato de Bucarest o 10 d'agosto de 1913 Bulgaria obtién una extensión
territorial en o sud, con una parte de Tracia que li da acceso a la mar Echea,
pero ha de ceder o sud de Dobrucha a Rumanía, y Adrianopoli y Tracia Oriental a
Turquía. Serbia conserva a suya part de Macedonia, actual Republica de
Macedonia.

En setiembre de 1915 Bulgaria fa liga con o Imperio Austro-Hongaro y declara a
guerra a Serbia o 15 d'octubre. O exercito serbio ye un una pinza y se retira
enta la mar a traviés d'Albania. As tropas bulgaras ocupan a parte serbia de
Macedonia y fan frent a las tropas aligatas que han desembarcato en Salonica o
15 d'octubre (se creya o frent d'Orient). Quan Rumanía entra en guerra en agosto
de 1916 Bulgaria s'asocia a la contraofensiva d'as potencias centrals y ocupa
Dobrucha d'o sud, que heba perdito en a segunda Guerra Balcanica.

O 18 de setiembre de 1918 se creba o frent d'Orient y Bulgaria ye obligata a
firmar un armisticio o día 29. O 3 d'octubre Ferrando abdica en Boris III. O
tractato de Neully d'o 27 de noviembre de 1919 imposa perdugas territorials:
Rumanía recupera o sud de Dobrucha, Serbia s'anexiona bells distritos buegants
de Bulgaria, Grecia ocupa Tracia Occidental, por o que Bulgaria pierde o acceso
a la mar Echea y s'empobrix o antepaís d'ixa costa. En 1923 os griegos
forachitoron a 250.000 bulgaros de Tracia y Macedonia, y son sustituitos por
refuchiatos griegos de Turquía.

Encomienza a dictadura campesina de Alexandre Stambolijski, que ye asesinato en
1923. Dimpués bi ha una insurrección comunista, seguita d'una represión. Dimpués
un periodo d'inestabilidat con desembolique d'o terrorismo. Se creya un
movimiento d'inspiración musoliniana pareixito a los ustaixas, os komitadjis,
salitos d'o ORIM, (Organización Revolucionaria Interior de Macedonia, de fins
d'o sieglo XIX). A fins d'ixe mesmo anyo os oficials fomentan un golpe d'Estato.
A l'anyata vinient se proclama una dictadura exercita por o mesmo rei Boris III,
que manifiesta simpatía por l'Alemanya nazi.

O 7 de setiembre por l'alcuerde de Craiova Bulgaria recupera Dobrucha d'o sud,
en un tiempo que Rumanía ye obligata a ceder territorios. En marzo de 1941
Bulgaria s'adhiere a lo Pacto Tripartito y ye recompensata con l'anexión d'una
gran parte de Macedonia, d'o districto de Pirot de Serbia, y con a recuperación
de Tracia. Os griegos de Tracia, uns 100.000, son forachitatos en respuesta por
a expulsión d'os bulgaros en 1923. O gobierno bulgaro preba de ganar-se a
simpatía d'os macedonians eslavos y integrar-los.

Boris III se negó a entregar a los chodigos de Bulgaria a los nazis y a
participar en a guerra contra a URSS. En agosto de 1943 Boris III muere.

Os dirichents bulgaros miran en 1944 un alcuerde con as potencias occidentals,
pero en agosto os sovieticos ya son prou amanatos, y penetran en Rumanía. O 5 de
setiembre a URSS declara a guerra a Bulgaria, que se rinde y ye presionata pa
que declare a guerra a Alemanya. As tropas bulgaras se retiran de Grecia y
Yugoslavia. O 16 de setiembre os sovieticos ocupan Sofía y ocuparán Bulgaria
dica fins de 1947. O 28 d'octubre se firma un armisticio en Moscú y o poder pasa
a los comunistas.

O 9 de setiembre un golpe d'estato posa en o gobierno a lo Frent d'a Patria. O
Partito Comunista ye a fuerza organizata sola, organización que depende de
Moscú, y prene tot o poder con l'aduya d'o exercito d'ocupación. Dimpués de
l'abolición d'a monarquía por referendum se proclama a republica popular o 15 de
setiembre de 1946. L'aduya sovietica permite que por o tractato de París de 1947
Bulgaria conserve Dobrucha d'o Sud. En 1947 unos quantos procesos eliminan a los
dirichents politicos no comunistas, como Nikolai Petkov, capitoste d'os
campesins. En 1949 o partito comunista sufre una purga estalinista por parte
d'os quadros d'o partito formatos en a URSS que permite aibar a parte d'os
comunistas, acusatos de titismo. O estalinista Valko Chervenkov se posa a la
cabeza d'o partito y dimpués ye succedito por Todo Jirkov, qui seguirá os
dictatos d'a URSS.

Bulgaria será o primer Estato en reconoixer a independencia d'a Republica de
Macedonia, encara que no haiga reconoixito a lo pueblo macedonián como diferent
d'o pueblo bulgaro.



https://an.wikipedia.org/wiki/Augua

L'augua (aigua en os parlars d'a Ribagorza), como substancia quimica ye formata
por hidrocheno y oxichén, con a formula H2O.

Ye una substancia abundant en a Tierra, a on puede trobar-se en distintas formas
y puestos, prencipalment en os ocians, pero tamién en as boiras, as plevias, os
ríos y as cheleras (por eixemplo en banquisas). Tién una gran capacidat ta
disolver atras substancias y ye muito dificil trobar-la pura.

A diferencia d'a mayor parte d'as substancias tien mayor densidat en estato
liquido que en estato solido, y esto tien muita importancia porque permite a
vida en os lacos u mars que se chelan en hibierno.

O suyo alto calor especifico fa calga ceder muita enerchía pa cambear a
temperatura y que tarde muito a escalfar-se u enfriar-se. Esto fa que siga un
regulador d'o clima terrestre.

L'augua ye un element muito abundant en o nuestro sistema solar y se crei que
tamién en l'universo, prencipalment en o suyo estato solido (chelo) y en forma
gaseosa (vapor d'augua). Se ha detectato vapor de augua en Mercurio (3,4%),
Venus (0,002%),a Tierra, Marte (0,03%), Chupiter (0,0004%), Encelado (91%) y en
os exoplanetas HD 189733 b y HD 209458 b en estado liquido en a tierra y en a
luna. y en chelo en a Tierra, Marte, Titán, Europa, Encelado, en cometas y atros
obchetos meteoricos, y se crei que tamién bi ha chelo en a Luna, Ceres, Tetis,
Urano y Neptuno.



https://an.wikipedia.org/wiki/Washington,_DC

Washington, DC ye a ciudat capital d'os Estatos Unitos y ye por sí mesma o
Districto de Columbia (D.C.). A suya población ye de 591.833 habitants (2008),
con una densidat de población de 3.306,33 hab/km². Con una población de poco más
de 4.700.000 habitants, a suya aria metropolitana ye a 10ena más poblata en a
nación.

En a ciudat se troban a Casa Blanca (residencia d'o President) y o Capitolio
(seu d'o Congreso federal), y en as suyas proximidatz o Pentagono (seu d'o mando
d'o exercito estatounitense). Amás d'estar a seu d'o gubierno, tamién ye un
punto toristico important, con molimentos como os memorials a os ex-presidents
Lincoln, Jefferson y Washington, y o molimento a os cayitos en Vietnam.

Prochectata por l'arquitecto francés Pierre L'Enfant, en zaguerías d'o sieglo
XVIII, estió a primera ciudat especialment creyata como centro de gubierno. A
ciudat de Washington, situata en o Districto de Columbia, a o canto d'o río
Potomac entre os estatos de Virchinia y Maryland, ye a capital d'una unión
federal de 50 estatos. Quan Estatos Unitos declaró a suya independencia d'o
Reino Unito, o 4 de chulio de 1776 (agora celebrato como fiesta nacional),
existiban 13 estatos, cadagún d'ells soberán, cadagún deseyoso de controlar os
suyos propios afers. Os estatos tractoron de conservar a suya soberanía y
independencia aintro d'una confederación flexible, pero o suyo intento
contrimostró estar ineficaz de tot. En 1789 adoptoron una nueva constitución que
establiba una unión federal subordinata a un cerenyo gubierno central. En
conseqüencia, decidioron de fundar una nueva ciudat que no tenese garra vinclo
con garra atro d'os estatos que feban parte d'os Estatos Unitos, fundación que
se debantó o 16 de chulio de 1790 y recibió o suyo nombre en a honor d'o
president George Washington.

O Distrito de Columbia, establito o 16 de chulio de 1790, ye un distrito
federal, como especifica a Constitución d'os Estatos Unitos. O Congreso d'os
Estatos Unitos tién a maxima autoridat sobre o Distrito de Columbia, encara que
n'haiga delegato a suya autoridat, de manera considerable, en mans d'o gubierno
municipal d'a ciudat. A zona en a quala se troba situato o distrito orichinal la
cedioron alazetalment o estato de Maryland y a Mancomunidat de Virchinia.
Sindembargo, l'aria que se troba a o sud d'o riu Potomac (alto u baixo 100 km²)
tornó enta Virchinia en 1847 y agora fa parte d'o condato d'Arlington y a ciudat
d'Alexandria. En conseqüencia, dende 1847, a resta d'a superficie que conforma o
territorio que agora ye dito Districto de Columbia perteneixeba d'antis más a o
estato de Maryland.



https://an.wikipedia.org/wiki/Uesca

Uesca (en castellán: Huesca) ye una ciudat d'Aragón y capital d'a provincia d'o
mesmo nombre u tamién clamata Alto Aragón y d'a comarca d'a Plana de Uesca.
Situata en o centro d'una depresión clamata tamién Plana de Uesca teneba, en
2014, 52.555 habitants en una superficie de 161,04 km2 a 488 m. dencima d'o mar
d'Alicán y a una distancia de 70 km d'a vicina Zaragoza. O clima de Uesca ye
mediterranio con matices continentals y as precipitacions son arredol os 550 mm
anyals.

A suya fiesta mayor ye Sant Lorient y se celebra a semana d'o 9 al 15 de agosto.
Ye caracterizada por a vestimenta de color blanco y panyoletas verdes. O dia 9
ye o chupinazo y o dia 10 ye Sant Lorient y os Danzants bailan enfrente d'a
basílica de Sant Lorient.

O escudo d'armas de Uesca ye formato por un chinet en un campo de azul, o chinet
que mira a la drecha d'o escudo con casco y vestito de blanco, armado con una
lanza y montato a caballo. En a punta d'o escudo diz la siguiente leyenda en
latín: "V. V. OSCA" - "URBS VICTRIX OSCA"- (en aragonés "Ciudat Vencedora
Uesca") . A corona reyal ye ubierta con piedras preciosas, con ueito florons,
interpolatos de perlas. Ye rodeyato por dos ramas una de palma de oro y atra de
laurero.

A bandera ye de quatro colors; blanco, royo, amariello y verde. Ye composata por
a cruz de Sant Andreu y tamién en o centro tien a leyenda "V. V. OSCA".

Antes de plegar os romans, a redolada de Uesca yera tierra d'os ibers ilerchetz,
que heban tenito una expansión recient a costa d'atros pueblos relacionatos con
os suesetans d'as Cinco Villas. La ciudat se clamaba allora Bolskan y ya emitiba
moneda en o sieglo II aC.

A Osca d'os romans, en o sieglo I aC ya yera una ciudat de raso romanizata y
Sertorio en fació a suya capital quan esdevenió un rebel contra la Republica
Romana de Sila. Sertorio fundó una Academia en Osca pa la educación romana de
los fillos de l'aristocracia indichena en a mesma plaza on se troba huei lo
museu arquelochico. Roma ninvió a Pompeyo contra Sertorio, y prenió Osca en
l'anyo 72 aC. Augusto puyó de categoría a Uesca nombrando-la municipio.

Dimpués d'a etapa visigoda, y a invasión arabo-musulmana, Osca la controlarán os
musulmans en o contexto d'Al-Andalus. En tiempos d'Al Andalus en arabe
s'escribiba Wasqa prenendo la pronunciación proto-romance. Os historiadors
musulmans destacoron que Uesca teneba una doble muralla de piedra. Tamién dan
noticia que un río traviesa a ciudat, por o que se deduz que a ciudat creixió
enta o nordeste en ixe periodo ixamplando-se por a marguin ezquierda d'o río
Isuela. Bi heba un barrio mozarabe en o sud d'a ciudat. Esdevenita muga debant a
los reinos cristians d'o norte, serán ternes as prebatinas d'encorralamiento d'a
ciudat, lo qualo la obligará a convertir-se en una base melitar de primer orden.

En l'anyo 1094 o rei cristián Sancho Remíriz prebó de conquerir a ciudat
costruindo o Castiello de Mont Aragón. O rei Sancho Remíriz morió por una sayeta
mientres reconoixeba la muralla. En a primavera de 1096 o exercito cristián con
o rei Pero I debant, metioron cerco a Uesca mientres seis meses. A ciudat fue
entregata a lo Rei Sancho, vencedor en a Batalla d'os Plans d'Alcoraz, conforme
a l'alcuerdo previo entre musulmans y cristians.

En o sieglo XIII Uesca yera dividida en uns districtos ditos quartons por
estar-ne quatre: Alquibla, Mont Aragón, La Magdalena y Remián, cadagún as suyas
parroquias y os suyos barrios. O Quartón de L'Alquibla yera o sud d'a ciudat y
con buena part d'a suya superficie fuera d'a muralla, yera o quartón mes poblau.
Teneba os barrios que en a documentación medieval figuran como los oleros, los
ferreros, los ballesteros, los anajares, Barrio de don Fertuyn de Vergua y atros
vecindatos, destacando dos barrios de recient creyación como ixamplamiento d'a
ciudat: Barrio de los Saccos y La Población. A meyaus d'o sieglo XIII os monches
de Mont Aragón empentoron a repoblación d'o espacio d'a Zuda viella de Uesca.

Uesca se situa en a depresión de 20 km de redolada clamata a Plana que ye
rodiata por chicotas elevacions y en o nurueste ista a sierra de Guara una d'as
principals sierras exteriors d'o prepireneu con una maxima altaria d'o tozal
situato a 2.077 m d'altaria.

Se troba a 488 metros d'altaria sobre o ran d'a mar y ye trescruzato por os ríos
Isuela y Flumen.

O termin municipal de Uesca ye de 161,0 km² y muga con Almudévar, Vicién,
Monflorite-As Casas, Tierz, Quicena, Loporzano, Nueno, Igriés, Banastás,
Chimiellas, Alerre, Barbués y Albero Baixo.

Uesca tien 10 barrios; La Catedral, María Auxiliadora, Perpetuo Socorro, San
José, San Lorenzo, San Pedro, Santiago, Santo Domingo y Sant Martín, La
Encarnación y San Francisco de Asís. Os más poblaus son San Lorenzo y Santo
Domingo y Sant Martín.

En a Edat Meya bi habió un Barrio de Sant Cibrián arredol d'una ilesia ya
desapareixida y a on teneban propiedatz los monches d'o Monesterio de Sant Chuan
d'a Penya:

Os poligonos industrials son La Mangatina, Monzú, Sepes, Martinez de Velasco y o
Parque Tecnolochico Walqa.

O municipio de Uesca tamién tien os vicos rurals de Apiés, Banariés, Bellestar
d'o Flumen, Bunyals, Forniellos d'Apiés, Huarrios, Quarte y Tabiernas d'Isuela.

O clima de Uesca ye un clima mediterranio continental. En verano as temperaturas
son calidas y en hibierno son fredas, con minimas baixas que a vegatas baixan
d'os -6º. A temperatura meyana anual ye de 13,6º. A ciudat tien 2.682 horas de
sol al año, 23 días de tronatas y 35 días de chelatas.

As precipitacions son arredol de 550 mm anyals y tienen o suyo minimo en verano
y o maximo a la fin d'a primavera. Puede haber-ie nevazos en hibierno pero no
son muit comuns.

Os records de temperatura rechistratos en l'Observatorio de Uesca son os 42,6º
d'o 7 de chulio de 1919 y os -13,2º d'o 12 de febrero de 1956.

Uesca ye una d'as capitals de provincia con menor población d'o Estato Espanyol,
con 52.555 habitants en l'anyo 2014.

O chentilicio d'os habitants de Uesca y d'a suya provincia ye uescano. En
castellán ye oscense y proviene d'o antiguo nombre en latín de "Osca". Tamién se
usa "fato" que significa presumido en castellán pero en a cultura popular
significa tonto.

As fiestas de Sant Lorient (d'o 9 al 15 d'agosto) y a Semana Santa uescana han
estato declaratas Fiestas de Intrés Toristico. Amás d'as fiestas de Sant
Lorient, o 22 de chinero se celebra a festividat de Sant Vicent. Os uescanos
gosan d'encender fogueras, rustir trunfas y minchar-se-las.

A Sociedad Deportiva Huesca ye l'equipe mas important de fútbol d'a ciudat,
chuga actualment en a segunda división. En baloncesto destaca el Club Baloncesto
Peñas Huesca que chugan en a LEB Oro. O BM Huesca ye o equipe de balonmán que
iste anyo chuga en a Liga ASOBAL.

En a televisión ista Huesca Televisión que emite dende a plegada d'a TDT. Radio
Huesca se encarga d'emitir por l'as ondas. Y o medio escrito mas important ye o
diario del AltoAragón establito en 1985 con una tirache de mas de 8000
exemplars.



https://an.wikipedia.org/wiki/Sudafrica

A Republica de Sudafrica ye un país que se troba situato en a estrimera
meridional d'o continent d'Africa. Muga con os estatos de Namibia, Botswana,
Zimbabwe, Mozambique y Swazilandia. Antiparte, o Reino de Lesoto ye un chicot
país que se troba enclavato dentro d'a Republica de Sudafrica. Tamién muga a
l'este con l'Ocián Indico y a l'ueste con l'Ocián Atlantico.

A suya población ye de 43.647.658 habitants (estimación de 2002) en una
superficie d'1.219.912 km², con una densidat de población de 36 hab/km².

Sudafrica ye organizata politicament como una republica, y as suyas capitals son
Pretoria (administrativa), Bloemfontein (chudicial) y Ciudat d'o Cabo
(lechislativa); sindembargo, a mayor ciudat d'o país ye Johannesburgo. L'actual
president d'o país ye Jacob Zuma. Sudafrica, que fa parte d'a Unión Africana,
d'a ONU y d'a Commonwealth, ye independient d'o Reino Unito dende o 31 de mayo
de 1910.

En estar un país con una gran diversidat etnica por a suya propia historia,
Sudafrica tien muitas luengas oficials: Afrikaans, zulú, xhosa, swazi, ndebele,
sotho, tsonga, tswana, venda, pedi y anglés. A población d'orichen africán ye,
alto u baixo, o 75% d'o total d'a población, y arredol d'o 25% son descendients
de colons europeus (holandeses, alemans, hugonotz occitans y franceses,
angleses, chodigos y atros) y dividitos actualment en africaners y anglofonos.
Tamién bi ha minorías d'antigas colonias britanicas, como indios.

A historia de Sudafrica tien como gran esferencia con a resta d'o continent
africán a plegata dende 1625 de muita población d'orichen europeu a mans d'a
Companyía Neerlandesa d'as Indias Orientals, situación que ye l'alazetz d'as
posteriors luitas entre as poblacions blanca y negra y d'o rechimen d'o
apartheid institucionalizato dende 1948, en rematar a Segunda Guerra Mundial,
por a minoría blanca boer d'o National Party (Partito Nazional). O rechimen d'o
apartheid y a segregación racial no remató dica 1990, quan se celebroron as
primeras eleccions autenticament libres en o país.

Sudafrica se caracteriza por a suya importancia en recursos mineros en oro,
diamants, carbón y quantos atros minerals. Istos recursos esdevenioron
d'importancia estratechica mientres a Guerra fría, premitiendo a pervivencia d'o
sistema politico d'o apartheid.

Antiparte, en bells medios politicos africanistas de cucha se gosa emplegar a
palabra Azania ta o nombre d'o país, en considerar que Sudafrica ye un nombre
d'orichen forano.

Sudafrica se troba situata en o cabo sud d'o continent d'Africa, en o puesto
d'unión entre l'Ocián Indico a l'este y l'Ocián Atlantico a l'ueste, estando as
suyas mugas terrestres con Botswana y Zimbabwe a o norte, con Mozambique y
Swazilandia a l'este y a o noreste, y con Namibia a o norueste. Antiparte,
clavato dentro de Sudafrica se troba o chicot país de Lesoto. Tamién fan parte
de Sudafrica a isla Prencipe Eduardo y a isla Marion, que se troban alto u baixo
a una distancia de 1.900 km enta o sud, ya amán de l'Antarctida.

A superficie d'o país ye d'1.219.912 km², estendillando-se en un territorio
cheograficament prou variato. En o centro d'o país se troba o disierto d'o
Kalahari, que ye rodiato por un altiplán dito Highveld, o qualo s'estendilla
dende 1.500 dica 2.400 metros d'altaria dencima d'o ran d'a mar. A rechión
costera ye estreita y deseparata d'o interior por una succesión de montanyas.

O prencipal río d'o país ye o río Orange, que tien o suyo naixedero en Lesoto
(montes Drakensberg) y a suya desembocadura en l'Ocián Atlantico, estando a suya
cuenca hidrolochica a mayor parte d'a superficie d'o país, y fendo de muga con
Namibia en zaguerías d'o suyo recorrito. O segundo río en importancia de
Sudafrica y o río Limpopo, que desaugua en l'Ocián Indico fendo de muga a o
norte con Botswana y Zimbabwe. Antiparte, o tercer río d'o país ye o río Vaal,
un afluyent d'o río Orange.

A población total d'o país ye de 43.647.658 (estimación de 2002), estando as
prencipals ciudatz d'o país Ciudat d'o Cabo (2.984.100 habitants, estimación de
2004), Durban (2.531.300 habitants, estimación de 2004), Johannesburgo
(1.975.500 habitants, estimación de 2004) y Pretoria (1.473.800 habitants,
estimación de 2004).

Dica 1994, mientres o apartheid, Sudafrica se trobaba dividita en nomás que 4
provincias, amás de 10 bantustans formalment independients encara que a
comunidat internacionalno reconoixeba ixas pseudo-independencias. Quan remató o
rechimen anterior desapareixioron os bantustans y a 4 provincias se dividioron
en territorios más chicotz.

En l'actualidat, asinas, a Republica de Sudafrica se divide administrativament
en 9 provincias:

Encara que mientres o periodo de l'apartheid (u mesmo en moments anteriors de
supremacía colonial) se miró d'aparentar que a Historia de Sudafrica prencipiaba
nomás en plegar l'hombre blanco en o territorio, a Historia de Sudafrica
prencipia mesmo dende que apareixe l'hombre en o continent africán, en haber-ie
tamién importants chacimientos arqueolochicos ta l'estudeyo d'os debampasatos de
l'hombre. Mesmo s'explicaba que quan en 1652 plegoron os colonizadors europeus,
en o territorio de l'actual Sudafrica nomás i viviban que chicotz grupos de
población ixeminata formatos por cazadors-recolectors sin garra civilización, y
que en o sieglo XVII i plegoron os primers grupos de bantús, que se deciba que
yeran una mica más (encara que no guaire) civilizatos.

Mientres o periodo d'os navegants europeus (primero d'o Reino de Portugal, y
dimpués d'o Reino de Francia y d'o Reino Unito) enta la India, Sudafrica
esdevenió una fita important en ixarota comercial, encara que a suya explotación
no prencipió dica o sieglos XVII-XVIII, quan bi plegoron os colons neerlandeses,
sustituitos en o sieglo XIX por os britanicos, que facioron esdevenir o
territorio una d'as suyas colonias.

Mientres o sieglo XIX, l'actual Sudafrica estió puet que o solo lugar a on
esclató una guerra entre colonizadors blancos, a dita Guerra d'os Boers, que
remató con a redota d'os colons d'orichen neerlandés, encara que dende
prencipios d'o sieglo XX os boers conquirioron una parte important d'o poder
politico en o territorio, rematando con a imposición de l' apartheid oficialment
dende 1948, en rematar a Segunda Guerra Mundial. Sindembargo, l' apartheid y a
segregación racial rematoron en os anyos 1990 con a cesión d'o poder politico a
la mayoría d'a población d'o país, de raza negra.

O territorio de Sudafrica tien bellos d'os más antigos chacimientos
paleoantropolochicos conoixitos dica hue, con Kenia y Etiopia. Asinas, en 1924
se i trobó un cranio fosil d'un nin d'a especie Australopithecus africanus, dito
o Nin de Taung, a man d'a localidat de Taung, en a Provincia d'o Norueste,
encara que a comunidat scientifica no aceptó a valideza d'o fósil dica os anyos
1950. Fa 3 milions d'anyadas, l'actual territorio sudafricán yera ocupato por
bellos grupos d'Australopithecus, seguntes as troballas feitas en as espelungas
de Sterkfontein y Kromdraai. Istos grupos de prehominidos fuoron succeditos por
chents d'o chenero Homo, incluyindo-ie Homo habilis, Homo ergaster y hombres
mudernos (Homo sapiens). D'os Homo habilis destacan os chacimientos de
Sterkfontein (datato en 3,3 milions d'anyadas d'antiguidat), Swartkrantz,
Drimolen u Kromdal. En a provincia de KwaZulu-Natal (espelunga Border) se i
troboron os más antigos vestichios dica hue d'o emplego de tecnolochía asociata
a humans mudernos, datata alto u baixo en 195.000 anyadas.

L'actual población sudafricana apareix en o territorio fa alto u baixo 40.000
anyadas, encara que vinclata con a población anterior d'o territorio, y son os
ditos khoisan (termin que hue se prefiere a bosquimans u hotentotz, consideratos
denigrants en estar asociatos a las denominacions emplegatas mientres o dominio
colonial y l' apartheid), encara que en realidat se trataba de dos grupos humans
diferents, os khoi y os san, con diferencias entre els nomás que lingüisticas.
Istos grupos creyoron un arte rupestre propio, que s'estendilla dica l'actual
Namibia, con pinturas de 27.000 anyadas d'antiguidat u gravatos de 10.000
anyadas. D'istos grupos, os san viviban d'a cazata (incluyindo-ie a pesca) y d'a
recolección d'alimentos, en chicotz grupos con poco desembolique de poder social
u politico, y os khol viviban d'a ganadería de uellass dende o sieglo I,
estendillatos por o territorio encara que con mayor desembolique socio-politico.
Iste proceso d'adopción d'a ganadería fació que a luenga se deseparase entre
istos dos grupos, en emplegar os khol termins relativos a la ganadería
desconoixitos ta los san. No i heba denguna atra esferecia important entre os
dos grupos, y pareix que os khol adhibioron a o suyo grupo a muitos san, vivindo
os dos grupos en a dita Edat de Piedra.

L'agricultura, as ferramientas agricolas y a Edat de Fierro plegoron enta
l'actual Sudafrica con os bantús, que marchoron dende l'actual Camerún arredol
d'o sieglo XVI aC, ye fácil que por a desertificación d'o disierto d'o Sahara,
plegando a Sudafrica en dos grupos: uno baixando por a costa de l'Ocián
Atlantico (encara que iste grupo tamién se diz que quedó en l'actual Namibia),
l'atro viachando enta l'este dica Tanzania (á on plegó o sieglo XI aC) y luego
enta o sud dica Malaui, estando iste zaguer grupo l'inventor d'a metalurchia en
o sieglo IX aC mientres a suya estadía en Tanzania, y fendo dentrar o territorio
sudafricán en a Edat de Fierro.

Se conoix tamién que arredol d'os sieglos IV y V s'establioron a o sud d'o río
Limpopo nuevos grupos d'agricultors y ganaders d'o grupo etnico d'os bantús, que
dimpués se tresladoron encara més enta o sud, enta l'actual provincia de
KwaZulu-Natal, a on se troba o lugar d'ocupación más antiga conoixita d'istos
grupos, que ye de 1050. O grupo bantú que s'establió más a o sud estioron os
xhosas, que plegoron dica o río Fish, en l'actual provincia d'o Cabo Oriental.
Istas poblacions, que culturalment perteneixeban a la Edat d'o Fierro,
desplazoron a grupos etnicos más atrasatos culturalment y que i viviban d'antis
más. Sindembargo, dica la plegata a o territorio d'os portugueses, tecnicament
istas poblacions encara viviban en a Prehistoria, por no conoixer pas a
escritura.

En o sieglo X apareix o primer estato en o territorio de l'actual Sudafrica, o
reino de Mapungubwe (o chacimiento arqueolochico d'os repuis d'a suya antiga
capital, Mapungubwe, fuoron declaratos Patrimonio d'a Humanidat en 2003 por a
UNESCO), y dende meyatos d'o sieglo VIII bi heban ciudatz-estato que feban
comercio con Omán, India u China. Una d'as caracteristicas d'ixas envueltas yera
a practica d'a minería, con menas de fierro, estanyo, oro u cobre, estando istos
dos zaguers productos destinatos a la suya exportación y os dos primers a o suyo
consumo local. Sindembargo, quan se descubrió en 1933 o chacimiento de
Mapungubwe, fue ignorato, por contradecir as teorías d'o apartheid que negaban a
existenxia d'un estato en a rechión antis de plegar-ie os colonizadors blancos.

O reino de Mapungubwe s'adedicaba a ormino a o comercio, y con o estato d'o Gran
Zimbabwe, establito a o norte en o sieglos XII-XV, estioron en contacto con as
primers ciudatz establitas en a costa de l'actual Mozambique, con qui praticaban
o comercio y que yeran as suyas intermediarias con China u la India.

Os navegants portugueses plegaron a la redolada en o suyo camín enta la India,
quan en 1488 i plegó Bartolomeu Dias, que clamó a o lugar Cabo das Tormentas
(Cabo d'as Tronatas, en aragonés) por o mal orache que i trobó en a redolada.
Bartolomeu Dias estió o primer europeu en plegar dica a o sud d'o continent
d'Africa, ubriendo asinas una vía ta o comercio d'Europa con Asia a traviés de
l'Ocián Atlantico y de l'Ocián Indico, evitando o comercio con os territorios
controlatos por o Imperio Otomán. Sindembargo, en tornar a Portugal, por motivos
de caire propagandistico, o rei Chuan II de Portugal li cambeó o nombre a o
lugar enta Cabo da Boa Esperança (Cabo de Buena Esperanza en aragonés), nombre
que mantién encara hue, ta evitar a mala fama d'o lugar asociata a lo nombre que
li heba puesto Bartolomeu Dias.

Dies anyadas dimpués d'o viache de Bartolomeu Dias, una nueva flota portuguesa,
mandata por Vasco da Gama, marchó de Portugal enta Calcuta, en pasando por o
Cabo de Buena Esperanza y trescruzando luego l'Ocián Indico. Sindembargo, en
istos primers viaches os portugueses no s'instaloron pas en o territorio
sudafricán, encara que creyoron factorías en bells puestos d'Angola, de
Mozambique y d'atros puestos d'Africa Oriental, amás d'en Goa, en territorio
indio, y en Macao, en China. O motivo de que no s'instalasen en Sudafrica yera,
d'una man, que yera difícil recalar-ie en o viache de tornata dende la India,
por a dirección d'os vientos predominants, y d'atra man, l'ausencia en o
territorio d'a posibilidat de trobar-ie alimentos, amás que l'actitud d'os
nativos no yera pas muit amistosa. A vegatas bi habió desembarcos puntuals, ta
apropiar-sen de vacas d'os nativos, como en 1510, quan desembarcó l'almirant
Francisco de Almeida, qui morió chunto con 50 d'os suyos soldatos en un combate
con os nativos.

Tampoco podeba estar o territorio una fuent d'esclavos, en no existir-ie pas
dengún estato centralizato con elites que esdeveniesen os proveidors d'esclavos
d'os portugueses, intermediarios que calía tener ta que controlasen o
territorio, situación que sí troboron os portugueses en atros puestos, como en
os territorios d'Angola, Mozambique u o golfo de Guinea.

Encara que os portugueses facioron bells alcuerdos con as poblacions d'a
redolada, istos pactos no s'han conservato pas dica hue. O portugueses no
ocuporon pas o territorio, sino que nomás lo trescruzaban, amás de i acullir a
os supervivients d'os naufrachios escaicitos en a rota comercial. A chesta d'os
portugueses fue recullita por o poeta portugués Luís de Camões en o suyo poema
epico Os Lusíadas. Dica o sieglo XVII a situación en Sudafrica continó estando
alto u baixo igual, dica que i plegoron en 1652 os neerlandeses.

En o sieglo XVII, os habitants d'os Países Baixos (ye decir, os neerlandeses)
consolidoron a suya independencia, luego d'una luenga guerra con Espanya, en
perteneixer ixe territorio tamién a la Casa d'Austria. O nuevo país, volcato
enta o comercio, establió una companyía comercial ta las suyas transaccions con
a India y o sudeste d'Asia, a dita Companyía neerlandesa d'as Indias
Occidentals, y continó con o camín ubierto por os portugueses, encara que os
neerlandeses sí que instaloron bellas factorías comercials en l'actual
Sudafrica. Asinas, o 6 d'abril de 1652 Jan van Riebeeck establió un puesto ta
abastir os barcos neerlandeses en o cabo de Buena Esperanza, y mientres os
sieglos XVII y XVIII continó a expansión d'a chicota colonia neerlandesa. A
calendata d'o desembarco neerlandés fue considerata por a población afrikaner de
Sudafrica dica fa pocas anyadas como a calendata de creyación de Sudafrica.

Tamién a Companyía anglesa d'as Indias Occidentals, competidora d'a suya quasi
homonima neerlandesa, s'heba instalato en ixe inte en Sudafrica, prencipiando
una rivalidat comercial entre as dos companyías que yera amás una rivalidat
politica entre os dos países a que perteneixeban. Mesmo os britanicos preboron
d'instalar-ie una colonia de tipo penal mientres o sieglo XVII, antis d'o
desembarco neerlandés.

Os primers colons neerlandeses estioron una comunidat muit chicota, y
prencipiaron os matrimonios mixtos con a población khoi d'a redolada, estando o
primer matrimonio mixto conoixito en 1656. Dica 1689 no creixió a población de
colons blancos, en plegar-ie un grupo de 180 hugonotz fuyitos d'as Guerras de
relichión de Francia. Tamién bi plegoron chicotz grupos d'alemans.

Quan os colons neerlandeses en o suyo abance enta l'interior d'o territorio se
troboron con os xhosas en o suyo camín enta o sud dende o río Fish, prencipiaron
una serie de luitas entre ambos pueblos, que competiban por l'aproveitamiento
d'os mesmos recursos naturals d'a redolada, basicament a tierra y l'alimento.
Antiparte, os colons neerlandeses, ta disponer de más mano d'obra, prencipiaron
a importar población dende otros territorios que controlaban u que se trobaban
en as suyas rotas comercials, como Madagascar, u os actuals países d'Indonesia y
India, que son en a suya mayor parte l'alazet de l'actual población sudafricana
d'orichen asiatico.

En 1797, mientres as Guerras napolionicas, os Países Baixos y o Reino Unito
luitoron entre sí en a dita Quatrena Guerra anglo-neerlandesa, y as tropas d'o
Exercito britanico fuoron ninviatas a ocupar as posesions neerlandesas en o cabo
de Buena Esperanza, ta evitar amás a posible influencia d'as ideyas d'a
Revolución Francesa en un puesto tan sensible ta la suya politica colonial como
yera la India, en trobar-se a colonia neerlandesa clavata en a rota enta la
India. En continar os Países Baixos a suya alianza melitar como o estato
satelite que yera en ixe inte d'a Francia de Napolión Bonaparte, o Reino Unito
s'anexionó o territorio en 1805, continando dimpués con una politica d'expansión
enta o norte d'a colonia, a quala cosa fació que bi hese encara más luitas
contra os xhosas, plegando a nueva muga con iste pueblo dica o río Fish, linia
de muga que os britanicos fortificaron en establir-ie quantos fuertes.

Os colons d'orichen neerlandés, que se veyeban discriminatos en o poder en a
nueva colonia britanica, marchoron y s'establioron en parti más a o norte, a on
fundoron bellas comunidatz independients que yeran en luita con a población
negra d'a redolada, encara que tamién yeran en tensión con a colonia britanica,
que veyeba istas tierras ocupatas por os colons neerlandeses (u boers, como
yeran ditos ya en ixas envueltas) como o suyo futuro territorio d'expansión
colonial.

A economía de Sudafrica ye a economía mas gran d'Africa, y suposa alto u baixo a
quatrena parte d'o PIB total d'o continent, por a quala cosa ye un important
motor economico continental; ye a 24ena economía d'o mundo. Destaca como
actividat economica prencipal a minería, en estar Sudafrica muit rica en
recursos minerals, destacando-ie o carbón y bellos metals y minerals preciosos,
como oro, platino y diamants. Asinas, Sudafrica ye o segundo país d'o mundo en
producción d'oro dezaga de China con o 15% d'a producción mundial, tenendo
sindembargo un 25% d'as reservas mundials d'ixe metal; ye tamién o primer país
productor de platino, producindo o 75% d'a producción mundial d'iste metal; y ye
o 5eno país productor de diamants. Se i puet trobat tamién produccions
importants de cobre, uranio y níquel, amás de produccions mas chicotas d'atros
metals i minerals.

Tamién destaca o país por a suya industria, que ye a industria con una
diversificación mas gran y amás a industria mas potent d'o continent; cal
mencionar as industrias d'os sectors automovilistico, de transformación de
minerals, de transformación de biens agricolas y ganaders, de producción
d'enerchía y d'o sector aeronautico.

Respective de l'agricultura, que ocupa alto u baixo o 12% d'a superficie d'o
país, Sudafrica produce cantidatz prou importants de panizo, trigo, canya de
zucre, fruitas y legumbres, sin xublidar-se d'a suya viticultura (en 2005,
Sudafrica estió o 9eno productor mundial de vin, con arredol de 600 millons de
litros). En a ganadería, destaca por as uellas y por a prodicción d'a suya
avicultura. Tamién produce lana y leit, derivatos d'a ganadería.

Sudafrica destaca tamién por o suyo sector toristico, en estar o país prou
densenvolicato ta ufrir a los toristas una estructura adequata a las suyas
potencialidatz: Sudafrica tien un amplo rete de parques nacionals, ta o torismo
de naturaleza, y unas plachas con clima mediterranio y sin problemas de
masificación.

A divisa de Sudafrica ye o rand, que se divide en 100 centavos (ye decir,
centimos).

Os esportes mes populars son o fútbol, o rugby y o cricket. Atros esportes
populars individuals son a natación, o atletismo, golf, boxeyo, tennis y surf.

Sudafrica bi ha organizato os Campionatos Mundials de Fútbol de 2010, os primers
organizatos en Africa.



https://an.wikipedia.org/wiki/Reciento

As levaduras son fongos unicelulars capables de provocar a fermentación de
substancias organicas d'orichen animal u vechetal. As levaduras s'emplegan pa
producir vin, biera, bebidas alcoholicas industrials, pan, atras masas y
antibioticos.

O termin levadura sin especificación puet tener un emplego chenerico u
especifico. Con a parola levadura adintro d'un conexto se puet fer referencia a
una especie particular, cheneralment por abreviación de levadura de la biera o
levadura d'o pan (Saccharomyces cerevisiae). Por analochía se designa tamién con
a parola levadura a la mescla quimica que se fa servir en cocina pa fer puyar a
masa, a levadura quimica.

En aragonés bi ha diferents denominacions tradicionals relativas a estos
organismos u lo que fan. D'acuerdo con l'ALEANR a sola denominación ye a de
levadura en as parlas alto-aragonesas dende l'ansotán dica o chistabín, sin
arribar en o benasqués, pero arribando en o baixo-ribagorzán con a variant
palatalizada de llevadura. En Ribagorza Baixa existe a expresión fe(r) la
llevadura pa dicir posar en a masa a levadura que se deixó reservada pa
fermentar.

A denominación de levadura deriva d'o verbo latín LEVARE ("puyar", "levantar"),
por a observación d'as fermentacions, particularment d'a fermentación d'o pan,
se diz que a masa "puya". Presenta os suyos cognatos en portugués (levedura), en
asturián (llevadura), en castellán (levadura), en occitán (levadura) y en
francés (levure).

O diccionario d'Andolz transmite reciento y recinto de Pardo Asso, que se
relacionan con cerniento d'o fichero Moneva que tamién transmite. Atras parolas
que feguran en o diccionario d'Andolz son beina en Almudévar, emprenyatuera en
belsetán, emprenatuera en benasqués, y atras ya propias de Ribagorza como
llevadura, u propias de tot o catalán d'Aragón y d'a serie lleute, lleuto,
lleuta, afins a lo catalán standard llevat. Manimenos l'ALEANR no confirma a
parola emprenatuera en a Val de Benás y rechistra en esta val a parola lleuto.

As formas aprenyatuera, emprenyatuera, emprenatuera y emprenyatuara derivan d'o
latín IMPREGNATORIA y fan referencia a un cautivo simbiotico de levaduras
presents en os cerials y bacterias presents en l'ambient, que se precisa pa fer
pan.

L'ALEANR rechistra formas tipo reciento en as provincias de Zaragoza y Teruel,
en especial Sistema Iberico: reciento (Z 303, Z 500, Z 501, Z 502, Z 503, Z 504,
Z 505, Z 506, Z 602, Z 607) y creciento (Z 507, Te 101, Te 103, Te 104),
coexistindo quasi en totas estas localidatz con levadura. A forma reciento
arriba mesmo en as provincias de Soria y Guadalachara (So 402, So 600, Gu 200).
Curiosament trobamos cognatos de reciento en qualques localidatz de la Francha
Oriental: ren (Hu 408, Hu 602, Z 606).



https://an.wikipedia.org/wiki/Nueva_Zelanda

Nueva Zelanda (os suyos nombres oficials son New Zealand en anglés y Aotearoa en
maorí) ye un país d'Oceanía formato por dos grans islas, a Isla Norte y a Isla
Sud, chunto a atras islas menors. Muga a lo norte y a l'este con o Pacifico Sud,
a l'ueste con o Mar de Tasmania y a lo sud con l'Ocián d'o Sud.

A suya población ye de 4.072.000 habitants (2004) en una superficie de 268.680
km², con una densidat de población de 15 hab/km².

A ciudat prencipal de Nueva Zelanda ye Auckland y a suya capital ye Wellington,
dende a independencia d'o país o 26 de setiembre de 1907 (d'antis mas yera una
colonia britanica). Manimenos, o país mantién vinclos con a suya antiga
metropoli, en estar miembro d'a Commonwealth y estar o suyo chefe d'estato a
reina Isabel II d'o Reino Unito. Antiparte, Nueva Zelanda fa parte de l'APEC,
d'a ONU y d'a OCDE. A suya moneda ye o dólar neozelandés.

Encara que as islas que hue se conoixen con o nombre de Nueva Zelanda dentroron
en a Historia en plegar-ie os descubridors d'orichen europeu y d'a suya
colonización, as islas ya teneban una población anterior, os maorís,
descendients de pobladors d'orichen polinesio. Os colonizadors adaptoron o
territorio y lo modeloron seguntes os suyos modelos culturals, fendo parte d'o
Imperio britanico dica primerías d'o sieglo XX, quan esdevenió un Dominio
britanico y dimpués un país independient de raso, encara que continó mantenendo
unas estreitas relacions con o Reino Unito. Asinas, Nueva Zelanda, chunto con
l'amanata Australia, prenioron parte en as luitas en Europa d'os britanicos
mientres a Primera Guerra Mundial, quan ninvioron tropas a combatir mas que mas
en Echipto y Grecia, destacando a participación de l'Australian and New Zealand
Army Corps (nombre que recibioron os soldatos australians y neo-zelandeses) en a
batalla de Gallipoli en 1915-1916. Tamién luitoron mientres a Segunda Guerra
Mundial, en iste caso mas que mas en o teatro d'operacions d'Europa y d'Africa
d'o Norte y en o teatro d'operacions d'Africa Oriental y d'Orient Meyo,
destacando en as suyas batallas contra l' Afrika Korps en Africa d'o norte y
tamién en a peninsula italica.

Nueva Zelanda ye una d'as zagueras partes d'a Tierra en tener población humana.
Se considera que os suyos primers habitants estioron grupos d'orichen polinesio
(islas d'a Sociedat y islas Cook) que plegoron a las suyas islas alto u baixo en
1250 u 1300, desembolicando en o nuevo territorio una cultura propia y
esdevenindo un grupo humán con caracteristicas propias: os maorís. Tamién se diz
que podió haber-ie una primera ondata inmigratoria anterior arredol de 150,
encara que tamién se diz que ista ondata se diz no dixó repuis en os pobladors
d'o territorio. Plegoron a la isla d'o Norte, trobando-ie un territorio virchen
con selvas que no conoixeban en os suyos territorios d'orichen, que yeran
formatos por islas muito más chicotas y a on nomás bi heba que chicotas masas
forestals de selva tropical. Troboron tamién una fauna y una flora que no yera
adaptata a la presencia d'o ser humán, y amás estioron importadors d'especies
desconoixitas en o territorio dica l'inte.

Oa maorís establioron un conchunto de iwi (u tribus) y hapu (u clans) que
desembolicoron estructuras politicas diferents encara que mai no establioron
garra estato común u centralizato que abracase a totalidat d'o territorio, y
manteneban relacions que podeban plegar mesmo a la guerra ubierta, encara que
tamién podeban establir alianzas. Os hapu podeban recibir o suyo nombre d'un
debampasato eponimo (hombre u muller).

O primer europeu en plegar en 1642 en o territorio de l'actual Nueva Zelanda
estió o explorador neerlandés Abel Tasman (o mesmo que dio o suyo nombre a
Tasmania, en o sud d'Australia), encara que pensaba que o territorio conectaba
con America d'o Sud. Sindembargo, en 1645 os cartografos neerlendeses, dimpués
de comprobar que se trataba d'un nuevo territorio deseparato d'America,
decidioron de clamar-lo Nova Zeelandia, en a honor d'a provincia neerlandesa de
Zelanda (Zeeland en neerlandés). O navegant britanico James Cook, qui plegó a
las islas con posterioridad, adaptó o nombre a l'anglés New Zealand, que ye
dende ixe inte o suyo nombre en ixa luenga.

Tasman, plegato en 1642, no contó con a benevolencia d'os maorís, con qui tenió
enfrentamientos que provocoron quantos muertos en a suya tripulación, y no tornó
a haber-ne-ie presencia d'os europeus dica que plegó Cook, mas de cient anyos
dimpués, en 1769, en o marco d'a expansión colonial britanica en l'Ocián
Pacifico mientres o sieglo XVIII. Cook prencipió un intercambeo con os maorís
que continó con atros colonizadors britanicos, que estioron amás os introductors
en as islas de bellos cultivos foranos, como as trugas, que modificoron a
producción agricola d'o territorio. Ista modificación comportó un aumento d'a
producción agricola, fendo asinas posible que os enfrentamientos tribals se
desembolicasen dica plegar a guerras de ms gran amplitut. Asinas, mientres as
ditas guerras d'os mosquetz, en 1801-1840, s'escaicioron mas de 600 batallas,
estando a causa dreita d'a muerte de 30.000 u 40.000 maorís. A ixo cal
adhibir-ne a plegata de malautías que dica l'inte yeran desconoixitas por a
población, que no en teneba esfensas, reducindo-se asinas o total d'a población
d'o territorio en un 40% respective d'a población que i heba quan i plegoron os
primers europeus. Antiparte, dende primerías d'o sieglo XIX se instaloron en
l'actual Nueva Zelanda quantos misioners eopeus, que estendilloron entre o
maorís o Cristianismo como a relichión predominent, substituyindo os cultos
pre-cristians.

En 1832 o Gubierno britanico nombró a James Busby como Resident britanico en as
islas y en 1835, quan s'anunciaba a posibilidat d'una declarción de soberanía
sobre o territorio por parte de Francia, as tribus unitas de Nueva Zelanda
facioron una declaración d'independencia, mesmo que demanoron a o rei Guillén IV
d'o Reino Unito que lis concedise a suya protección.

Nueva Zelanda se divide en 16 rechions (7 en a isla d'o Sud y 9 en a isla d'o
Norte), que a la vegata, se subdividen en 95 districtos y 4 districtos maoris.
Nueva Zelanda tamién tien un buen numero d'islas desalpartatas que no s'encluyen
en garra rechión. As Islas Chatham no son una rechión, encara que o suyo
consello opere como una rechión baixo a tutela d'o Resource Management Act. As
Islas Kermadec y as Islas subantarticas son habitatas nomás por un numero chicot
de miembros d'o Departamento de Conservación de Nueva Zelanda.

Nueva Zelanda tamién tien en as suyas mans a responsabilidat d'os afers
exteriors d'os países autonomos d'as Islas Cook y Niue, y administra a
dependencia de Tokelau.

En l'Antarctida, Nova Zelanda mantiene (encara que paralizata por o Tractato
Antartico) a reclamación sobre a Dependencia de Ross, encluyindo-ie a Isla Scott
y as Islas Balleny.

Nueva Zelanda ye formata por dos islas prencipals, as Islas Norte y Sud, (Te Ika
un Maui y Te wai pounamu en maorí, respectivament) y un numero d'islas mas
chicotas. As islas se troban entre as latitutz 29° y 53° S y lonchitutz de 165°
y 176° E. As dos islas prencipals son deseparatas por o estreito de Cook, que
tien 22 km d'amplaria en o suyo punto mas estreito. L'aria total d'o país ye de
268.021 km², una miqueta mas chicot que Italia u Chapón y un poquet mas gran que
o Reino Unito.

O país ye luengo (mas de 1.600 km de largaria en o suyo eixe norte-noreste) y
estreito (con un amplo maximo de 400 km), con alto u baixo 15.134 km de costa.
Dimpués d'as Islas Norte y Sud, as cinco islas habitatas mas grans son a Isla
Stewart, as Islas Chatham (Rekohu), Isla Gran Barrera (en o golfo de Hauraki),
Isla D'Urville (en o estreito de Marlborough) y a Isla Waiheke (a más poblata
d'as cinco). O país conta con a-saber-los recursos marinos, con a sietena zona
economica exclusiva mas gran en o mundo, que cubre mas de 4.000.000 km², lo que
se traduce en mas de quince vegatas a suya superficie terrestre.

A Isla Sud ye a masa de tierra mas gran de Nueva Zelanda y ye dividita a o largo
por os Alpes d'o Sud. Aintro d'ista cordelera existen 18 picos de mas de 3.000
m, estando o mas alto o mont Cook, con 3.754 m. d'altaria. As partis mas altas
d'a Isla Sud son cubiertas por selvas, protechitas por quantos parques nacionals
como os d'Abel Tasman y Kahurangi. Fiordland, en a parti sudueste d'a Isla Sud,
ye un aria de altas montanyas tallatas por fiordos. A Isla Norte ye menos
montanyosa pero ye marcata por o vulcanismo. A zona vulcanica de Taupo, una gran
meseta vulcanica, contina estando muit activa. A montanya mas alta d'a Isla
Norte, o mont Ruapehu (2.797 m), y o laco mas gran d'o país, o laco Taupo, se
troban en ista meseta. O norte d'a isla ye un aria mas plana, que d'antis mas
yera cubierta por árbols kauri.

O país debe a suya variata topografía, y talment a suya aparición por dencima
d'o ran d'a mar, a la muga dinamica que se troba entre as placas d'o Pacifico y
Indoaustraliana. Nueva Zelanda fa parti de Zealandia, un continent quasi d'a
metat d'a grandaria d'Australia, que se sumerchió gradualment dimpués de
deseparar-se d'o supercontinent Gondwana. Fa alto u baixo 25 millons d'anyos, un
cambeo en os movimientos d'as placas tectonicas prencipió un proceso d'elevación
y compresión d'o terreno. Agora iste proceso ye mas evident en os Alpes d'o Sud,
formatos por a compresión d'a crosta terrestre chusto chunto a la falla alpina.
En atros puestos, a muga entre as placas fa que bi haiga subducción d'una placa
debaixo de l'atra, creyando quantas fuesas, como la de Puysegur, a o sud, a
fuesa de Hikurangi, a l'este y as fuesas de Kermadec y de Tonga mas enta o
norte.

A latitut de Nueva Zelanda, entre os paralelos 34° a 47° S, corresponde
estreitament a la d'Italia en o hemisferio norte. Manimenos, o suyo isolamiento
d'influencias continentals y a exposición a os vientos fredos d'o sud y as
corrients ocianicas, le dan a o clima un caracter mas templato. O clima en tot o
país ye templato, mas que mas ocianico, con temperaturas anyals meyas que van
dende os 10 °C en o sud, dica os 16 °C en o norte. As temperaturas maximas y
minimas historicas son 42,4 °C en Canterbury y -21,6 °C en Ophir, Otago.

As condicions climaticas cambean prou entre as distintas rechions: de
extremadament humido en West Coast, a quasi semiarido en o interior de
Canterbury y subtropical en Northland. D'as siet ciudatz mas importants,
Christchurch ye amás xuta, recullindo-se-ie en promeyo nomás 640 mm de plevia
por anyo; Auckland, amás humeda, reculle quasi o doble d'ixa cantidat. Auckland,
Wellington y Christchurch tienen un promeyo anyal de 2.000 horas de sol. O sud y
o sudueste d'a Isla Sud tienen un clima mas fredo, con alto u baixo entre 1.400
y 1.600 horas de luz solar; o norte y o noreste d'a Isla Sud son as arias con
mas sol d'o país y tienen alto u baixo entre 2.400 y 2.500 horas de sol.

O isolamiento cheografico de 80 millons d'anyos y a biocheografía d'as islas son
os responsables d'a variedat unica d'especies vechetals y animals d'o país, que
evolucionoron d'a vida silvestre de Gondwana, u bien, logroron plegar a las
costas volando, nadando u rastratos por l'ocián. Alto u baixo o 82% d'as plantas
vasculars nativas de Nueva Zelanda son endemicas, estando un total de 1.944
especies de 65 cheners d'una sola familia. Os dos tipos prencipals de selvas son
as dominatas por podocarpos y/o kauris, y en climas mas fredos os mas importants
son os fayos d'o sud. Os tipos de vechetación restants son pastos, a mayoría
d'os qualos son matullos.

En a isla meridional de Nueva Zelanda bi ha unas selvas templato-fridas (que fan
part d'o que bells autors denominan pluvisilvas templatas), comparables a las
presents en Tasmania y en as versants pacificas d'os Andes meridionals y d'as
Montanyas Rocosas. Ye un tipo de vechetación que necesita zonas més fridas que a
selva subtropical pero a man d'a costa, que suaviza o clima y li da més humidat.
A selva de dominata por árbols con fuella perén ampla y gran como un fayo
austral u Nothofagus menziesii con abundancia de musgos y felequeras. O suelo
presenta caracteristicas podsolicas.

Os patrons d'as emisions de gases de efecto hibernadero son parellans a os d'os
países escandinavos, gracias a o correcto uso y aproveitamiento d'a tierra y a
la reforestación. A mayoría d'as 11,9 millons d'hectarias de tierras agricolas,
que representan alto u baixo un 44% d'a superficie total d'o país, se limpioron.
Os primeros intentos ta disminuir os efectos d'a deforestación, tals como a Lei
de rechistro de dreitos de silvicultura de 1983, que creyó os «dreitos de
silvicultura», nomás tenioron un exito moderato. Manimenos, creyoron estandars
de clase mundial en a replega de datos y en dreitos sobre a propiedat, que
dioron paso a la primera enmienda a la Lei de selvas de 1949, feita en 1993, que
dimpués serviría de base a la Lei de respuesta de cambeo climatico de 2002. A
reforestación fue vista como a prencipal aina ta cumplir con os obchectivos d'o
Protocolo de Kioto. En consecuencia, s'implementoron programas ta a reducción
d'as emisions prevocatas por a deforestación y a degradación d'as selvas y se
establió l'uso de bonos de carbonio ta o comercio de dreitos d'emisión. Debito a
que o gubierno estió o primero en tener acceso a os bonos de carbonio, quan
prencipioron a manullar-se, habió un aumento d'a deforestación. Quan a
iniciativa privata tenió acceso a o comercio de dreito de emisión, o programa
prencipió a reducir os nivels de deforestación.

Nueva Zelanda tien una moderna, prospera y desembolicata economía de mercato,
con un producto interior bruto (PIB) y una paridat de poder adquisitivo (PPA)
per capita estimatos entre US$27.420 y $US29.352. O dólar neozelandés, dito
informalment "dólar kiwi", ye a moneda oficial de Nueva Zelanda. Tamién circula
en as Islas Cook (se veiga dólar d'as Islas Cook), Niue, Tokelau y as Islas
Pitcairn. Nueva Zelanda se trobaba en l'anyo 2010 seguntes o Programa de
Desembolique d'as Nacions Unitas en a 3ª posición entre os países "mas
desembolicatos" seguntes o suyo Endice de Desembolique Humán, y o 4eno en 2011
seguntes o Endice de Libertat Economica publicato por The Heritage Foundation.

Historicament, as industrias extractivas han contribuyito a-saber-lo en a
economía de Nueva Zelanda, centrando-se en diferents actividatz seguntes o
periodo de tiempo: os mamifers marins, o lino de Nueva Zelanda, l'oro, a goma de
kauri, u a fusta. Con o desembolique d'os barcos con refricheración en a decada
de 1880, diferents alimentos como a carne y atros productos diarios fuoron
exportatos ta Gran Bretanya, un comercio que estió l'alazet ta un fuerte
creiximiento economico en Nueva Zelanda. L'alta requesta de productos agricolas
dende o Reino Unito y os Estatos Unitos aduyó a os neozelandeses a un ran de
vida parellán a o existen en Australia y Europa Occidenta en os anyos 1950 y
1960. En 1973 o mercato d'exportacions de Nueva Zelanda se redució en dentrar o
Reino Unito en a Comunidat Europea chunto a atros factors como a crisi d'o
petrolio de 1973 y a crisi enerchetica de 1979, lo que levo a o país a una
important depresión economica. A calidat de vida en Nueva Zelanda cayó por
debaixo d'a que bi heba en Australia y Europa Occidental, y en 1982 Nueva
Zelanda rechistro a valor de renta per capita mas baixa d'entre os países
desembolicatos seguntes o Banco Mundial. Dende 1984, os succesivos gubiernos han
feito una gran reestructuración macroeconomica (conoixita primero como
Rogernomics y dimpués Ruthanasia por os nombres d'os menistros d'economía por
ixas envueltas: Roger Douglas y Ruth Richardson), o resultato estió una rapeda
transformación de Nueva Zelanda dende una economía a-saber-lo proteccionista a
una economía de libre comercio liberalizata.

As tasas d'ature puyoron por dencima d'o 10 por cient en 1991 y 1992, dimpués
d'o crash d'os mercatos de valors de 1987, pero tornó a baixar dica o minimo
historico d'o 3.4 por cient en 2007. A crisi financiera global que venió dimpués
tenió un gran impacto en Nueva Zelanda con una cayita d'o PIB en cinco
trimestres consecutivos, a mayor recesión en mas de trenta anyos d'historia, y
as tasas d'ature tornoron a puyar dica o 7 por cient en zaguerías de 2009. New
Zealand ha experimentato diferents "fuyitas de cerebros" dende os anyos 1970 y
que encara continan hue. Quasi un quatreno d'os treballadors altament
qualificatos viven difuera d'o país, mas que mas en Australia y Gran Bretanya, a
mayor zifra entre as nacions desembolicatas. En os zaguers anyos, manimenos, ha
habito un proceso inverso con a plegata de profesionals qualificatos provenients
d'Europa y de países menos desembolicatos.

A población de Nueva Zelanda ye d'alto u baixo 4,39 millons d'habitants. Un
reloch poblacional se troba en a seu d'o Statistics New Zealand:
Stats.govt.nz.</ref> En o censo de 2006, un 67,6% d'os enqüestatos
s'identificoron etnicament como europeu y un 14,6% como maorí. Atros grupos
etnicos importants incluyen os asiaticos (9,2%) y os pueblos d'o Pacifico
(6,9%), mientres que l'11,1% s'identificoron a sí mesmos simplament como
«neozelandés» (u parellán) y o restant 1% s'identificó con atras etnias. Quando
se fació o censo, se podeba trigar mas d'un grupo etnico (o 53% d'os maorí
s'identificoron nomás como maorís, mientres que a resta lo fació con atro grupo
etnico mas).</ref> Isto contrasta con as zifras de 1961, quan o censo informó
que a población de Nueva Zelanda se composaba d'un 92% de europeus y nomás que
d'un 7% de maorís, con as minorías asiaticas y d'o Pacifico fendo l'1% restant.
Encara que o chentilicio ta un ciudadano de Nueva Zelanda ye neozelandés, o
termín informal «kiwi» ye comunment emplegato tanto por os foranos, como por a
población local. O termín «pakeha» gosa referir-se a os neozelandeses
d'ascendencia europea, encara que beluns refusan ista denominación d'orichen,
amás de que bells maorís lo fan servir ta referir-se a totz os neozelandeses que
no descienden de maorís u belatro pueblo polinesio.

A mayoría d'os neozelandeses d'orichen europeu tienen ascendencia britanica y
irlandesa, encara que bi ha poblacions significativas d'origen neerlandés,
dalmata, italián y alemán, chunto con immigrants europeus que viachoron a
traviés de Norteamerica, Sudamerica, Australia y Sudafrica. Nueva Zelanda ye un
país predominantment urbán, ya que o 72% d'a población vive en una d'as 16
prencipals zonas urbanas, y o 53% vive en beluna d'as quatre ciudatz mas grans:
Auckland, Christchurch, Wellington y Hamilton. L'asperanza de vida d'una persona
naixita en 2008 yera de 82,4 anyos ta una nina y 78,4 anyos ta un ninyo. Se
preveye que l'asperanza de vida puye dica os 85 anyos en 2050, y que a
mortalidat infantil baixe. As estimacions indican que ta ixe mesmo anyo, a
población plegará ta os 5,3 millons, a edat promeyo puyará de 36 anyos a 43
anyos y o porcentache de personas mayors de 60 anyos puyará d'o 18% a o 29%.

Os maorís estioron os primers immigrants en plegar en Nueva Zelanda, seguitos
d'os primers colonos europeus. Os siguients colonos proveniban en gran parti d'o
Reino Unito, Irlanda y Australia, debito a las politicas restrictivas parellanas
a las imposatas en Australia. A radíz d'a Gran depresión y a Segunda Guerra
Mundial, istas politicas se relaixoron y a immigración puyó. Entre 2008 y 2009,
o Servicio de Immigración de Nueva Zelanda fixó o destín de mas de 45.000
immigrants. o 23% d'os neozelandeses naixioron d'un país forano, a mayoría
d'istos viven en a rechión d'Auckland. Encara que a mayoría provienen d'o Reino
Unito y Irlanda (29%), a immigración dende Asia Oriental (en a suya mayoría de
China continental, pero con un numero important de immigrants de Coreya, Taiwán,
Chapón y Hong Kong) ye puyando a escape. O numero d'estudiants d'intercambeo
tamién puyó considerablement en a decada de 1990, y en 2002, bi heba mas de
20.000 alumnos foranos en institucions d'amostranza superior publicas.

O esporte ye una parti important d'a cultura de Nueva Zelanda. Os esportes mes
practicatos son o rugby,o fútbol australián o fútbol, o baloncesto, o remo, o
criquet y l'atletismo.

O rugby ye o esporte nacional de Nueva Zelanda y a suya selección nacional ye
conoixita como os All Blacks. Antis d'iniciar os partitos fan una danza ritual
tradicional d'orichen maorí dita Haka, esportivament tién un d'os millors
equipes d'o mundo. Estioron campions mundials en 1987 y 2010. Dentre os suyos
millors chugadors cal destacar a David Kirk, Jonah Lomu y Sir Wilson Whineray
incluyitos en o salón d'a fama d'a World Rugby.

Tamién tién una gran tradición en atletismo y beluns d'os atletas mes famosos
son John Walker, campión olimpico de 1.500 en Mont-reyal 1976 y primer en fer
100 cursas d'a milla en menos de 4 menutos, Peter Snell ganador de tres medallas
d'oro en os Chuegos Olimpicos, Yvette Williams campiona olimpica en Helsinki
1952 de brinco de largaria. En a actualidat bi ha que destacar a Beatrice
Faumuina lanzadora de disco campiona d'o mundo en Atenas 1997 y campiona
d'Oceania en o 2010.

En o anyo 1988, Nueva Zelanda organizó en Auckland o Campionato d'o Mundo de
Campo a Traviesa.



https://an.wikipedia.org/wiki/Hong_Kong

A Rechión Alministratiba Especial de Hong Kong d'a Republica Popular China ye
una rechión china formata por una peninsula y quantas islas, entre ellas a isla
de Hong Kong, en o Mar d'a China Meridional, en o delta d'o Río d'as Perlas,
chunto a la provincia de Guangdong. Dica 1997 estió colonia d'o Reino Unito.

O nombre d'a isla de Hong Kong (chinés: 香港, pinyin: Xiānggǎng) significa "puerto
vaforoso". A transcripción "Hong Kong" ye alazetada en a prenuncia cantonesa.

Hong Kong ye una d'as dos "rechions administrativas especials" de China. L'atra
ye l'antigua colonia portuguesa de Macau. En istas dos rechions administrativas
especials s'aplica o modelo administrativo conoixiu como un país, dos sistemas
(一國兩制, yì guó liǎng zhì). Iste sistema, ideyato por Deng Xiaoping, pretende que
s'aplicase a una eventual reunificación con Taiwán, pende en o mantenimiento
d'un sistema economico capitalista baixo a soberanía d'un país d'ideyolochía
oficial comunista. Antimás d'o sistema economico, istas dos rechions tienene un
sistema administrativo y chudicial independient, y mesmo o suyo mesmo sistema de
duanas y mugas externas.



https://an.wikipedia.org/wiki/Escocia

Escocia (en gaelico escocés Alba, en anglés Scotland) ye una nación d'o norueste
d'Europa y un d'os quatro países constituyents d'o Reino Unito. Ocupa o tercio
norte d'a isla de Gran Bretanya y muga a lo sud con Anglaterra. Ye rodiata por o
mar d'o Norte a l'este, l'ocián Atlantico a lo norte y l'ueste, y a canal d'o
Norte y o mar d'Irlanda a lo sudueste. Antimás d'a parti prencipal d'o suyo
territorio bi ha alto u baixo 790 chicotas islas en Escocia.

Edimburgo ye a capital d'o país y a segunda ciudat más gran, estando un d'os
mayors puestos financieros d'Europa. A mayor ciudat d'Escocia ye Glasgow que
reculle en a suya aria metropolitana, dita o Gran Glasgow (en anglés Greater
Glasgow) o 40% d'a población total d'Escocia. En as auguas escocesas de
l'Atlantico Norte y o mar d'o Norte se troban as mayors as mayor reservas de
petrolio d'a Unión Europea

O Reino d'Escocia estió un estato independient dica l'1 de mayo de 1707 quan con
os Actos d'Unión (a tamas d'as grans protestas que hi habió en toda Escocia)
s'unió con o Reino d'Anglaterra ta creyar o Reino de Gran Bretanya. Sindembargo,
Escocia continó mantenendo o suyo propio sistema churidico, esferencito d'os
sistemas d'Anglaterra, Galas y d'Irlanda d'o Norte. Dende o sieglo XIX renaixió
un fuerte sentimiento nacionalista, que actualment ye representato por o partito
independentista Scottish National Party (Partito Nacional d'Escocia), vencedor
por mayoría simpla en as eleccions de 2007 t'o Parlamento d'Escocia y por
mayoría absoluta en as eleccions d'o 5 de mayo de 2011, a primera vegata que un
partito plega a tener una mayoría aboluta en o Parlamento.

Anque Escocia siga un país relativament chicot, ya que ocupa una superficie de
78.772 km², poseye una cheografía mui variata, que abraca dende as lowlands
rurals a las highlands deserticas, o d'as grans ciudatz a las chicotas islas
completament deshabitatas.

Os principals archipielagos d'Escocia son as Islas Shetland, as Islas Orcadas y
as Hebridas.

A luenga oficial ye l'anglés anque en bellas zonas d'o norte y l'ueste se
conserva o gaelico y l'anglico escocés.

Escocia prene nombre d'os escotz, piratas irlandeses. En fuents medievals
aragonesas no bi ha guaires mencions a Escocia. Una mención la trobamos en o
primer libro d'a "Grant Cronica d'Espanya", compilación historica de Chuan
Ferrández d'Heredia:

A literatura d'Escocia encluye todas as obras redactatas por autors escoceses,
ya siga en latín, francés, anglés, gaelico escocés u scots, dende os primers
documentos dica l'actualidat.

Enantes d'a cheneralización d'o gaelico escocés y de l'anglico escocés, en o sur
d'Escocia bi heba pueblos celtas que parlaban luengas britonicas en continuidat
con os que bi heba en o norte de l'actual Anglaterra. Asinas, gran parte de
l'antigua literatura galesa fue composata en l'actual Escocia u cerca d'ella.

Escocia, como a resta d'as nacions europeas, ye tradicionalment cristiana con un
70% de presonas que profesan ista relichión. A Ilesia d'Escocia, tamién
conoixita como The Kirk, ye reconoixita por a lei como a ilesia nacional
d'Escocia y ye independient d'o Estato en materias espirituals.

Os esportes més practicatos son o rugby, y o fútbol estando a competición mes
important a Premier League d'Escocia.



https://an.wikipedia.org/wiki/Chibraltar

Chibraltar (en grafía etimolochica, anglés y castellán Gibraltar, prenunciato
/dʒɨˈbrɒltər/ en anglés y /xiβɾalˈtaɾ/ en castellán) ye un territorio d'ultramar
perteneixient a lo Reino Unito. Ye situato a lo sud d'a Peninsula Iberica en o
Estreito de Chibraltar, a los pietz d'o penyón d'o mesmo nombre.

A suya población ye de 27.967 habitants en 2007, en una superficie de 6,5 km² y
una densidat de 4.290 hab/km².

A ciudat ye un centro bancario y toristico, y base de l'Armata Britanica (Royal
Navy).

Provién de l'arabe جبل طارق (/Chabal Tarik/) que significa Mont de Tarik,
suposato caudiello berber que dentró en a Peninsula Iberica bella cosa enantes
que Muza. En o "Liber Regum" en parlan:

En o "Libro de las Cheneracions", relacionato con l'anterior plegan a fer servir
a ch d'a grafía moderna:

Chibraltar y Ávila (antiga ciudat y tozal en l'actual Ceuta) formaban as ditas
Columnas d'Hercules, que os mariners fenicios marcoron con unas columnas
d'archent ta indicar a los pueblos mediterranios as mugas d'a zona segura de
navegación.

Anglaterra y os Países Baixos, dos grans potencias maritimas, yeran enemigas de
l'aspiración de Felipe d'Anchú (más tardi Felipe V d'Espanya) a la cadiera reyal
d'Espanya. En chulio de 1702, mientres a Guerra de Succesión Espanyola, plegoron
ta Cádiz y desembarcoron en Rota y Puerto de Santa María.

O 4 d'agosto de 1704, una atra esquadra anglesa prenió Chibraltar. Os suyos
comandants (Sir George Rooke y o Prencipe Chorche) prenioron o Penyón en nombre
de l'Archiduque Carlos d'Austria, pretendient a la cadiera d'Espanya. Entre os
expedicionarios, se i trobaba un batallón de catalans, que desembarcoron en
l'actual Catalan Bay. Un d'os protagonistas d'istos escaicimientos ye o famoso
duque de Marlborough (dito Mambrú por os espanyols). Nueu anyos más tardi, a
conquiesta se formalizo por meyo d'o Tractato d'Utrecht (1713), en o que Espanya
cedeba a lo Reino Unito o Penyón con a condición d'evitar, u en defecto d'ixo
controlar, o contrabando enta Espanya.

Espanya prebó de reconquerir ista ciutat, en 1727, 1779 dica 1782, y no
reconoixió a ocupación d'ista zona d'o suyo territorio. En 1783, por o tractato
de Versailles, Espanya acceptó a cesión de la sobirania de Chibraltar a lo Reino
Unito a cambeo d'a recuperación de Menorca y parti de Florida.

Totz os intentos ta recuperar Chibraltar fracasoron debito a la superioridat
anglesa en a mar. O escritor espanyol, naixito de Cádiz, José Cadalso morió en
un d'istos intentos. S'establió una muga e un campo melitar en Chibraltar. Os
chibraltarenyos de 1704 se'n heban tresladato con a insignia d'o suyo municipio
ta San Roque y chunto iste lugar creixió atro dito Los Barrios. Más tardi se
repobló tamién Alchezira (albandonata dende 1369).

Mientres a Guerra Civil Espanyola, as tropas britanicas ocuporon l'itsmo, que no
heba estato cedito a Anglaterra, a on i construyoron un aeropuerto. D'atra man
mientres a Segunda Guerra Mundial, Chibraltar estió a base d'operacions melitars
britanicas entre l'Atlantico y a Mediterranio, amás d'estar o solo territorio
d'Europa continental que se mantenió libre d'ocupación por as fuerzas de l'Eixe.

Francisco Franco consideraba a ocupación como una afrenta a la dignidat
espanyola, y ye por ixo que mirando de forzar una devolución mantenió trancata
"la varana" mientres 13 anyos. Quan remató a dictadura se premitió unatra vegata
o paso de viachers y mercancías.

En l'actualidat os gubiernos espanyols continan reclamando a sobirania u
cosobiranía d'o Penyón, encara que ista reclamación siempre ha estato refusata
por o gubierno britanico; os habitants de Chibraltar han esfendito lo suyo
dreito d'autodeterminación, garantizato por a Carta d'a ONU en a suya resolución
Nº 1514 (XV), y, en referendums convocatos por as autoridatz locals, han
refusato albandonar a sobirania britanica.

Como ye propio en un puerto mediterranio de gran importancia, l'actual población
tien un orichen diverso: principalment britanico y espanyol, con minorías
d'orichen italián, portugués, maltés, arabe y chodigo.

Os ciudadanos de Chibraltar son ditos "llanitos", posiblement d'o nombre italián
Gianni, de Giovanni (Chuan).

As relichions más populars son o catolicismo (76%), o protestantismo
(anglicanismo) (6%), o islam (6,9%), o chudaísmo (2,3%) y 7% denguna u bella
atra.

A unica luenga oficial ye l'anglés y ye emplegata por o gubierno y as escuelas,
pero a mayor parti d'os habitants charran tamién o dialecto andaluz d'o
castellán. Amás se charran atras luengas como l'arabe u o maltés y o clamato
"llanito" (prenunciato [jɑˈnito] u [ʒɑˈnito]) que tien como base o castellán
andaluz con gran influencia de l'anglés y asabelos amprens atras luengas como o
chenovés, o italián, o maltés, o portugués y o chodigoespanyol.



https://an.wikipedia.org/wiki/Baloncesto

O baloncesto ye un esporte de pilota chugato con as mans entre dos equipes de
cinco chugadors, que miran de meter-ie una pilota adintro d'a canasta esfensata
por o equipe contrario, con l'obchectivo de conseguir más puntos que
l'adversario, tot respectando as reglas d'o chuego. O suyo inventor estió James
Naismith, professor d'educación fisica d'a YMCA Training School (huei Sprinfild
Colleg) d'Sprinfield, en l'aviento de 1891.

Iste esporte y as suyas competicion son regulatas a nivel internacional por a
Federación Internacional de Baloncesto (FIBA) establita en 1932 y que tién a
suya seu en amb seu a Chenova, Italia, tién cinco confederacions Europa,
America, Asia, Africa y Oceania. En Europa s'encarrega a Confederación Europea
de Baloncesto (FIBA Europa), en Espanya a Federación Espanyola de Baloncesto
(FEB) y en Aragón a Federación Aragonesa de Baloncesto (FAB).

O baloncesto tamién ye practicato por presonas disminuitas fisica y psiquicament
con reglas especificas ta ells, ta as primeras bi ha competicions en cadieras de
ruedas, y o chuego y os campionatos son regulatos por a Federación Internacional
de Baloncesto en Cadiera de Ruedas (IWBF d'as suyas siglas en anglés).

Cal dicir que bells historiadors atribuyen a os maias l'invención d'o
baloncesto, que chugaban un esporte ritual pareixito dito tlachtli.

Pero o chuego moderno tenió o suyo orichen en os Estatos Unitos en l'anyo 1891,
inventato por James Naismith, que yera profesor d'educación fisica d'a YMCA
Training School (huei Sprinfild Colleg) situata en Springfield (Massachusetts) y
a qui s'encarregó que inventara un esporte que se chugase a cubierto por que os
hibiernos d'esa parti d'o país yeran muit fríos y no es podeba fer actividat
fisica a l'exterior. Mientres o sieglo XX o baloncesto se fizo popular,
primerament con l'arribada de melitars americans mientres a Primera Guerra
Mundial que popularizó iste esporte en Europa y dimpués por a creyación d'a
Federació Internacional de Bàsquet en l'anyo 1932, y a suya inclusión en o
programa d'os Chuegos Olimpicos como esporte olimpico dende os Chuegos Olimpicos
de 1936 celebratos en Berlín, terminaron de fer-lo popular por tot o mundo.

Sembla que en zaguerias d'os anyos 1920 ya bi heba actividat baloncestistica en
Zaragoza y concretament en o CN Helios pero no ye gaire claro. Una vegata pasata
a guerra civil, en os anyos 1940 bi ha constancia de bells equipes como La
Salle, Helios, Iberia y o Cerbuna en Zaragoza y d'a UD Huesca en Huesca.

En a temporata 1958-59 partecipa o primer equipe aragonés en a Liga Espanyola de
Baloncesto, o CD Iberia de Zaragoza y en a temporata siguient també puyaría de
categoría a sección de baloncesto d'o CN Helios qui chugó nomás una temporata
renunciando y a suya plaza fue ocupada por a sección de baloncesto d'o Real
Zaragoza.



https://an.wikipedia.org/wiki/Andorra

O Prencipato d'Andorra (Principat d'Andorra en catalán), u simplament Andorra,
ye un chicot país y estato montanyoso con 65 picos de más de 2.500 m d'altaria y
sin costa situato en los Pireneus, entre Espanya y Francia. Mug a o norte con os
departmentos franceses de Pireneus Orientals y Arièja y a o sud con Catalunya,
estando uno d'os países mas chicotz d'o mundo y o mayor microestato d'Europa,
con os suyos 468 km² de superficie, encara que por a suya población en ye nomás
que o segundo, con os suyos 84.484 habitants.

Mientres muito tiempo estió probe y aislato, pero ha conseguito prosperar muito
dende a Segunda Guerra Mundial gracias a o torismo y por estar un paradiso
fiscal. No tien exercito, a suya esfensa ye responsabilidat d'Espanya y Francia,
herencio d'a situación historica d'Andorra, que dica 1993 estió o zaguer estato
feudal d'Europa: dende 1278 y mientres 715 anyadas, o país estió un territorio
de soberanía feudal compartita, d'una man por o bispe d'Urchel y d'atra man d'o
conte de Foix, a qui succedió en primeras o rei de Francia y dimpués a Republica
Francesa. En l'actualidat, Andorra se define como un estato social y democratico
de dreito rechito por un coprencipato parlamentario, estando os coprencipes
actuals Joan Enric Vives (bispe d'Urchel) y François Hollande (president de
Francia). L'actual chefe d'o Gubierno d'Andorra ye Antoni Martí Petit.

A luenga oficial d'Andorra ye o catalán, estando o catolicismo a relichión d'a
mayor parti d'os suyos habitants.

Seguntes diz a leyenda, Andorra fue fundata por o emperador Carlo Magno. Se diz
que cinco mil andorrans, a las ordens de Marco Almugaver, aduyoron a os
exercitos imperials, que se trobaban en o cuello de Pimorent y en Campcardós, a
luitar contra os musulmans d'Al-Andalus. Carlos Magno, en reconoixencia a
l'aduya que li heban feito os suyos habitants, atorgó a suya protección a
Andorra, declarando-la pueblo sobirán l'anyo 805. En l'Archivo d'o Prencipato,
se i conserva una carta d'a fundación d'Andorra, atorgata por Carlos Magno,
encara que ixa carta no ye acceptata por totz os historiadors en haver estato
redactata en una epoca muit posterior.

Mientres o Mesolitico, bellos chicotz grupos humans s'instaloron en cuevas
amanatas a la Valira, como por eixemplo a Balma de la Margineda (9000 aC - 8000
aC), o mas antigo chacimiento arqueolochico d'Andorra. D'o Neolitico meyo s'han
trobato os apedacamientos de la Feixa del Moro en Juberri. O 5 de chunio de 2001
se troboron en Ordino un sarcofago feito con losas de pizarra que conteneba os
repuis humans mas antigos d'as vals, amás de brazalets y recipients d'alfarería
de ceramica con alimentos. Y entre as edatz de Bronze y d'o Fierro s'han trobato
os d'el Cedre en Santa Coloma (2000 aC - 1000 aC).

Os repuis arqueolochicos tamién preban a existencia d'una civilización
prelatina, que charraba una luenga vasco-aquitana, que ha dixato repuis prou
evidents en a toponimia andorrana, que podría estar o pueblo d'os andosins. O
que ye indiscutible ye que en o chacimiento de l'Oral, en a parroquia d'Encamp,
s'han trobato repuis d'a cultura iberica. A primera referencia escrita sobre os
andosins se troba en a descripción que en fació o historiador griego Polibio
sobre o paso d'Aníbal por os Pireneus. As fuents historiograficas describen a os
andosins como un grupo organizato arredol d'una ciudat en as vals d'Andorra con
un espacio rural y que fácil que siga un subgrupo d'os cerretans d'a part alta
d'a val d'o río Segre. Se conoix tmién que os andosins heban establito relacions
comercials a traviés d'a vía romana Strata Ceretana de l'Alto Urchel y a
Cerdanya. En Sant Vicenç d'Enclar, encara que ye un chacimiento medieval, tamién
se i han trobato monedas i ainas romanas.

Mientres o sieglo V os visigodos fuoron prenendo o control de territorios d'o
sud de Galia y Hispania adintro d'o Imperio Román d'Occident. En ixas envueltas,
Andorra siempre estió a la marguin d'o reino visigodo de Tolosa y dimpués d'o
reino visigodo de Toledo en estar-ne prou luent y estar-ne prou aislata, pero a
un ran local ya feba parte d'a diocesi d'Urchel.

Tres sieglos dimpués, os musulmans berbers y arabes d'o Califato Omeya de Domás
conquerioron a peninsula iberica, trescruzando dillá d'os Pireneus t'atacar o
Reino franco. Mientres bells anyos, as vals d'Andorra dependeban indreitament
d'os sarracins dica l'anyo 785. L'anyo 732, Carlos Martel los redotó en a
batalla de Piteus, aturando asinas a suya expansión enta o norte, encara que
continoron asentatos en os Pireneus. Posteriorment Carlos Magno creyó a Marca
Hispanica integrando-ie Andorra a o Imperio carolinchio l'anyo 817.

Andorra se divide en siet parroquias, tanto eclesiasticament como civil.
Civilment, a parroquias son o primer y unico ran administrativo por debaixo d'o
Gubierno d'Andorra, encara que belunas tienen organizacions menors com os quarts
(Ordino, la Massana y Sant Julià de Lòria) u os veïnats (en Canillo). O gubierno
que chestiona a parroquia se diz común, formato por os consellers comunals
(cargo esleito equivalent a o consellero) y os que encabezan o gubierno comunal
o consul mayor (equivalent a l'alcalde) y o consul menor.

Popularment as parroquias d'as vals d'a Valira d'Orient y d'a Valira d'o Norte,
ye decir as parroquias d'Encamp, Canillo, la Massana y Ordino, s'han conoixito
como os parroquias altas. Por contraposición a la resta de parroquias se les
diz, pero no tanto sobén, parroquias baixas. Encara que tamién se puet trobar a
denominación de parroquias centrals ta as d'Andorra la Viella y
Escaldes-Engordany.

Andorra se troba en a Peninsula Iberica, en a cordelera d'os Pireneus en una
rechión montanyosa formata por l'alta cuenca d'a Valira. Bi ha 65 picos con mas
de 2.500 m d'altaria, d'os que o Comapedrosa en ye o mas alto con 2.942 m. Ye
una rechión de cinglos y de vals estreitas por a on fluyen numerosos cursos
d'augua que s'unen ta formar os diferents ríos prencipals. Bi ha dos vals
prencipals situatas en o Pireneu axial, afluents d'a Valira: a ribera d'Ordino u
Valira Norte y a Valira d'Encamp u d'Orient, que s'unen en Les Escaldes. En
2004, a val d'o Madriu-Perafita-Claror fue declarada Patrimonio d'a Humanidat
por a Unesco. Andorra la Viella ye a capital mas alta d'Europa.

O país se caracteriza por as suyas tucas de materials paleozoicos, que se
debantan por dencima d'os 2.600 msnm y tienen o suyo punto mas alto a 2.942 msnm
amán d'o Plan de l'Estany en a muga hispano-francesa. A obertura d'as vals en
planas se debe a l'orichen glacial de belunas d'ellas, entreficatas entre
fuertes pendients y en as partis altas bi ha culs. L'actividat humana se centra
en a val transversal norte-este - sudueste, que a partir d'o puerto d'Envalira,
con 2.407 msnm, baixa dica os 840 msnm, quan a Valira dentra en Catalunya.

O país ye travesato por tres ríos prencipals. A Valira d'Orient naixe en a parti
mas oriental, tien un recorrito de 23 km y pasa por as poblacions de Canillo y
Encamp, confluindo con o río Valira d'o Norte, que naixe en os lacos de
Tristaina, tien un recorrito de 14 km y pasa por as poblacions d'Ordino y la
Massana ta en zaguerías, plegar a la localidat d'Escaldes-Engordany, a on
confluye con dos ríos ta formar a Gran Valira, con un recorrito d'11,6 km y un
cabal anyal meyano de 13 m3 cubicos por segundo. Iste zaguero, en a suya baixada
enta o sud, remata desembocando en o río Segre en la Seu d'Urgell que, a la
vegada, ye afluent d'o Ebro.

Andorra tien mas de 60 lacos. Os mas representativos son o laco de Juclar, a
superficie d'o qualo ye a mas ampla de totz os lacos d'o Prencipato con 21
hectarias y que, mientres a epoca estival y debito a la manca d'augua, puet
veyer-se dividito en tres lacos diferents, encara que en realidat ye o mesmo, o
laco de l'Illa con 13 hectarias, o estanyo d'Engolasters con 7 hectarias y os
tres lacos de Tristaina.

A vechetación ye tipica d'a versant meridional d'os Pireneus, de tipo montanyosa
continental con etapas: bosque submediterranio de caixicos y carrascas, mas
entalto pinedas de pin royo y a la fin pin negro y abet u pratos alpins en as
tucas.

A fauna que ye a tipica d'alta montanya con presencia de vueitre, craba
salvache, sarrio, rabosa, gralla de pico royo, liebre, garza, esquiruelo,
chabalín, truita etc. Se pueden trobar especies autoctonas, d'o Pireneu catalán,
como a vaca parda d'os Pireneus y l'onso pardo.

O clima ye mediterranio d'alta montanya ixuto, suau y fresco por a nueit
mientres o verano y fredo con precipitacions en forma de nieu d'hibierno, se
producen variacions en o clima pendendo de l'altaria y a orientación y tien un
porcentache alto de días soliatos. D'hibierno a temperatura meyana d'as
poblacions d'altaria meyana como Les Escaldes ye de -1 °C de minima y 6 °C de
maxima, en o verano a meyana oscila entre os 12 °C (min.) y 26 °C (max.).

Tradicionalment Andorra ha estato un país agrícola y ganadero encara que, dende
a decada de 1950, o sector primario ha ito perdendo importancia. A producción
agrícola ye limitata, ya que nomás o 2% d'a tierra ye cautivable, plantando-se
tabaco en buena parti d'o terreno, y a prencipal actividat ganadera ye a crianza
bovina y equina, basatas en un sistema d'espleitación extensivo. En o sector
secundario predominan as industrias de transformación (fumarretz, puros y
muebles) y industrias primarias.

Respective a las exportacions y importacions, o 60% d'as importacions y o 70%
d'as exportacions provienen u tienen como destín o mercato espanyol. En
zaguerías d'o sieglo XX o prencipal suministrador yera Francia dica 1999 que ha
baixato un anyo dezaga d'atro dica o 19% actual, se creye que o motivo en ye
cultural, a presencia de muitos interpresarios d'orichen espanyol, a mayor
facilidat de transporte con o sud y o pre mas economico d'os productos
manufacturatos d'Espanya.

Actualment o sector terciario representa, seguntes estimacions, o 80% d'o PIB
andorrán, estando o torismo o sector prencipal d'a economía andorrana. Nueu
millons de personas la visitan anyalment, atraitas por a suya condición de
paradiso fiscal, as suyas estacions d'esquí y a diferencia de pres en o comercio
respecto d'os países vecins, encara que iste zaguero s'ha erosionato recientment
mientres as economías francesa y espanyola s'han ubierto, proporcionando una
disponibilidat mas ampla de biens y tarifas mas baixas. En anyo 2005, o país
recibió 11.049.490 vesitants, d'os que o 57,2% yeren espanyols, o 39,8%
franceses y nomás un 3,0% veniban d'atros estatos.

O sector financiero, constituito por 5 entidatz bancarias perteneixients a
l'Asociación de Bancos Andorrans que, a la vegada, ye miembro d'a Federación
Bancaria d'a Unión Europea, tamién contribuye substancialment a la economía.

Andorra no ye un miembro de pleno dreito d'a Unión Europea pero, dende 1990,
tien una relación especial y ye tractata como si fese parti d'ella ta o comercio
de biens manufacturatos (libres d'impuestos) y como no miembro d'a UE ta os
productos agricolas.

Tradicionalment Andorra ha estato un paradiso fiscal, tanto por l'ausencia de
bells impuestos como por a existencia d'a protección legal d'o secreto bancario
pero con un control muit estricto sobre o blanqueyo de diners procedent d'o
crimen organizato.

Actualment Andorra no apareixe en a lista grisa de países no cooperants d'a
OCDE, porque o 10 de marzo de 2009, o gubierno andorrán sinyó a Declaración de
París con França, en a reunión d'o G-20 en Londres, ta deixar d'estar
considerato paradiso fiscal por a OCDE ya que Nicolas Sarkozy heba menazato con
dimitir como chefe d'estato andorrán. A causa d'istas presions, Andorra ha
sinyato tractats d'intercambeo d'informació fiscal con Austria, Monaco,
Liechtenstein, San Marino, Francia, Belchica, Archentina, Países Baixos,
Portugal y Espanya.

Ta as autoridatz espanyolas, por eixemplo, Andorra deixó d'estar considerato un
paradiso fiscal o 10 de febrero de 2011 quan dentró en vigor l'alcuerdo
d'intercambeo d'información fiscal sinyato en l'anyo 2009 entre os dos países.

Con o paso d'o tiempo Andorra ha aumentato a presión impositiva en creyar os
impuestos de mercancías (IMI), de servicios (ISI), de producción interna (IPI),
actividatz comercials (IAC) y sociedatz, amás d'os prochectos impositivos de
creyación d'un IVA (4'5% y reducción d'1%) y impuestos d'a renda ta treballadors
no residents en o país.

Encara que o Prencipat no tien moneda oficial, dende l'1 de chinero de 2002 se
fa servir l'euro como moneda de facto. Antis d'a dentrata d'a moneda unica
europea, os presupuestos estatals se feban en pecetas, encara que comercialment
tamién s'emplegaba o franco francés. Excepcionalment s'ha emetito una moneda
propia sin valor legal, o diner.

A diferencia d'atros chicotz estatos europeus que fan servir l'euro, Andorra no
emite os suyos propios euros, encara que en octubre de 2004 s'inicioron as
negociacions entre Andorra y a Unión Europea ta formalizar un alcuerdo que le
permita emitir as suyas propias monedas. En 2010 s'han aturato momentaniament as
negociacions ya que habría d'adaptar-se a normativa a la europea, que entre
d'atras encluyiría a conversión d'o Institut Nacional Andorrà de Finances en un
banco central, permitindo a instalación de bancos europeus en Andorra, etc.

Andorra se comunica con o exterior por vía terrestre, fueras d'os camins rurals,
nomás bi ha tres carreteras ta salir d'o Prencipato. A via duanera de la Farga
de Moles N-145/CG-1, a via duanera de Pas de la Casa CG-2/N-22 y a CS-110 ta ir
a Os de Civís, un periclave urchelenco ya que no ye conectato por carretera con
o rete viario catalán.

Actualment son construindo-se quantas obras en infraestructuras viarias como,
por eixemplo, a enamplación de carrils en as carreteras prencipals, a supresión
de puntos negros en o rete viario y a construcción de quantos túnels, d'os que
s'han prencipiato treballos en o Túnel d'as dos Valiras ta conectar istas
parroquias.

Respective a o transporte publico, disposa tanto de servicios d'autobuses urbans
como interurbans que conectan con la Seu d'Urgell, Barcelona ciudat y os
aeropuertos catalans (el Prat, Reus, Chirona y Leida) d'una man, y con
poblacions francesas d'atra, como Tolosa.

No existe un rete ferroviario ni instalacions d'aviación comercial, si
helipuertos. L'aeropuerto mas amanato ye l'aeropuerto de la Seu d'Urgell,
d'aviación esportiva, y os de Leida-Alguaire, Tolosa y Barcelona - el Prat. O
ferrocarril mas amanato se troba en l'Ospitalet, a diez kilometros d'a muga
francesa en a gara internacional Andorra-l'Ospitalet y existen connexions
d'autobús con a gara d'alta velocidat (AVE) de Leida Pireneus.

O proveedor de telefonía fixa, móbil y Internet ye Servei de Telecomunicacions
d'Andorra con o nombre comercial de Andorra Telecom, que tamién chestiona o
dominio de primer ran territorial (ccTLD) .ad. O rete telefonico ye composato
por connexions de relés de radio con microondas entre centrals ta as connexions
locals, y cercuitos terrestres enta Espanya y Francia ta as comunicacions
internacionals.

O servicio de correu lo atienden as companyías publicas espanyolas y francesas,
Correus (Sociedad Estatal Correos y Telégrafos) dende 1928 y la Poste dende
1931.

En 2004, s'introducioron os codigos postals seguntes l'orden protocolario d'as
parroquias:

A población autoctona d'Andorra ye catolica; Andorra pertanye a la diocesi
d'Urchel.



https://an.wikipedia.org/wiki/Valencia

Valencia (en valencián València; en castellán Valencia) ye una ciudat y
municipio valencián, capital d'a comunidat, d'a provincia de Valencia y d'a
comarca de Valencia. Antimás, ye a tercera ciudat en habitants d'Espanya. Ye
situata a o canto d'o río Guadalaviar.

A ciudat en sí tien una población de 786.424 habitants en una superficie de
134,65 km² (2014) y una densidat de población de 5.840,51 hab/km², mientres que
a primera corona d'a suya aria metropolitana auespa 1.632.274 habitants en 1.407
km².

A ciudat de Valencia fue establita en 138 aC por o consul de Roma Decimo Chunio
Bruto, y dentró a fer parte d'a Corona d'Aragón con a suya conquiesta en 1238
por o rei Chaime I d'Aragón, esdevenindo a capital d'o nuevo Reino de Valencia.

A ciudat de Valencia ye situata a 15 metros d'altaria dencima d'o ran d'a mar, a
o canto d'o río Guadalaviar y d'a mar Mediterrania, y a una distancia de 72 km
d'as ciudatz de Castellón de la Plana y Alicant, as atras dos capitals de
provincia d'o País Valencián.

Valentia s'establió en l'anyada 138 aC, estando cónsul román Decimo Chunio
Bruto.

A ciudat de Valencia capituló ante o rei Chaime I d'Aragón en setiembre de 1238.



https://an.wikipedia.org/wiki/Uello

O uello (pronunciato /'gweʎo/; d'o latín <OCŪLU) ye un organo sensible a la
percepción d'a luz, que en os humanos s'identifica con o sentito d'a vista. Os
uellos más simples no fan que detectar si arredol d'élls ye claro u escuro. Os
uellos más complexos son acostumbratos a ofreixer una percepción visual. Muitos
organismos complexos, como los mamiferos, os paixaros, os reptils u os peixes,
tienen dos uellos que pueden enfocar-se bien enta un mesmo plano, resultando-ne
una sola "imachen" tridimensional (visión binocular) como en o caso d'os humans,
bien enta planos diferens, creyando asinas dos "imáchens" deseparatas (visión
monocular), como en o caso d'os coniellos y os camalions.

En a mayoría de vertebratos y en bells moluscos, a función d'o uello ye de
prochectar imáchens sobre una retina sensible a la luz, en a qual se detecta la
luz y os sinyals son trasmesos ta o cerebro per meyo do niervo optico. Istos
uellos, per un regular, son alto u baixo esfericos, contienen una substancia
trasparent chelatinosa dita humor vitria, con una lent d'enfoque dita cristalino
y a ormino un musclo, l'iris, que regula la intensidat de luz que penetra en o
uello. Os uellos d'os cefalopodos, os peixes, os anfibios y as serpients
acostumbran a tener cristalinos fixos y o enfoque se consigue de manieras
pareixitas a las d'a lent d'una camara.

Ye una qüestión difícil, dende o punto de vista d'a teoría d'a evolución,
determinar cómo puede haber-se desarrollato una estructura tan complicata como a
d'o uello. Anque a suya precisión y complexidat son grans, os modelos
d'evolución ocular per ordinador que realizoron Dan-Erik Nilsson y Susanne
Pelger contrimostroron que un organo sensitivo optico primitivo podeba
evolucionar ta un complexo uello humanoide en un periodo de tiempo razonable,
menor a un millón d'anyos, sólo que per meyo de chiquetas mutacions y a
selección natural.

Os uellos s'adaptan a las necesidatz de cada animal. Per eixemplo, as
rapinyaderas tienen una agudeza visual muito más gran que a d'os humanos y
bellunas, como as diurnas, pueden veyer a luz ultravrioleta. A ormino s'ha
parlato d'as diferents formas de uello en, per eixemplo, os vertebratos y os
moluscos como sinyal d'una evolución paralela, socherindo que o desarrollo d'os
uellos per evolución no ye tan improbable como pareix. Manimenos, a evolución
d'o uello se considera monofiletica, o que significa que totz os uellos actuals,
per variatos que sigan, tienen os suyos oríchens en un proto-uello que
aparentment s'habría desarrollato fa bells 540 millons d'anyos.

En os mamiferos, a estructura d'o uello ye especialment disenyata ta o quefer
d'enfocar a luz sobre a retina. Totz os components per os que pasa la luz
adintro d'o uello antis de plegar en a retina son trasparents, en minimizando lo
escureiximiento d'a luz. A cornia y o cristalino aduyan a que os rayos de luz
converchan en a retina. Ista luz causa uns cambeos quimicos en as celulas
fotosensibles d'a retina, prevocando asina que uns empulsos niervosos endrecen
enta o cerebro.

A luz dentra en o uello dende un meyo externo como l'aire u l'augua y pasa a
traviés d'a cornia dica la primera d'as dos humors, l'humor aquosa. Gran parti
d'a refracción d'a luz ocurre en a cornia, que tiene una curvatura fixa. A
primer humor ye una masa clara que conecta la cornia con o cristalino, aduya a
mantener a forma convexa d'a cornia (necesaria ta la converchencia d'a luz en a
lent) y subministra nutriens a lo epitelio d'a cornia. L'iris, entre o
cristalino y a primer humor, ye un circlo coloriato de fibras musculars. A luz
ha de pasar en primeras per o centro de l'iris, a pupila u nineta d'o uello. Os
musclos circular y radial s'encargan activament d'achustar a grandaria d'a
pupila ta mantener un nivel más u menos contino de luz que penetra en o uello.
Si bi n'entrase de más, a retina podría resultar danyata; y si bi n'entrase de
menos, no se i captaría garra imachen. O cristalino, dezaga de l'iris, ye un
disco elastico convexo que enfoca la luz, a traviés d'a segunda humor, sobre a
retina.

A l'altro canto d'o cristalino se troba la segunda humor, a humor vitria, que i
deixa entrar a luz sin refracción, aduya a mantener a forma d'o uello y suspende
o delicato cristalino.

Tres napas de teixito rodeyan l'humor vitria. Amás externa ye a esclerotica, que
da ixa color blanca a la mayor parti d'o uello. Ye feita de teixito conchuntivo
de fibrina y s'encarga de protecher os components internos d'o uello y de
mantener a suya forma. En a parti interna d'a esclerotica se troba la coroides,
que contién os vasos sanguinios que subministran l'oxicheno necesario a las
celulas d'a retina y eliminan o rebús d'a respiración celular. Ye a que da una
color escura a la parti interna d'o uello, privando asinas qualsiquier reflexo
perchudicioso en o interior d'o uello. A napa más interna ye a retina, que
contién as fotorreceptoras celulas gayatas y celulas conicas, y neuronas.

Ta maximizar a visión y l'absorción de luz, a retina ye una napa relativament
lisa, anque curvata. Con tot, bi ha dos puntos en que ye diferent: a «fovea» y o
punto ciego. A fovea ye a responsable d'a visión en color d'os humans y de
l'alta agudeza visual necesaria, per eixemplo, a la hora de leyer. O punto ciego
ye aon que o niervo optico penetra en a retina ta conectar con as celulas
niervosas d'o suyo interior. En no existindo celulas fotosensibles en iste
punto, le dicen punto "ciego". En bells animals, a retina contién una napa
reflectora que acreixenta la cantidat de luz que percibe cada celula
fotosensible, premitindo a l'animal de veyer millor en condicions de baixa
luminosidat.

Con o paso d'os anyos, o uello adopta bells cambeos que nomás que pueden
acumular-se en o proceso d'envellimiento. Muitos d'istos procesos anatomicos y
fisiolochicos siguen un decliu gradual. Con a edat, a calidat d'a visión
s'apiora per razons que no siempre son relacionatas con malotías oculars. Anque
son muitos os cambeos que se producen, os más significativos son a reducción d'a
grandaria d'a nineta y a perduga de capacidat ta enfocar, a presbiopía. L'aria
d'a nineta decide a cantidat de luz que puede plegar en a retina. Tamién decreix
a capacidat de dilatación d'a pupila. O feito d'haber una nineta más chica fa
que os uellos viellos reciban más luz en a retina, como si portasen espiellos de
sol de densidat meya a clara luz d'o día y espiellos bien escuros a las fuscas.
Per ixo, as personas grans han a menister de más luz ta realizar quefers que
requieran una buena iluminación.

Con a edat, se desarrolla una mena de cerclo blanco en a periferia d'a cornia,
dito arcus senilis. L'aviellamiento fa que os teixitos d'os parpagos se tornen
más tovos y decaigan. Istos y bellaltros cambeos contrebuyen a la etiolochía de
desordens en l'aria d'os parpagos. O chel vitrio sofre una liqüefacción (o
desprendimiento vitrio posterior), fendo que creixca o numero d'opacidatz
vesibles, as ditas "moscas voladeras".



https://an.wikipedia.org/wiki/Timor_Oriental

Timor Oriental u Timor Este ye un país d'o sudeste d'Asia formato por a metat
oriental d'a isla de Timor, as islas vicinas d'Ataúro y Jaco, y tamién
Ocusi-Ambeno, un enclau politico de Timor Oriental situato en o canto ueste d'a
isla, rodiato por Timor Occidental que fa parte d'Indonesia. A capital d'o país
ye Dili.

A suya población ye de 1.019.252 habitants (2004) en una superficie de 15.007
km², con una densidat de población de 68 hab/km².

Estió una colonia portuguesa dica 1975, quan fue invadito per Indonesia. Romanió
oficialment como territorio portugués per descolonizar dica 1999. Fue
considerato per Indonesia como a suya provincia numero 27. O 80% d'o pueblo
timorés esleyió a independencia en referendo organizato per as Nacions Unitas.

A luenga més charrata en Timor Oriental ye o tetun, que ye oficial chunto con o
portugués.

Timor Oriental poseye un territorio de 18 mil km², ocupando a parti oriental d'a
isla de Timor. O país ye asabelo montanyoso y ha un clima tropical. Con plevias
d'os rechímens d'os monzons, concara alurtes de tierras y freqüents inundacions.
O país poseye 800 mil habitants.



https://an.wikipedia.org/wiki/Sciencia

Sciencia (d'o latín scientia, conoiximiento, prenunciato ˈθen.θja u ˈθjen.θja)
son as diferents brancas d'o saber humano, y en un sentito cheneral ye o
conchunto de conoiximientos. Manimenos, dende o sieglo XIX, o significato
semantico d'a parola s'ha reducito a l'actividat destinata a l'adquisición de
conoixencias a traviés d'o metodo scientifico, esligando-se asinas a filosofía
d'as sciencias exactas y d'as experimentals.

En contraposición a las sciencias aplicatas, son as que no paran cuenta en a
suya aplicación practica. Emplegan a deducción como metodo de rechira d'a
verdat.

Son totas as sciencias, en sentito amplo, que s'ocupan d'os aspectos de l'hombre
- cultura y sociedat- no estudiatos en as sciencias naturals.

Son conoiximientos y practicas misteriosas que dende antigo se miran de
comprender y dominar os secretos d'a naturaleza. No siguen o metodo scientifico
por lo que no son reconoixitas como desciplinas scientificas. En cheneral son
consideradas pseudosciencias.



https://an.wikipedia.org/wiki/Praga

Praga (Praha en checo) ye a capital d'a Republica Checa y a principal ciudat d'o
país. Ye tamién un districto especial en l'administración checa, y ye tamién a
capital d'a rechión de Bohemia Central, y d'a rechión historica de Bohemia.

Tien una población de 1.183.179 habitants en 2005 (ye a ciudat con mayor numero
d'habitants d'o país), una superficie de 496 km² y una densidat de población de
2.387 hab/km². Por o centro d'a ciudat discurre o río Vltava (en alemán Moldau).

Ye una ciudat en o centro d'Europa que estió siempre un puesto de trobada de
diferents corrients culturals, historicas y politicas. Praga estió a capital d'o
Reino de Bohemia y una important ciudat d'o Sacro Imperio Román Chermanico, a
más d'estar a capital de Checoslovaquia. A historia d'a ciudat permitió que bi
hese tres comunidatz etnicas importants: os checos (a población autoctona), os
alemans y os chodigos axkenazís, exterminatos de raso por o nazismo en a Segunda
Guerra Mundial.

Por ixe motivo, Praga tien un important patrimonio arquitectonico, con
edificacions romanicas, goticas, barrocas, rococo, modernistas y cubistas; en os
anyos 1920 estió uno d'os principals centros culturals en Centroeuropa. O centro
urbán de Praga fue declarato por a UNESCO Patrimonio d'a Humanidat en 1992. Fa
parte d'a Organización d'as Ciudatz d'o Patrimonio d'a Humanidat.



https://an.wikipedia.org/wiki/Montenegro

Montenegro (en montenegrín Crna Gora/Црна Гора) ye un chicot país situato en os
Balcans, chunto a la mar Hadriana. Dende o 4 de febrero de 2003 se establió como
un d'os dos estatos miembros d'a Federación de Serbia y Montenegro, pero o 21 de
mayo de 2006, en un referendum, o 55,5% d'a población refirmó a independencia de
Montenegro que fue proclamata o 3 de chunio de 2006.

O suyo nombre en luengas neolatinas vien d'o venecián, egual que Negroponte en
Grecia.

A mayor part d'a población son os montenegrins y/o serbios. Bi ha crovates
d'orichen dalmata y italo-venecians en as Bocas de Kotor, albaneses en a muga
con Albania y eslavos musulmans u bosniacos en a muga con Serbia.

A historia de Montenegro como territorio individualizau d'as atras tierras
balcanicas encomienza con a organización d'os serbios locals en chicotz
principatos independients que dimpués s'organizan en reinos mes grans. Os
habitants de Montenegro podioron mantener-sen independients d'os otomans a
diferencia d'os serbios d'atras zonas y desarrolloron una idendidat propia
aislaus entre montanyas. Dimpués d'a primera Guerra Mundial os montenegrins
s'unioron a los serbios y atros eslavos balcanicos en un prochecto estatal
común, que continó dimpués d'a segunda Guerra Mundial con a Yugoslavia
comunista, estando Montenegro o zaguer territorio yugoslavo en independizar-se.

Por causa d'a suya situación cheografica, a cultura de Montenegro s'ha modelato
gracias a diferents influencias a lo largo d'a suya historia, estando as más
importants as d'orichen eslavo, (especialment serbio), bizantina, centroeuropea
y hadriana.

A danza tradicional ye l'oro que consiste en diversos bailarins que conforman un
circlo a l'abrazar-sen d'os hombros mientres uno u dos bailarins en solitario
danzan en o centro a o ritmo d'os tambors. A literatura se remonta más de diez
sieglos entazaga mientres en 1494 fue establita la primera imprenta estatal en
Centinje an apareixió lo primer libro sudeslavo que fue impreso: l'Oktoih. A
isto s'adhiben diversos manuscritos d'o sieglo XIII alzatos en monasterios.

O fútbol ye practicato en Montenegro y a categoría mes alta ye a Primera
División de Montenegro.



https://an.wikipedia.org/wiki/Magnesio

O magnesio (elemento quimico de simbolo: Mg, y numero atomico 12) ye un metal
blanco brillant, d'aspecto parellán l'archent. Ye o ueiteno elemento mas
abundant en a naturaleza. A suya densidat ye 1,74 y por tanto a menor de totz os
metals, fueras d'o litio y o berilio. Se funde a 650°C y se volatiliza a
1.120°C.

En aire xuto se mantiene inalterable pero en presencia d'humedat se cubre d'una
capa d'oxido que evita a oxidación posterior. Con o fuego s'enciende con una
flama blanca muit viva.

Ye dúctil y maleable, y resulta imprescindible ta a fabricación d'aleyacions
licheras, muit útils ta l'aviación.

Os compuestos de magnesio, en primeras l'oxido de magnesio, son emplegatos mas
que mas como material refractario en os furnos ta fabricar fierro y acero,
metals no ferrosos, vidre, y cimento. L'oxido de magnesio chunto con atros
components s'emplega tamién en l'agricultura, y en as industrias quimicas y d'a
construcción. Aleyato con l'aluminio s'usa ta fabricar envases de lata. As
aleyacions de magnesio son usatas tamién en components estructurals d'os
automobils y de maquinaria. Un uso d'iste metal ye tamién a eliminación d'os
sulfuros en o fierro y l'acero.

O magnesio ye important ta a vida, tanto l'animal como a vechetal. A clorofila
ye una substancia complexa de porfirina y magnesio que interviene en a
fotosintesi.

Ye un elemento quimico esencial ta l'hombre; a mayor parti d'o magnesio se troba
en os uesos y os suyos ions exercen papels d'importancia en l'actividat de
muitas coenzimas y en reaccions que penden de l'ATP. Tamién exerce un papel
estructural, o ión de Mg2+ tien una función estabilizadora d'a estructura de
cadenas d'ADN y ARN.

En función d'o peso y l'altaria, a cantidat diaria recomendata ye de 300-350 mg,
cantidat que puet obtener-se facilment ya que se troba en a mayoría d'os
alimentos, estando as fuellas verdas d'as hortalicias especialment ricas en
magnesio.

O nombre procede de magnesia, que en griego designaba una rechión de Tesalia.
L'anglés Joseph Black, reconoixió o magnesio como un elemento quimico en 1755.
En 1808 Sir Humphrey Davey obtenió metal puro por meyo d'electrolisi d'una
mezcla de magnesia y Oxido de mercurio (II) (HgO)

O magnesio ye o seteno elemento mas abundant en a crosta terrestre, manimenos no
se troba libre, encara que dentra en a composición de mas de 60 minerals,
estando os mas importants industrialment os depositos de dolomia, magnesita,
brueta, carnalita y olivina.

En os Estatos Unitos o metal s'obtiene prencipalment por electrolisi d'o cloruro
de magnesio (MgCl2), obtenito de saleras y de l'augua d'a mar, metodo que ya
emplegaba Bunsen;

O magnesio-26 ye un isotopo estable que s'emplega en a datación cheolochica,
igual que l'Al-26. En as inclusions ricas en calcio y aluminio (CAI en anglés)
de bells meteoritos, os obchectos mas antigos d'o sistema solar, s'han trobat
cantidatz de Mg-26 mayors d'as asperatas que s'atribuyen a la desintegración de
l'Al-26. Istos obchectos, quan s'han desprendito en etapas primerencas d'a
formación d'as planetas y asteroides no han pasato por os procesos cheolochicos
que fan desapareixer as estructuras condriticas (formatas a partir d'as
inclusions) y por tanto alzan información sobre a edat d'o sistema solar.

En os estudeos se compararoron os ratios Mg-26/Mg-24 y Al-27/Mg-24, ta
determinar asinas, de forma indirecta, a relación Al-26/A-27 d'a muestra inicial
en o momento en que ista se deseparó d'as rechions de polvo d'a nebulosa
presolar, a partir d'a que se formó o nuestro sistema solar.

O magnesio ye extremadament inflamable, mas que mas si ye polvorizato. Reacciona
exotermicament y a escape en contacto con aire u augua por o que ha de
manipoliar-se con precaución. O fuego, de producir-se, no s'habrá de mirar
d'amortar con augua; nomás un extintor ta fuegos de tipo D (sodio, aluminio,
reactivos,...) u sía extintors de polvo especifico u CO2.



https://an.wikipedia.org/wiki/Kenia

Kenia ye un país situato en l'este d'Africa, que tien mugas con Etiopia,
Somalia, Sudán, Tanzania, Uganda y costas con l'Ocián Indico.

Kenia tien ueito territorios almenistrativos: l'area de Nairobi y siet
provincias:

O esporte mes popular ye l'atletismo, sobretot en as prebas d'a meya y larga
distancia (800m, 1500 m, 3.000 m obstaclos, 5000 m, 10.000 m, meya maratón y
maratón). En iste esporte Kenia tien muitos atletas campions olimpicos y d'o
Mundo. Podemos destacar a Kip Keino o primer gran campión keniata, John Ngugi y
Paul Tergat, cinco vegadas campions d'o mundo de campo a traviesa y Catherine
Ndereba, dominadora d'a preva d'a maratón femenina en as zaguerias d'a decada
d'os anyos 1990 y a primera metat d'a decada d'os anyos 2000. En l'actualidat
destaca David Rudisha, campión olimpico y mundial y record d'o mundo en os 800
metros lisos.

Bi ha una gran controversia por os cambeyos de nacionalidat d'atletas de Kenia
prencipalment con Bahrein y Qatar, istos cambeyos prencipalment son por motius
economicos, pero tamién por a mayor facilidat ta claseficarse ta grans
campionatos como os Chuegos Olimpicos u o Campionato Mundial d'atletismo en
países que no tienen prebas claseficatorias tan duras como as keniatas.

O fútbol ye tamién un esporte muito practicato, y o boxeyo amateur ha conseguito
belunas medallas en os Chuegos Olimpicos.



https://an.wikipedia.org/wiki/Escultura

A escultura se divide en dos grans brancas,Estatuaria y Escultura ornamental,
seguntes que represente a forma humana y esprese as concepcions suprasensibles
de l'hombre u s'ocupe en reproducir artisticament os demás sers d'a naturaleza,
animals u vechetals. A primera leva con propiedat o nombre d'escultura y tien un
ideyal mesmo, desempenyando a segunda un papel secundario a lo servir d'auxiliar
a la primera y a l'Arquitectura.

A conduta representa en escultura y en pintura lo que o modulo en arquitectura y
no ye atra cosa, en cheneral, que o conchunto d'as mesuras proporcionals que
s'alufran en a fegura humana.

Os artistas griegos d'o sieglo d'oro (sieglo V a.C.) tenioron ya a suya conducta
atribuiu prencipalment a lo escultor Policleto y anque dende allora ha ito i
habendo rectificacions y variacions en mans d'os antigos y mudenos artistas,
quedó pro establito por o pintor Leonardo da Vinci a remates d'o sieglo XV
acomodando-se-ie a mayoría d'os pintors y escultors. A mesura alazetal d'a
conducta florentina prenita de l'hombre bien establiu ye en a cabeza. Ista se
considera en altaria como a ueitena parti de tot o cuerpo, estando a cara a
sobre parti d'o mesmo y d'una altaria igual a la largaria d'a man. Estando
l'hombre en piet y estendillando os brazos, determina un quadrau perfecto con as
ringlas que baixan a plomo y pasan por as estrimeras d'as mans y as que
horizontalmén se tienden sobre a cabeza y debaixo d'os piules. As diagonals
d'iste quadrau se tallan en a zaguer vertebra lumbar y fixan en o centro de toda
la fegura. Tirando una horizontal por dito punto central se divide l'hombre en
dos partis iguals y cada una d'istas en atras dos, por ringlas paralelas que
trescruzan por a metat d'o peito y por as rodetas. A cabeza se divide a la suya
vegada en quatro partis iguals estando una d'ellas a nariz.

A Escultura y mas encara as artes a ella subordinadas, se sirven de variaus
procedimientos t'a suya execución. Os escultors gosan aprestar a suya obra
formando en modelo (modelando) con buro u cheso fin a fegura que ha de
servir-les como alazet y este modelo equivale ta ells a lo boceto t'o pintor u o
plan ta l'arquitecto. Dimpués, l'artista quita de puntos a suya obra con auxilio
d'una quadricla fendo-la proporcional a o suya mena. A matiera sobre a quala
treballa o escultor gosa estar bardo, piedra, fusta, bronze, fierro, vori, plata
u oro.

O procedimiento alazetal y clasico siguito por os escultors ye o entretallau,
servindo-se d'escobre y buril u cincel seguntes os casos pos incluso l'atros
procedimientos de fundir y moldeyar desichen mas u menos retoques de cincel si a
obra ha de salir perfecta. S'emplegan antimás o remoldato u vudau, o cincelau, o
repuxau, o embutiu, o gravau y o raxoso u troquelau.



https://an.wikipedia.org/wiki/Caixico

Caixico / caixigo u robre ye a denominación popular colectiva ta qualques
especies d'árbols en o chenero Quercus que tienen como caracteristica común de
totas ellas de tener fuellas caducas u marcescents, per contraposición con as
«carrascas» u «lecineras», que son as especies arborias de fuella perén.

Os caixicos son presents en a mayor part d'Eurasia, fendo parte principal en
muitas masas de selva por tot lo continent, en beluna d'as suyas especies. As
selvas en as que bella especie de caixico i siga predominadera se suelen referir
como «caixicars» (u «caixigars» en as parlas con tendencia a sonorizar as
consonants xordas intervocalicas). Os caixicars amaneixen en as rechions que
satisfaigan as necesidatz d'humedat mas elevadas que suelen tener os caixicos en
comparanza con belaltras especies de Quercus, per lo que se tornan cada vegada
menos freqüents como mas ta'l sud siga la zona.

En Europa central y en as rechions d'influencia climatica atlantica, a especie
Quercus robur ye una especie que gosa presentar gran desarrollo y se'n i troba
con freqüencia. Manimenos, o dominio de condicions climaticas de tipo
mediterranio (y dica sub mediterranio a lo mas) en Aragón fa que quasi no se'n i
trobe, de Q. robur. Per contra, Quercus petraea, que ye una especie con
requerimientos d'humedat y clima pareixitos a Q. robur, se manifiesta en
formacions muit chicorronas en as baixants d'ubago de qualques sistemas
montanyeses. En i hai en l'Alto Aragón en o piso montano, anque en ixa part d'o
país se troba desplazato a sobén per o favo, y tamién se'n puede trobar en
Moncayo y de forma relicta en as sierras d'Albarrazín y de Cuenca.

En existe, manimenos, belaltras especies millor adaptatas a las condicions
submediterranias (mediterranias bell poquet más humedas que de regular, sobre
tot en norte y en a montanya): Quercus humilis, Quercus faginea y Quercus
pyrenaica. As dos zagueras tienen a fuella marcescent. A mas gran part d'os
caixicos que omne puede trobar per l'Alto Aragón pertenecen bien a la especie
Quercus faginea u bien a Quercus cerrioides, que qualques autors consideran un
hibrido d'entre Q. faginea y Q. humilis.

O fruito d'o caixico ye, per definición, o glan. Ista parola s'emplega de forma
especifica ta nombrar os fruitos d'as especies arborias de Quercus con fuella
caduca, que ixo ye, lo que se diz caixicos, pus tradicionalment s'ha quiesto
considerar que tienen millors propiedatz nutritivas que as billotas (per
contraposición, os fruitos d'as carrascas y coscollos).

A importancia d'ista diferenciación ye cabal si se considera que en a economía
ganadera d'enantes, mas que mas en a montanya, ta quan a pastura faltaba en
hibierno os glans yeran principals ta complementar l'alimentación d'o bestiar de
cría y minimizar asinas as muertes sobre tot de corders y crabitos lactants que
yeran una contumancia habitual en os meses fridos. A retreta d'a leit ye a
primer reacción que manifiesta o cuerpo d'una fembra criadera quan sufre
malnutrición.

Tamién s'emplegaba os glans ta alimentar a os tocins, anque menos de como se
piensa. En l'Alto Aragón, as principals consumideras de glans yeran as uellas y
as crabas.

A parola caixico y caixigo son as dos denominacions mas freqüents ta iste tipo
d'árbols en l'Alto Aragón. A primera ye una versión conservadera con as
consonants oclusivas xordas intervocalicas, mientres que a segunda ye a suya
equivalent sonorizadera. As dos dimanan d'una radiz prerromana (talment celtica)
que s'introdució en o latín d'a Peninsula Iberica como *CAXICU(M) y probablement
i siguió a evolución *CAXICU > caixico > caixigo, con a particularidat que ista
evolución no s'habría completato de tot en tota la cheografía aragonesa, dando
ixas dos variants diatopicas que son bien vivas en as parlas actuals. Tanto la
una como l'altra cuentan con formas castellanizatas que fan part d'o lexico de
substrato aragonés en o castellano d'Aragón: «cajico» y «cajigo» respectivament.

Seguntes o lexicografo especializato en fauna y flora d'Aragón Rafel Vidaller, a
forma «caixico» se documenta alternativament en lugars quasi por tot l'Alto
Aragón, sacando-ne a Ribagorza, dende a Chacetania (Botaya, Echo, Chaca, Ansó)
dica o Sobrarbe (Viello Sobrarbe, Vio, Nerín, Sercué, Saruisé, Boltanya), en
pasando per lugars de l'Alto Galligo (Acumuer), norte d'o Semontano de Balbastro
(Rodellar) y diferents extremos d'a Plana de Uesca (Arguis, Santolaria de
Galligo). Anque en qualques d'istes lugars a pronunciación con /k/ ye
minoritaria contra la que ye con /g/; p. ex. Vidaller cita «caixico» en A Buerda
pero tamién «caixigo», que ye a sola variant que en chunto con a castellanizata
«cajigo» en conoixen bells naturals.

«Caixigo», ademés de en A Buerda, se diz en muitos altros lugars que, en iste
caso sí, incluyen a comarca d'a Ribagorza. Se documenta en Graus, Benás, Seira y
Capella en a Ribagorza, en Vio y Buerba en a val de Vio, en A Espunya y Tella en
a val d'a Cinca, y en Bielsa en a val de Bielsa en o Sobrarbe, y en Fonz en a
Cinca Meya. «Caixigo» ye ademés a forma tipica en a val de Chistau y en Baixo
Penyas (Sobrarbe) ta nombrar-lo.

En aragonés, ademés de as dos formas tipicas «caixico» y «caixigo» se i
documenta encara viva (anque de manera residual) unaltra parola d'etimolochía
clarament latina que se mete de forma evident en conexión con altras luengas
romances d'Espanya, como o catalán y o castellano. Ye a parola «robre» (d'o
latín ROBUR, ROBŏRIS), «roble» en castellano y «roure» en catalán.

Ista denominación s'ha documentau viva en Vio (val de Vio, Sobrarbe) como solo
lugar de parla aragonesa, en Alins en a Ribagorza de parla catalana, Calasanz y
Gabasa en A Litera y en Torrociella d'Alcanyiz en o Baixo Aragón a on que
s'interpreta que i representa un elemento de substrato aragonés en o castellano
que actualment se i parla. Significativament, o solo municipio en a comarca d'Os
Monegros que tiene un caixicar (o «Vedau de Robres») ha nombre «Robres» pero en
o castellano con substrato aragonés que se i parla en l'actualidat d'istes
árbols en dicen «cajicos».

Manimenos, en os textos historicos d'aragonés se i troba a-saber-las referencias
a istes árbols con ixa denominación, lo que fa pensar que en bell altro tiempo
hese puesto estar una denominación muito más difundida, lo menos en a val de
l'Ebro. En l'aria d'o Mayestrato veyemos una continuidat dende l'uso medieval
rechistrato por textos d'o sieglo XV de Mirambel dica l'uso actual en Bordón, y
en o microtoponimo Valderrobres de Molins.

En as traduccions medievals veyemos robre, y en a "Grant Cronica d'Espanya",
compilación historica de Chuan Ferrández d'Heredia en trobamos un uso intresant:

En o "Libro d'el Trasoro" escriben «robres» en o capítol que l'adedican a
l'hipopotamo:

En romanz navarro se gosa escribir robre, y lo podemos veyer escrito en o mesmo
Fuero Cheneral de Navarra:

Tamién ye significativo en ista dirección que una d'as villas principals d'a
Matarranya se trobe documentada en aragonés medieval como «Val de Rovres».



https://an.wikipedia.org/wiki/Arquitectura

L'arquitectura (pronunciato /arkite'tuɾa/~/arkited'tuɾa/) ye l'arte y a sciencia
de disenyar edificios. En os sieglos pasatos, os arquitectos s'ocupaban, antimás
de disenyar os edificios, de disenyar as ciudatz, plazas, albareras y parques, y
tamién os obchectos d'emplego en as edificacions, como los muebles. Hue, os
profesionals que prochectan y planifican l'espacio urbán son os urbanistas,
establindo-se en una especialidat distinta a l'arquitectura u a incheniería
civil, que se clama urbanismo, en tanto que a os profesionals que creyan muebles
y atros obchectos, lis se conoixe como disenyadors industrials.

Seguntes un topico popular, en o tractau más antigo que se conserva sobre a
matiera,"De Architectura", de Vitruvio, sieglo I aC, se diz que l'arquitectura
discansa en tres principios: a polideza (Venustas), a firmeza (Firmitas) y a
utilidat (Utilitas). L'arquitectura se puede definir, allora, como un equilibrio
entre istos tres elementos, sin sobrepasar garra a l'atros. No tendría sentiu
tratar d'entender un treballo d'arquitectura sin considerar istos tres aspectos.

Sindembargo, ye prou con leyer o tractau ta percaver-se de que Vitruvio
desichiba istas caracteristicas ta bells edificios publicos mui particulars. De
feito, quan Vitruvio gosa fer una analís de l'arte sobre o que escribe, proposa
entender l'arquitectura como composada de quatro principios: orden (relación de
cada parti con o suyo emplego), disposición ("As especies de disposición [...]
son o trazau en planta, en devantato y en perspectiva."), proporción
("Consonancia uniforme entre a obra entera y os suyos miembros.") y distribución
(en griego oikonomía, pende "en o debiu y millor emplego fesable d'os materials
y d'os terrens, y en precurar o menor coste d'a obra consiguiu d'un modo
racional y aponderau.").

Bi ha que dar-se cuenta de que as suyas embudias a lo respective son pro
intensas, pos quatro pachinas más adebant divide l'arquitectura en tres partis:
Construcción, Gnomica y Mecanica. Por intresant que siga, no debe olvidar-se que
este tractau ye l'unico tractau clasico que nos ha arribato, y a probabilidat de
que siga lo millor d'a suya epoca ye chicota.

A historia d'as diversas versions d'o tractau de Vitruvio resume bien o
conflicto a l'hora de definir l'arquitectura. En 1674, Claude Perrault, medico
fesiologo, especializau en disección de cadávers, buen debuxán, publicó a suya
traducción resumida d'o tractau de Vitruvio, que quedó de raso reorganizau.
Sindembargo, va a estar gracias a lo «resumen» de Perrault que Vitruvio va a
estar bociato y va a influir en os tractaus y teorías d'os sieglos siguients. Y
ye en ixe resumen en o que a triada vitruviana va a veyer a luz.

Como disciplina, a importancia de l'arquitectura en o sieglo XX estió graniza,
pos o suyo exercicio estió responsable de no menos d'a tercera parti d'os
materials portiaus por a humanidat en ixa epoca.

Mui intresant como replega y reflexión sobre as diversas definicions
d'arquitectura a lo largo d'a historia ye a obra d'o cretico italiano Brun Zevi
"Architectura in Nuce".

A parabra arquitectura ye emplegata tamién t'o disenyo u l'acto de disenyar
atros sistemas complexos, por eixemplo, arquitectura de computadoras y
arquitectura de software.



https://an.wikipedia.org/wiki/Afganist%C3%A1n

Afganistán (oficialment Republica Islamica d'Afganistán, en dari جمهوری اسلامی
افغانستان, en paxtu د افغانستان اسلامي جمهوریت ) ye un país y estato (organizato
politicament como una republica islamica) d'Asia Central, situata en l'altiplán
iraní, en a zona de transición entre l'Himalaya y as rechions d'a mar Caspia.
Muga a lo sud y a l'este con Pakistán; a l'ueste con Irán; a lo norte con
Turkmenistán, Uzbekistán y Tachiquistán; y a lo nordeste con China, a traviés
d'o corredor de Wakhan. Ye asinas un país interior, que no poseye acceso a la
mar.

A suya capital ye Kabul. Tamién son ciudatz importants (mas de 200.000
habitants): Kandahar, Mazar-e Sharif, Herat y Jalalabad. Afganistán ye un d'os
países más pobres d'o mundo.

Tien una población ye de 32.564.342 habitants (estimación de 2015), en una
superficie de 652.864 km², con una densidat de población de 43,5 hab/km².

Dende meyatos d'os anyos 1970 o país se troba en un estato de guerra quasi
constant, en primeras con a invasión sovietica d'Afganistán y dimpués con a
intervención d'os países occidentals contra la guerrilla d'os talibans que heba
redotato a la Unión Sovietica y heba imposato un rechimen politico islamico
basato en a sharia.

En l'antigüidat, o territorio de l'actual Afganistán feba parti d'o Imperio
Persa aquemenida (500-330 aC), que se dividiba en diversas satrapías (Bactria,
Drangiana, Aracosia y Aria). Entre o 330 aC y o 327 aC Aleixandre lo Gran
establió, por conquiesta, a parti oriental d'o suyo imperio en ista rechión.
Istos territorios perteneixioron dimpués a lo reino seleucida, a lo reino griego
de Bactria, y en parti, a lo imperio indián d'Asoka, a los scitas o saka, a lo
reino Kusán, a los persas sasanidas, a los hunnos kidaritas y heftalitas, y
tornó a estar baixo lo dominio sasanida dica la conquiesta arabe (Herat fue
conquiesta por os arabes en l'anyo 651).

A incorporación d'Afganistán a l'islam, estió lenta y tardana. Se produció dende
Sistán enta Ghazni y Kabul. Afganistán, chunto a Punchab, constituyó lo centro
d'o Estato irano-islamico entre 997-1187. Se construyoron importants mezquitas y
palacios fortificatos baixo a dinastía gazneví, os guridas (arredol de 1200), a
dinastía d'os Kart (epoca mongola, sieglos XIII y XIV) y a cort de Husayn
Bayqara (1469-1506).

Baixo los sefevidas, a partir de 1502, o país prenió lo xiismo, mientres una
gran mayoría d'a población se manteneba sunnita. A ruptura con Persia se feba
evident. En os sieglos XVI y XVII, Afganistán se dividió entre o imperio mogol y
Persia. L'afganés Nadir (1736-1747), dimpués d'a redota d'os sefevidas,
s'incorporó Persia, unión que duró dica o suyo asasinato. En 1747 Ahmad Shah
Durrani fue esleito emir, y dica l'inte d'a suya muerte en l'anyo 1773 dominó lo
Penchab y Delhi, en a India, territorios que os suyos succesors no podioron
mantener. Manimenos Afganistán se mantenió como Estato y, de feito, o suyo
nombre proviene d'ista epoca.

As tensions entre o Imperio ruso y o Imperio britanico amanixioron en a redolada
en o sieglo XIX, y a partir de 1837 principió a influencia britanica sobre o
país. A la fin, Rusia y Anglaterra guarancioron a independencia d'Afganistán en
l'anyo 1907, feito que no se consolidó dica o 19 d'agosto de 1919, una vegata
que heba rematato la Tercera Guerra Anglo-afganesa.

O país estió neutral mientres a Segunda guerra mundial, y en l'anyo 1946
s'establió, en o río Amu Daria, a muga con a Unión Sovietica. O intento de
creyar un Pakhtunistan (unión d'as poblacions de luenga paxtu de l'este
d'Afganistán y as de l'ueste de Pakistán) fació que se crebasen as relacions
diplomaticas entre os dos países (1961-1963).

En l'anyo 1973, un golpe d'Estato remató con a monarquía: Sardar Muhammad Daud
Khan proclamó a Republica y asumió lo gubierno. En 1978, unatro golpe d'Estato
lebó a lo poder a Abdbul Qadir. O mesmo anyo, Nur Muhammad Taraki, d'ideyolochía
comunista, fue nombrato chefe d'Estato por parti d'o consello revolucionario
d'as fuerzas armatas y aumentó a dependencia d'o país respective d'a Unión
Sovietica. Iste feito li suposó una confrontación ubierta con as guerrillas
nacionalistas tradicionals (y tamién islamicas), os muchahidín. En 1979,
Hafizulla Amin (d'a facción Khalq y primer menistro) derrocó a Taraki. A Unión
Sovietica decidió d'intervenir ta refirmar o gubierno, eliminó Amin y se metió a
favor de Babrak Karmal, d'a facción Parcham. A presencia sovietica fació que
s'intensificase a luita entre o gubierno y a guerrilla musulmana, y fació
exellar a muita población enta Pakistán. En 1986 Karmal fue sustituito por
Muhammad Najibullah. En l'anyo 1988, o desgaste d'os sovieticos fació que se
sinyasen os alcuerdos de Chinevra entre Afganistán, Pakistán y a URSS, en os que
se determinó que as tropas sovieticas se retirasen d'o país.

Dimpués que os afganos forachitasen a las tropas sovieticas, a guerra civil
continó entre os partidarios de Burhanuddin Rabbani (o president) y Ahmad Shah
Massud (menistro d'Esfensa), y as faccions fiels a Gulbuddin Hekmatiar
(ocasionalment refirmato por as guerrillas d'o comandant Dostam). Os intentos de
paz negociata por parti d'as Nacions Unitas fracasoron. A la fin, un tercer
grupo formato por islamistas radicals sunnitas, os talibans, dominoron dos
partis d'o país y en l'anyo 1996 conquerioron a capital. Afganistán fue chusmeso
a partir d'allora a una interpretación estrema d'a xara, que deixaba a las
mullers en un estatus muit inferior y castigaba tota disidencia con practicas
brutals.

Dimpués d'os atentatos de l'11 de setiembre de 2001, Afganistán fue acusato de
dar refuchio a Osama bin Laden, cabo d'o rete terrorista fundamentalista
islamico al-Qaida, y suposato autor d'os atentatos. En aviento de 2001, as
Nacions Unitas autorizoron a creyación d'una coalición internacional, liderata
por os nordamericans, que quitó o rechimen talibán y miró d'instaurar un
gubierno democratico. Principioron asinas a charrar, baixo a gollata d'a ONU,
con liders de diferents etnias ta confegurar o futuro politico d'o país.
S'esleyó a lo paxtu Hamed Karzai como chefe d'o Gubierno provisional y se
determinoron eleccions ta l'anyo 2004. Os talibans esdevienioron una guerrilla
antigubernamental dirichita por o mulá Omar.

En chinero de 2004 s'aprebó una Constitución que define a lo país como una
republica islamica que torna la igualdat de dreitos a las mullers y esfensa o
respeto a las minorías relichiosas. O resultato d'as esleccions dió la victoria
a Karzai, con un 55,4% d'os votos. O retorno d'os refuchiatos d'o rechimen
talibán, mas que mas de Pakistan, y a desastrosa situación economica d'o país
favoreixioron o cautivo de l'opio y o narcotrafico, que mientres o periodo d'os
talibans heba estato prohibito.

A suya situación estratechica se vió reforzata por a sinyatura d'un alcuerdo
entre Pakistán, Afganistán y Turkmenistán en l'anyo 2002 ta la construcción d'un
olioduto que trescruzarba istos tres países. En 2008, ni os esfuerzos d'a fuerza
multinacional ni as accions d'o gubierno de Karzai podioron estabilizar o país,
chusmeso dende o mesmo inte d'a conquiesta a una situación de guerra constant.

Afganistán ye un país con una superficie de 647.500 km², que se troba situato en
l'altiplán iraní, en a zona de transición entre l'Himalaya y as rechions d'a mar
Caspia. Muga a lo sud y a l'este con Pakistán; a l'ueste con Irán; a lo norte
con Turkmenistán, Uzbekistán y Tachiquistán; y a lo nordeste con China, a
traviés d'o corredor de Wakhan. Ye asinas un país interior, que no poseye acceso
a la mar.

A suya orografía ye prou montanyosa (alto u baixo o 75% d'a suya superficie son
territorios de montanya), destacando-ne en estar a o canto d'o Himalaya, encara
que os suyos ríos no son tot o cabalosos que cabría asperar, en estar una
redolada de climatolochía predominantment xuta, a on predomina o clima desertico
u o clima semi-desertico. Sindembargo, bi ha vals prou fértils, como a val
d'Herat, a o norueste d'o país, con una important densidat de población que
contrasta con a resta d'o país.

Cal destacar l'actividat sismica d'o país, en forma de tierratremos que gosan
provocar victimas.

A lo norte, en a depresión esteparia de Turquestén se troba o río Amu Daria (500
km), que ye a muga con Turkmenistán, Uzbekistán y o Tachiquistán. A l'este d'o
Firuz Kuh, en a muga con Pakistán, as montanyas Sulaiman Ke Pahad que van de
norte a sud forman una barrera natural que proteche o país d'as influencias
monzonicas. A lo noreste, a gran cordelera de l'Hindu Kush (a segunda cordelera
mas alta d'o mundo, a on se troba o mont Noshaq, con os suyos 7.492 metros
d'altaria) s'une a l'altiplán d'o Pamir por a rechión de Badakhxán. A l'ueste
d'a cuenca d'o río Kabul, a cordelera pierde altaria y se divide en diversas
sierras que plegan dica Irán. A lo sud y a l'ueste d'a val d'o Helmand, bi ha o
Dast-e Margo, o Sistán y, a l'este, disiertos.

A mayoría d'os ríos (Amu Daria, Morgab, Harirud, Helmand, Arghandab) tienen
mayencos fuertes mientres que pueder permaneixer sin cabal en a estación xuta.
Son poco fundos y no son navegables pero s'aprofitan ta la producción d'enerchía
electrica (centrals hidroelectricas de Pol-e Homri, Sarobi, Naghloo y Mahipar).

Por un regular Afganistán presenta un clima continental acentugato, con
hibiernos fredos y veranos calidos, si bien as temperaturas varian prou seguntes
l'altaria. As precipitacions son pocas y cayen entre octubre y abril. O verano
ye xuto. En o sud y l'este pueden recibir en l'agosto bells repuis d'influencia
monzonica provinients d'a India. Por dencima d'os 3.700 m d'altria, mandan as
nieus perpetuas.

Afganistán se divide en 34 provincias: Badakhxan (1), Badgis (2), Baghlan (3),
Balkh (4), Bamian (5), Daikondi (6), Farah (7), Faryab (8), Ghazni (9), Ghowr
(10), Helmand (11), Herat (12), Jowzjan (13), Kabul (14), Kandahar (15), Kāpīsā
(16), Hawst (17), Kunar (18), Qonduz (19), Laghman (20), Lawgar (21), Nangarhar
(22), Nimruz (23), Nuristán (24), Oruzgan (25), Paktia (26), Paktika (27),
Panjshir (28), Parvan (29), Samangan (30), Sar-e Pul (31), Takhar (32), Vardak
(33) y Zabol (34).

A capital d'o estato ye Kabul, con una población de 3.120.963 d'habitants en
l'anyo 2006. Atras ciutatz importants son Kandahar (401.395 habitants), Mazar-e
Sharif (314.915), Herat (278.209), Jalalabad (208.960), Kunduz (166.824), Gazni
(149.998), Bamian (131.233), Balh (126.553) y Baglan (111.902), totas ellas
famosas por lurs numerosas mezquitas, antigos palacios y atras restas
arquitectonicas. Manimenos, istas ciudatz, igual que atros muitos puestos d'o
país, han estato prou danyatas en os diferents conflictos belicos escaicitos.

Afganistán ye un país poco poblato y basicament rural (78,1% d'a población).
Quasi un 20% d'os habitants son nomadas. Nomás Kabul supera o millón
d'habitants. L'alta tasa de natalidat compensa la fuerte tasa de mortalidat
produeita principalment por os efectos d'a guerra.

Agganistán presenta una gran diversidat etnica d'influencia irania y turca,
resultant d'a suya situación como cruce d'as migracions entre Orient y Occident.
A orografía aduya a mantener a heterocheneidat etnica y cultural. A etnia
demograficament mas important, que ye tamién a que domina politicament, ye a
d'os paixtuns (quasi un 50% d'a población). Presentan una organización de tipo
clanico y con fuerte presencia d'o nomadismo. Os tachicos (22%), son agricultors
sedentarios y comerciants en as ciudatz; parlan dialectos persas. A población
d'orichen mongol (un 12%) parla persa arcaico y habita prencipalment en l'Hindu
Kush occidental; un 10% d'a población ye d'orichen turco (turquemans, uzbecos y,
en o corredor de Vakhan, kirguizes). A resta son minorías etnicas d'orichen
diversos. As luengas oficials son o paixtu y o persa.

As plantas que se troban en Afganistán son pareixitas a las que se puet trobar
en o Tíbet y en l'Himalaya, estando tamién pareixitas a las que se pueden trobar
en Orient Meyo. As selvas de cedros, pins y d'atras coniferas se pueden trobar
en altarias entre 1.800 y 3.000 metros, pero como conseqüencia d'a tala abusiva,
en l'anyo 2005 nomás ocupaban que un 1,3% d'a superficie d'o país. En altarias
inferiors se troban árbols y arbustos como Corylus avellana (l'avellanera),
Pistacia vera (a pistachera), fraixins u chinibro (Juniperus communis). Per
baixo d'os 900 metros d'altaria, nomás bi ha que una vechetación esteparia a on
i predominan as hierbas y os matullos.

Respective d'os animals que i viven, no son guaire diferents d'os que se pueden
trobar en Orient Meyo y a India. Se i puet trobar Ovis orientalis orientalis,
onsos, Capra sibirica, Gazella subgutturosa, lobos, Canis aureus (chacals),
Felis silvestris , erizos, dromerarios y o camello de Bactracia entre d'atras
especies.

A pobreza d'o país y o estato contino de guerra en que se i vive han tenito
fundas repercusions en o medio ambient d'Afganistán.

Asinas, as tierras de pastura se troban en situación de frachilidat por a
presión excesiva que i fa la ganadería, que provoca a la vegata problemas con a
erosión y que fa que a superficie cultivable mingue u tienga perdugas de
calidat. Se suposa que alto u baixo a tercera part d'a superficie que d'antis
mas s'adedicaba a l'agricultura ye hue albandonata. A desertificación d'o país
avanza, parando cuenta amás que as selvas veyen tamién reducitas as suyas
superficies (en iste caso mas que mas por a presión d'o consumo de fusta ta
lenya). A necesidat d'alimentos tamién ha feito que siga mayor a presión sobre a
fauna salvache, fuent de recursos alimenticios.

Asinas, se considera que alto u baixo 100 especies de mamiferos se troban en
periglo d'extinción en o país, como Uncia uncia (a pantera d'as nieus), mesmo
que alto u baixo 380 especies d'aus.

En Afganistán no bi ha garra preocupación por os problemas medi-ambientals. As
autoridats nacionals y internacionals han signado bells acuerdos sobre as
especies en periglo d'extinción, milloras medi-ambientals, y a prohibición d'a
realización de prebas nucleyars sin de resultatos favorables ta o medio ambient.

O islam en ye a relichión oficial y mayoritaria, con un 75% de sunnitas y un 24%
de xiitas, y tien Mazar-e Sharif como lo principal centro de pelegrinache d'o
país. Bi ha minorías hindús, sikhs, parsis y chodigas en as diferents ciudatz.

A economía d'Afganistán tién un baixo desembolique debito a la suya situación de
guerra permanent dende zaguerías d'os anyos 1970, a la manca d'un gubierno
estable y permanent y a suya distribución d'a sociedat en grupos tribals. A suya
economía s'alazeta mas que mas en l'agricultura, que ye o sector a on i treballa
a mayor parte d'a población d'o país (arredol d'o 90%). A producción agricola,
que se concentra prencipalment en as tierras mas planas d'o norte d'o país, se
basa en o cautivo de cerials (trigo, panizo, roz, ordio), fuitos secos, fruitas,
tabaco y cotón. Afganistán ye un país muit pobre y tién muita dependencia de
l'agricultura y d'a ganadería. Ye un d'os paises con mes producción d'opio (se i
concentra o 95% d'a producción mundial) y haixís d'o mundo, producción
favoreixita en primeras por a situación politica d'o país y las constants
guerras que feban que os contendients amenistasen recursos economicos fácils;
antiparte, mientres o gubierno d'os talibans, que creboron qualsiquier vinclo u
contacto con o exterior, desapareixioron as pocas infraestructuras de
comunicacions y productivas que bi heba en o país. Encara que os Gubiernos y a
comunidat internacional luitan contra o suyo cautivo, a dependencia d'os
agricultors afganos respective de l'opio ye en contino creiximiento.

Tamién cal destacar, en a suya ganadería, a cría de uellas (especialment d'a
uella karakul) que con a suya lana han permitito historicament o desembolique
d'una important producción d'artesanía d'alfombras.

Tién grans reservas de recursos naturals como hidrocarburos, carbón, gas
natural, y atros recursos naturals procedents d'a meneria como fierro, oro,
esmeraldas, cromo, zinc, uranio, y litio anque a suya explotación ye baixa. Os
primers en prebar d'explotar os suyos recursos naturals estioron os sovieticos
mientres os anyos 1980 pero a situación de guerra fació que s'albandonasen os
treballos de prospección y d'explotación. Ye un país con un amplo potencial en
enerchía hidroelectrica (a primera central hidroelectrica se i debantó ya en
1932), pero a mayor parte de l'actual producción d'enerchía electrica d'o país
se fa a traviés d'o consumo de petrolio u gas natural importatos dende Irán.

Respective d'as comunicacions, o ferrocarril ye quasi inexistent, y as
comunicacions se basan en un rete de carreteras d'arredol de 20.000 km, pero que
gosan estar muitas vegatas sin asfaltar y que, por ixo, no se pueden fer servir
mientres l'hibierno. Nomás bi ha dos aeropuertos en o país, en Kabul (a capital)
y en Kandahar.

L'esporte nacional ye o buzkashi, que ye un esporte d'equitación per equipes en
un campo de dos kilometros de largaria aproximadament y que tién como obchetivo
de portar o "boz" (una craba sin de cabeza) ta l'extremo d'o campo contrario.
Tamién son populars o tent-pegging, o kite fighting y o topay-danda.

Atros esportes populars practicatos son o cricket, a luita, o boxeyo, as artes
marcials, o baloncesto, o fútbol, o ciclismo, o tiro con arco, o tiro olimpico y
l'atletismo.

Afganistán ha partecipato en os Chuegos Olimpicos de verano en as edicions de
1936, 1992, 1996, 2004 y 2008, aconsiguiendo a suya primera medalla en ista
zaguera edición quan Rohullah Nikpai ganó a medalla de bronze en taekwondo en a
categoría de 58kg quan ganó o suyo combate contra l'Espanyol Juan Antonio Ramos,
Nikpai aconsiguió atra medalla de bronze tamién en taekwondo pero ista vez en a
categoría de 68Kg en os Chuegos de 2012.

O fútbol en Afganistán ye prou popular, ye regulato por Federación de Fútbol de
Afganistán creyata en l'anyo 1922, afiliata a la FIFA en 1948 y a l'Asian
Football Confederation (AFC) en 1954 estando miembro fundador. A suya selección
nacional no partecipó en garra competición internacional dende l'anyo 1984 dica
o 2003 por conflictos armatos internos. En l'anyo 2007 chuga por primera vegata
a selección femenina, y en l'anyo 2013 a selección masculina aconsiguió ganar o
suyo primer trofeo internacional o Campionato de Fútbol de Surasia (SAFF
Championship) a mas a mas a Federación estió galardonata con o Premio Chuego
Limpio d'a FIFA (FIFA Fair Play Award) por a suya dedicación y a luita ta o
desembolique d'o futbol formativo y una liga nacional mientres a situación de
guerra d'o país.



https://an.wikipedia.org/wiki/World_Wide_Web

O WWW (acronimo anglés de World Wide Web, Gran Tiraraina Mundial) u simplament
web ye un rete de pachinas escritas en hipertexto por meyo d'o luengache de
marcas HTML y conectatas entre ellas por meyo de vinclos, de traza que formen un
solo cuerpo de conoiximiento por o que se i puet navegar fácilment. Ta
acceder-ie ye indispensable un navegador web. Fue creyata por Tim Berners-Lee
quan treballaba en o CERN de Chinevra, Suiza. El mesmo diriche o W3C,
l'organismo que s'encarga de mantener-ne en funcionamiento.

O web se basa en tres estandars ta funcionar: o Uniform Resource Locator (URL),
que s'encarga de dar una adreza unica ta localizar cada pachina; o Hyper Text
Transfer Protocol (HTTP), que especifica la traza en que se ninviará y recibirá
la información entre o navegador y o servidor; y o Hyper-Text Markup Language
(HTML), un metodo ta especificar como s'ha de veyer ista información en o
navegador. Acompanyan a l'HTML, o CSS, ta definir aspectos de disenyo, u o
JavaScript ta fer chicotas programacions en a web. Tamién se fa servir muito
actualment ta chuegos y webs con muitos efectos visuals, o Flash de Macromedia.

En aragonés, quan se parla de "web" en masculín se fa referencia a lo sistema
web u bien a un puesto web, pero quan se parla de "web" en femenín se fa
referencia a nomás una d'as pachinas web d'o sistema.



https://an.wikipedia.org/wiki/Panam%C3%A1

A Republica de Panamá (en castellán Republica de Panamá) ye un país, o mas
meridional d'America Central. Se troba situato en o istmo que conecta
Norteamerica y Sudamerica, mugar a o norueste con Costa Rica, a o sudeste con
Colombia, a o norte con a Mar Caribe y a o sud con l'ocián Pacifico. A suya
capital ye a Ciudat de Panamá. Os espanyols explororon Panamá y creyoron
asentamientos en o sieglo XVI, durando a suya presencia dica 1821 quan
s'independizó y s'unió a Nueva Granada, Ecuador, y Venezuela - formando a
Republica d'a Gran Colombia. Quan ista se disolvió en 1830, Panamá continó fendo
parti de Colombia. Con o refirme d'os Estatos Unitos, Panamá s'independizó de
Colombia en 1903. A Canal de Panamá fue construyito entre 1904 y 1914 por
incheniers d'as Fuerzas Armatas estatounitenses. En 1977, se sinyó un alcuerdo
por o que se transferiría de tot o control d'a Canal por parti d'os Estatos
Unitos a o gubierno de Panamá antis de rematar o sieglo.

Os ingresos provenients d'os peaches que se pagan en a canal representan
actualment una parti important d'o PIB d'o país. Panamá representa a tercera u
quatrena mayor economía d'America Central y tien o mayor creiximiento economico
y a mayor renta per capita d'ista rechión. En 2010 Panamá se trobaba en a 4ena
posición entre os países latinamericans en termins de desembolique humán, y a
54ena en tot o mundo.

Panamá tien a mayor selva pluvial d'o hemisferio occidental fueras d'a selva
amazonica, trobando-se-ie una gran variedat de plantas tropicals, animals y
muixons - beluns d'os qualos no se pueden trobar en garra atro puesto d'o mundo.

A suya población ye de 3.405.813 habitants en una superficie de 78.200 km², con
una densidat de población de 44 hab./km².

Panamá se divide politicament en 9 provincias y 3 comarcas indichenas de ran
provincial. As provincias, a la vegada, son integratas por 75 municipios y istos
en 620 correchimientos, d'os qualos dos son comarcas indichenas a o ran de
correchimiento.

A Republica de Panamá ye una fraixa istmica con un superficie total de
75.517 km². Os puntos mas elevatos son o vulcán Barú con 3.475 m, o tozal de
Fábrega amb 3.375 m, o Itamut con 3.280 m y o Echandi con 3.163. As islas
prencipals son Coiba, Del Rey y Cebaco. Os lacos mas grans son o Gatun con
423,15 km² y o Bayano con 185,43 km². O río mas important d'o territorio debito
a o suyo impacto en a economía ye o Chagres, vital ta o funcionamiento d'a canal
y Panamá.

Panamá forma un puent natural que une os subcontinent norteamericán y
sudamericán. A caracteristica dominant d'a topografía d'o país ye a sierra
central que forma a división continental. Ista división no fa pas parti d'as
grans cordeleras de Norteamerica y nomas amán d'a muga de Colombia as sierras se
relacionan con o sistema d'os Andes de Sudamerica. A sierra que divide o país ye
a Sierra de Talamanca amán d'a muga de Costa Rica. Mas enta l'este se convierte
en a Sierra de Bascará y a porción amanata a la canal a sobén se diz a Sierra de
Veraguas; en o suyo conchunto todas as sierras se conoixen como a "Sierra
Central".

Panamá se troba en a rechión tropical y un tercio d'a suya superficie ye
cubierta de selvas tropicals, mientres que a resta s'ha convertito en territorio
ta o cautivo y a ganadería en a rechió semiarida d'a peninsula d'Azuero. O clima
d'o país ye calido y humedo, pero moderato debito a os ocians.

En 2008 Panamá teneba una población de 3,45 millons d'habitants. A mayoría d'a
población, o 70% ye mestiza, mientres que o 20% ye amerindia u orichinarios d'as
islas d'o Caribe u d'as dos ascendencias y un 10% ye d'ascendencia europea. A
población amerindia encluye siet grupos indichenas: os emberá, os wounaan, os
guayamí, os buglé, os kuna, os naso y os bribri. Mas d'a metat d'a población
vive en a capital, a ciudat de Panamá y a suya aria metropolitana. O país ye o
menos poblato de toz os países castellanoparlants.

A cultura y os costumbres son mas que mas caribenyos y espanyols. O castellán ye
a luenga oficial y mas important. Alto u baixo un 40% d'a población parla o
criollo, a mayoría en a ciudat de Panamá y as islas d'a costa d'o nordeste.
L'anglés se parla amplament en a costa y en os ambitos profesionals y de
negocios.



https://an.wikipedia.org/wiki/Oci%C3%A1n_Atlantico

L'Ocián Atlantico desalparta America, en l'ueste, d'Europa y Africa, en l'este.
S'estendilla dende l'Ocián Glacial Arctico, en o norte, dica l'Antarctida, en o
sud. L'equador lo divide, artificialment, en dos partis, Atlantico Norte y
Atlantico Sud. O suyo nombre procede d'o griego Atlas, un d'os titans d'a
mitolochía griega.

Tién forma de S y una amplaria d'unos 80 millons de km², estando lo segundo en
amplaria, dimpués de l'Ocián Pacifico.

As rallas submarinas situadas entre la Isla de Baffin, Groenlandia y Escocia se
han establito como a muga entre l'Ocián Glacial Artico y l'Atlantico Norte .

A l'Este, l'Estreito de Chibraltar forma la muga con o Mar Mediterranio; a
l'ueste, l'arco formato por as islas d'o Caribe lo desalpartan d'o Mar Caribe.

A lo Sud y a l'Este, a trestalladura con l'Ocián Indico s'estableix, por o
meridián de 20° E. A lo Sud y a l'Ueste la divisoria se ha establito en a linia
de mayor fundaria que va d'o Cabo de Furnos a la Peninsula Antartica.

Tien una fundaria meya de 3.743 m gracias a una gran meseta de quasi 3.000 m de
fundaria que ye quasi tot o suyo fundo, unita a las grans depresions que se
troban en os cantos d'a mesma y que arriban a superar os 9.000 m amán de Puerto
Rico.

A salinidat de l'Ocián Atlantico ye d'unos 36 gramos de sal por kilogramo
d'augua y as especies más pescadas son a sardineta, l'arengue y l'abadeixo.
Antimás, ye l'ocián más impotant d'a Tierra dend'o punto de vista comercial.

Lista de paises con costas en l'Ocián Atlantico escluyendo a Mar Mediterrania y
a Mar Baltica.



https://an.wikipedia.org/wiki/Istambul

Istambul, Estambul (d'o turco İstanbul), Costantinnoble u Costantinoble ye a
ciudat mas gran de Turquía, y tamién una d'as ciudatz mas grans d'Europa, con
amán de 9.000.000 de habitants en a ciudat (2000) y entre 12 y 15 millons en
l'aria metropolitana. Ye tamién a capital administrativa d'a provincia
d'Istambul.

A ciudat viella ye prencipalment clavada en o estreito d'o Bosforo. Sindembargo,
a ciudat muderna ye muito mas ampla y complega os dos cantos (europeu y
asiatico) d'o estreito. Entre as atraccions toristicas s'encluyen a Ilesia d'a
Divina Sabiduría (Aya Sofia), Sariyer, Eyüp y Taksim en o canto europeu, y
Beyköz, Üsküdar, Kadiköy, Moda, Bostanci y Adalar en o canto asiatico. Como
capital que estió de dos d'os imperios mas poderosos d'a Tierra, y ciudat
cosmopolita que, t'o sieglo XVI, yera prebablement a más civilizada y
multicultural, Istambul ahuespa molimentos extraordinarios: palacios, ilesias y
o hipodromo que datan d'a epoca bizantina; as mezquitas Azul y Süleymaniye; o
Palacio Topkapi, seu d'o poder imperial otomán, y atros. Fa parte d'a
Organización d'as Ciudatz d'o Patrimonio d'a Humanidat.

Anque dende 1923 a capital de Turquía ye Ankara, Istambul sigue estando una
ciudat que tien un papel central en a industria, o comercio y a cultura de
Turquía. Ahuespa más d'una dotzena d'universidatz. Ye seu d'o Patriarcato
Ecumenico, cabeza d'a Ilesia Ortodoxa Griega.

Se clamó Bizancio dica 330, quan cambeó ta unatra denominación, en griego
Konstantinoúpolis y en latín Constantinopolis, emplegando-se'n derivatos en
cadaguna d'as luengas d'os países europeus. En la Cronica de Sant Chuan d'a
Penya s'escribe Constantinnoble u Costantinnoble. En o Libro d'os Emperadors
s'escribe Contastinoble con metatesi. Encara que o nombre cambeó atra vegata en
1453 con a conquiesta turca otomana, os derivatos europeus de Constantinopolis
s'emplegaban en Occident dica 1930. En o periodo otomán os turcos clamaban a la
ciudat İstanbul, pero oficialment s'emplegaba o nombre Qustantaniyyeh (قسطنطنيه)
("Ciudat de Costantín" en arabe). O nombre oficial d'Istambul fue imposato lo 28
de marzo de 1930.

Establita por l'emperador román Costantín I lo Gran sobre l'antiga colonia
griega de Bisancia (establita por colonos griegos de Megara en 667 aC). En a
Cronica de los Conquiridores en fan mención:

Dende ixe inte Bisancia u Bizancio fue conoixito como Costantinopolis en a suya
honor (y en aragonés Costantín Noble, Constantinoble, Contastinoble y atras
variants). Esdevinió a capital d'o Imperio Román de Orient y dimpués estió a
capital d'o Imperio Bizantín. Dezaga d'a Caita de Costantín Noble (u Conquista
de Istambul) en 1453 pasó a estar parti y capital d'o Imperio Otomán, dic'a suya
caita oficial o 1 de noviembre de 1922. Con a proclamadura d'a Republica
endrezada por Mustafa Kemal (clamato dimpués Atatürk u pai d'os turcos), a
capital turca se tresladó ta Ankara l'1 d'octubre de 1923.

O Bosforo (En turco Boğaziçi) ye un estreito que divide en dos partis a ciudat
de Estambul, conectando a lo Mar de Marmara con a Mar Negra.

Bi ha dos puents sobre este estreito. O puent Bogazici (Boğaziçi Köprüsü) de
1074 metros de largo estió replenau en 1973. O segundo puent, o Fatih Sultan
Mehmet (Fatih Sultan Mehmet Köprüsü, FSM) posedeix una largaria de 1014 metros,
estió replenau en 1988 y se troba a quasi cinco kilometros a lo norte d'o primer
puent.

Un tónel ferroviario de 13,7 kilometros ye estando construito y se estima a suya
rematanza ta 2008. Alto u baixo 1.400 metros d'o tónel van a construyir-se baixo
l'estreito, por meyo d'a tecnica d'acolada d'o canyo, y ye previsto que será o
más fundo tónel executau por este metodo (con un maximo de 56 m baixo lo ran de
l'augua). O prochecto alufra a construcción d'un metro de 13,3 km con quatre
estacións, que unirá o centro de Estambul con a urbe oriental y con a urbe
occidental.



https://an.wikipedia.org/wiki/Inchenier%C3%ADa

A incheniería se define como a profesión en a quala os conoiximientos d'as
matematicas y as sciencias naturals obtenitos a traviés d'o estudio, a
experiencia y a practica, son aplicatos con criterio y con consciencia a lo
desembolique de medios ta emplegar economicament con responsabilidat social y
alazetatos en una etica profesional, os materials y as fuerzas d'a naturaleza ta
proveito d'a humanidat. As personas que s'adedican a ella se gosan clamar
incheniers.

O incheniero debe identificar y comprender os problemas más importants ta poder
realizar un buen disenyo. Beluns d'os problemas ta ixo son a escaseza d'os
recursos disponibles, as mugas fisicas u tecnicas, a flexibilidat ta
esdevenideras modificacions y adhibicions, y atros factors como lo coste, a
posibilidat de levar-lo a cabo, as prestacions y os miramientos esteticos y
comercials. Por medio d'a comprensión d'os problemas, os incheniers deducen
quálas son as millors solucions ta concarar as mugas trobatas quan s'ha de
producir y emplegar un sistema.

Os incheniers emplegan o conoiximiento d'a sciencia y as matematicas y a
experiencia apropiata ta trobar as millors solucions ta os problemas concretos.
Creyando os modelos matematicos apropiatos d'os problemas que lis premiten
d'analizar-los rigurosament y prebar as solucions potencials. Si existen
multiples solucions razonables, os incheniers avaluran as diferents opcions de
disenyo sobre l'alazet d'as suyas qualidatz y esliyen a solución que millor
s'adapta a las necesidatz.

En cheneral, os incheniers miran de prebar si os suyos disenyos logran os suyos
obchectivos antis de proceder a la producción en cadena. Ta isto, fan servir
entre atras cosas: prototipos, modelos a escala, simulacions y prebatinas de
fuerza. As prebatinas refincan que los artefactos funcionan como s'heba
previsto.

Ta fer disenyos estándar y fácils, os ordenadors tienen un papel important.
Emplegando los programas de disenyo asistito por ordinador (DAO, más conoixito
por CAD - Computer Assisted Design-), os incheniers pueden obtener más
información sobre os suyos disenyos. L'ordinador puede traducir automaticament
bells modelos en instruccions aptas ta fabricar un disenyo. L'ordinador tamién
premite un reemplego más gran de disenyos desembolicatos anteriorment amostrando
a lo incheniero una biblioteca de partis predefinitas ta estar emplegatas en os
suyos propios disenyos.

Os incheniers gosan prener muit en serio a suya responsabilidat profesional ta
producir disenyos que se desembolicarán como yera previsto y no causarán un
danyo inasperato a la chent en cheneral. D'ordinario, os incheniers incluyen
factors de seguranza en os suyos disenyos ta reducir o risque de fallos
inasperatos.

A parola dimana d'o latín ingeniosus. Por lo tanto, un incheniero ye una presona
intelichent y practica que resuelve problemas. O termin evolucionó más adebant
ta incluyir todas as arias en as que se fan servir tecnicas ta aplicar o metodo
scientifico. En atras luengas como l'arabe, a parola incheniería tamién
significa cheometría.

A sciencia mira d'explicar os fenomenos recients y sin explicación, creyando
modelos matematicos que se corresponden con os resultaus experimentals.
Tecnolochía y incheniería son l'aplicación d'o conoiximiento obtenito a traviés
d'a sciencia y producen resultatos practicos. Os scientificos treballan con a
sciencia y os incheniers con a tecnolochía. Sindembargo, puede haber-ie puntos
de contacto entre a sciencia y a incheniería. No ye raro que os scientificos se
veigan embrecatos en as aplicacions practicas d'os suyos descubrimientos. Por
contra, entre que desembolican tecnolochía innovaderas, os incheniers se troban
a ormino explorando nuevos fenomenos.

Tamién puede haber-ie connexions entre as trazas de treballar d'os incheniers y
d'os artistas, más que más en os campos de l'arquitectura y d'o disenyo
industrial.

A prencipios d'o sieglo XXI a incheniería en os suyos muit diversos campos ha
lograto explorar os planetas d'o sistema solar con alto grau de detalle,
destacando-ie os exploradors que se posan en as superficies planetarias; tamién
ha creyato un ordinador capable de redotar a lo campión mundial d'escaques; ha
lograto comunicar a lo planeta en fraccions de segundo; ha chenerato internet y
a capacidat de que una persona se connecte a iste rete dende qualsiquier puesto
d'o planeta con un ordinador portiable y un telefón satelital; ha emparato y
permitito innumerables abances d'a sciencia medica, astronomica, quimica y
muitas atras. Gracias a la incheniería s'ha creyato maquinas automaticas y
semiautomaticas capables de producir con muit poca aduya humana grans cantidatz
de productos como alimentos, autos y telefons celulars.

Encara que a incheniería ha puesto fer realidat todas istas marabillas, a
humanidat no ha conseguito redotar a fambre d'o planeta, ni muito menos a
pobreza, producindo-se en l'anyo 2005 una muerte d'un nino cada tres segundos
por causas aprevenibles. Sindembargo iste no ye un problema d'a incheniería sino
que más bien se tracta d'un problema social, politico y economico.

Un aspecto negativo que ha chenerato a incheniería y compete en gran parti
resolver a la mesma ye o danyo a lo medio ambient que muitos enantos y productos
bafatos de istas disciplinas han chenerato y ye deber y fayena d'a incheniería
contribuir a resolver o problema.



https://an.wikipedia.org/wiki/Imperio_Otom%C3%A1n

O Estato Otomán (en turco otomán دولتِ عَليه عُثمانيه, Devlet-i Aliye-i
Osmaniye; en turco muderno Osmanlı Devleti), mas asobén dito Imperio Otomán (en
turco Osmanlı İmparatorluğu), estió un estato y una potencia imperial situata en
a suya mayor parti arredol d'a ribera d'a Mar Mediterrania, y que existió en o
periodo de tiempo entre 1299 y 1922. En l'inte de mas amplaria, o sieglo XVII, o
imperio incluiba tota a peninsula d'Anatolia, Orient Meyo, colonias en o norte
d'Africa, a mayor parti d'os territorios situatos en a francha que va dende o
sudeste d'Europa (Balcans, Grecia, Bulgaria, Rumanía) a o Caucas en o norte. En
total teneba una superficie de bells 20 millons de kilometros quadratos, encara
que a mayor parti no yera baixo control dreito d'o gubierno central. As
posesions d'o Imperio se trobaban entre Orient y Occident por lo que mientres os
suyos seis sieglos d'historia as suyas relacions internacionals estioron
enfluenciatas por iste feito.

A migración entra l'ueste d'os turquemans levó a la fundación en 1055 d'o
soldanato selchucida d'Irán. Quan os turquemans s'adrezoron ta Anatolia o
Imperio Bizantín reaccionó pero o selchucida Alp Arslán los esclafó en Menzikert
en 1071. Os vencedors yeran de dos tipos, turquemans que buscaban pasturas y
gazis u guerrers d'a fe que levaban tiempo vivindo de saqueyar a muga con os
cristians. Tanto uns como os atros s'ixemenoron por Anatolia sin estar
controlatos por selchucidas u bizantins. Se fazioron os duenyos d'as zonas poco
poblatas d'Anatolia central; bellas poblacions cristianas fuyoron, atrás se
convirtioron a o Islam y prenioron a luenga turquica.

A invasión mongola d'Orient Meyo en o sieglo XIII empentó nuevas poblacions
turquemanas t'Anatolia. A fins d'o sieglo XIII o turquemán Osmán heredó un
territorio en a muga con os bizantins, con posibilidatz de fer incursions de
saqueyo y atrayó bells partidarios turquemans canalizando lur belicosidat y
ansia de botín. Os descendients d'Osmán creyoron o Imperio Otomán, que
sindembargo trobará a oposición d'os prencipatos creyatos por os turquemans en
Anatolia y que quereban mantener a suya independencia.

Osmán estió un hombre con prestichio con poder en Frichia que dende 1326 va
prenendo territorios d'Anatolia central y occidental. En 1326 Osmán prenió a
ciudat bizantina de Brusa que esdevinió a primera capital d'os otomans.

O fillo d'Osmán, dito Orhán I (1324-1360) aduyó a Chuan Cantacuceno a prener o
poder de Costantinoble en 1345. Baixo Orhán os otomans conquirioron a costa sud
d'a mar de Marmara, ocupando o prencipato turquemán de Karasi en 1345 y
obtenendo acceso a o estreito d'os Dardanelos. Esto lis permite desembarcar en
1354 en Europa y prener Gallipoli y Tracia oriental, on encomenzó una
inmigración otomana, estando l'orichen d'os turcos rumelís.

Dimpués de conquerir Ankara, asegurando as posicions otomanas en o centro
d'Anatolia, Murat I (1360-1389) conquirió Andrianoplin a o Imperio Bizantín,
fendo-ne a suya nueva capital, y dimpués conquirió o sud de Bulgaria. Dende 1363
os bizantins ya yeran eclipsatos por os otomans, estando-ne en a practica
vasallos, pero os otomans no podeban prener Costantinoble porque o suyo exercito
yera sobretot de caballería y incapable de setiar una ciudat fortificata d'esta
mida. En 1388 o prencipato de Caramán atacó a os otomans en Anatolia, pero fue
vencito con l'aduya de tropas bulgaras. Dimpués os otomans derrotoron a o
prencipe serbio Lazaro en a batalla de Kosovo, on Murat morió.

Bayazet I interveniba en afers bizantins dende 1390, y aduyó a Chuan VII
Paleologo a prener o poder. Entre 1391 y 1395 o despot de Morea Teodoro se
declaró vasallo de Bayazet, y quasi a o mesmo tiempo tamién lo fa o gospodar de
Bosnia. O prencipe d'Acaya solicitó l'aduya otomana, Vlaquia caye baixo dominio
otomán y o soldán decide a suerte d'os zaguers reis serbios.

Bayazet tamién habió se sozmeter a os prencipatos d'Anatolia coaligatos en
contra d'ell. Dende 1390 Bayazet ocupa os emiratos u bayliks d'a costa Echea de
Sarujan, Aydin, Mentesa y una parte d'Isfendiyar, en a costa d'a Mar Negra.
Tamién s'apoderó de Sivas. Os turquemans, distribuitos tamién fuera de l'aria
d'acción d'os otomans, dende Anatolia Oriental dica Irán, por lur traza nomada
de vida, quasi no lis afectaban as campanyas destructivas de Tamerlán. D'esta
traza os turquemans d'Anatolia demandoron aduya a Tamerlán, que envadió o
sudeste d'Anatolia, encara que dimpués se'n fue ta a India. O prestichio de
Bayazet dimpués d'a vitoria en Nicopolis trayó ta o Imperio Otomán nuevas
poblacions turquemanas. D'esta traza Bayazet decidió sozmeter tota Anatolia:
Caramán en 1397 y os prencipatos d'o norte en 1398. Tamerlán tornó y os
prencipes turquemans desposeitos s'unioron a o suyo exercito. Una batalla se
produzió en Ankara o 27 de chulio en 1402, os turquemans que en primeras
luitaban en o bando otomán se pasoron a o bando de Tamerlán y d'os opositors
turquemans. Os otomans fuoron derrotatos, Tamerlán restauró os prencipatos
turquemans y Caramán fue examplata, adchudicando-li un papel preponderant.

Mehmed I consiguió tornar a fuerza a o Imperio Otomán y consolida a presencia
otomana y turca en os Balcans. Encomienza a recuperación d'os territorios
perditos en Anatolia. En tiempos de Mehmed I y Murat II Caramán esdevinió un
estato tampón entre os otomans y mamelucos y una amenaza permanent ta o Imperio
Otomán.

Murat II (1421-1451) asetió Costantinoble mientres tres meses en ixas envueltas
de Manuel II Paleologo, y dimpués saqueya o Peloponiso y asetia Salonica. Os
griegos bizantins han de pagar un tributo pa no ser conquiestos de tot.

Mehmet II (1451-1481) remata con a entelequia d'o Imperio conquerindo
Costantinoble o 29 de mayo de 1453. O 15 d'agosto de 1461 se rinde o Imperio de
Trapisonda, zaguer estato griego heredero d'o Imperio Román d'Orient.

En l'apocheu d'o Imperio Otomán gobernana Solimán o Magnifico, dito tamién en
Europa "Gran Turco".

Selim II succedió a Solimán o Magnifico y encomenzó a decadencia. O Imperio
Otomán encomenzó a retacular en a derrota d'o Setio de Viena. O Imperio Otomán
desapareixió dimpués d'a I Guerra Mundial quan Mustafa Kemal Atatürk proclamó a
Republica de Turquía.

En o sieglo XIX o Imperio Otomán se iba restrinchindo u centrando politicament
cada vegata mes a o territorio habitato por turcos. Un nacionalismo
expansionista calcato de modelos europeus como o paneslavismo u o panchermanismo
influenció bells turcos anatolians y turquicos d'o Imperio Ruso, o panturquismo,
pero os pueblos turquicos yeran tan ixemenatos y as diferencias entre ellos tan
grans que o panturquismo no podeba levar-se a la practica. D'esta traza quan o
gobierno d'os chovens turcos levó a o Imperio Otomán a la derrota en a I guerra
mundial, amaneixió en a presona de Mustafa Kemal un nacionalismo mes pragmatico
centrato en os turcos que habitaban en Anatolia y os territorios que podesen
controlar, (turcos y turquicos d'a Turquía Europea, de Trascaucasia, d'o
Kurdistán, etc...). A guerra de 1922-1923 tenió como resultato o establimiento
d'una republica laica y a millor definición d'o pueblo turco, encara que o
kemalismo occidentalizó as costumbres d'os turcos y atros musulmans de Turquía,
en una prebatina de modernización. Abolió o soldanato (desaparición oficial d'o
Imperio Otomán) y o califato, secularizó a vida social, atorgó igualdat de
dreitos a las mullers, introdució l'alfabeto latín y os apellitos, limpió
d'arabismos y persismos a luenga estándar (turco otomán), prohibió l'uso d'o
velo en as mullers y imposó a vestimenta occidental en os hombres.



https://an.wikipedia.org/wiki/Chodigos

Os chodigos, chudigos u chudeus (en hebreu:יְהוּדִים, Yehudim; yidix: ייִדן,
Yiden) son os seguidors d'o chudaísmo u os miembros d'o pueblos chodigo (tamién
conoixita como «nación chodiga» o «fillos d'Israel»), un grupo etnico-relichioso
descendient d'os antiguos hebreus u israelitas u de presonas convertitas a o
chudaísmo en diversos momentos historicos.

A visión d'os israelitas y dimpués d'os chodigos d'a suya propia qualidat de
grupo humán ye una visión diferent seguntes epocas. Asinas, a Biblia ya charra
d'os chodigos como d'un pueblo, o pueblo d'Israel, que ye unito por a suya fe
relichiosa común, encara que os arqueologos u mesmo a Biblia tamién dicen que en
os periodos más antigos parte d'os chodigos teneban practicas relichiosas
politeistas. Antiparte, ye controvertita a propia noción d'un pueblo chodigo
como comunidat luego d'a diaspora chodiga dimpués d'a destrucción d'o Templo de
Cherusalem.

A denominación en diferents luengas d'Europa Occidental provién d'o latín
IUDAEUS, que significa habitant d'a tierra de Chudea, y que o mesmo latín ampra
de l'arameu meyo Y'hūdāi, que corresponde a lo plural hebreu Yehudim, en o suyo
orichen con o significato de "miembro d'a tribu de Chudah", con eponimo en o
quatreno fillo de Chacob.

En navarro-aragonés a evolución lochica de l'acusativo IUDAEUM sería chudeu con
sufixo -eu, pero se troba poco, por eixemplo en bella versión d'os fueros
d'Aragón u en bell texto en romanz navarro relativo a Tudela. En aragonés
medieval s'escribe quasi siempre jodio/judio y en chistabín se documenta
chodigo.

Ye posible que esta anomalía tienga relación con a interferencia con
l'adchectivo chudiego, chudiega (derivatos d'o latín IUDAICUS, IUDAICA), y con a
denominación d'as simients d'a leguminosa Phaseolus vulgaris ("chodigas"), on
podría haber-ie epentesi antihiatica. Alwin Kuhn veye que a evolución d'a parola
chodiga puet estar influenciata por pareixito con a parola xordiga.

As divisions etnicas chodigas fan referencia a las diferents comunidatz chodigas
d'o mundo que pueden distinguir-sen dentro d'os pueblos de relichión chodiga. No
totas as comunidatz chodigas comparten costumbres culturals, relichiosos,
culinarios, lingüisticos, ecetra. Unas y atras amuestran diferencias locals y
bellas formas d'interpretar bells preceptos.

Dimpués de tornar d'o exilio en Babilonia en Tierra Santa i heba una
diferenciación entre Samaritans y los que se consideroron a ellos mesmos los
chodigos de verdat.

En tiempos d'o Imperio Román a diaspora chodiga de partiba en dos ambitos
culturals: Diaspora occidental en o Imperio Román y Diaspora oriental en o
Imperio Persa Sasanida. En a Edat Meya la división prencipal yera entre chodigos
de paises cristians u europeus y chodigos de países musulmans. Los chodigos de
países musulmans yeran més lumerosos y i heba comunidatz d'orichen oriental
chunto con comunidatz de l'antiga diaspora occidental d'Hispania y Africa. Una
clasificación d'as comunidatz historicas de relichión chodiga puet estar:



https://an.wikipedia.org/wiki/Chamaica

Chamaica ye una isla y país d'as Grans Antillas, de 240 km de largaria y un
maximo de 80 km d'amplaria, situato en o mar Caribe. Se troba a una distancia de
630 km d'o continent centroamericano, a 150 km a o sud de Cuba y a 180 km a
l'ueste d'a isla de La Española, en a que son Haití y a Republica Dominicana.

O país tien una población de 2.735.520 habitants (estimación de chulio de 2005)
en una superficie de 10.991 km², con una densidat de población de 248,9 hab/km².

Independient d'o Reino Unito dende o 6 d'agosto de 1962 (dica allora yera una
colonia britanica), fa parte de l'Organización d'as Nacions Unitas,
l'Organización d'os Estatos Americans y a Commonwealth, y a suya capital ye a
ciudat de Kingston, con una población d'arredol de 600.000 habitants. A suya
moneda ye o dólar chamaicano.

L'atletismo chamaicán destaca por tener una d'as millors escuelas de prebas de
velocidat d'o mundo, tradición que prencipió en os Chuegos Olimpicos de 1948 con
Arthur Wint y Herbert Mckenleyy y consolidato con Donald Quarrie, Lennox Miller
y as mullers Merlene Ottey, Grace Jackson, Juliet Cuthbert, Beverly McDonald,
Merlene Frazer, Sandie Richards, Kerron Stewart y Lorraine Fenton, actualment o
suyo maximo esponent ye Usaint Bolt, qui tién os records d'o mundo de 100, 200 y
4x100 metros lisos y con quantes premios y cursas ganatos mientres a suya vita
esportiva. Tamién destacan en l'actualidat Yohan Blake, Asafa Powell, Nesta
Carter, Michael Franter y as mullers Shelly-Ann Fraser-Pryce, Veronica
Campbell-Brown, Sheri-Ann Brooks y Sherone Simpson entre d'atras y atros.



https://an.wikipedia.org/wiki/Belize

Belize (d'antis mas conoixito como Honduras Britanica) ye una monarquía
constitucional, y o país y estato situato mas a o norte d'America Central.
Belize tien una sociedat prou diversa, mezclando-se-ie a-saber-las culturas y
luengas. Belize ye l'unico país d'America Central a on l'anglés ye luenga
oficial. Muga a o norte con Mexico, a o sud y a l'ueste con Guatemala, y a
l'este con a Mar Caribe. O territorio continental de Belize tien una largaria de
289 kilometros y una amplaria de 109 kilometros.

Con una superficie de 22.960 km² y una población de nomás 333.200 habitants
(seguntes estimacions de 2010), Belize tien a menor densidat de población de
toda America Central. A tasa de creiximiento d'a población d'o país ye de 2.21%
(2008 est.), menimenos, ye a mayor en a rechión y una d'as mayors d'o hemisferio
occidental. A gran abundancia de especies terrestres y marinas en Belize, y a
suya diversidat d'ecosistemas fan que sía una pieza clau d'o Corredor Biolochico
Mesoamerican.

Belize ye culturalment unica entre os suyos vecins centroamericans; ye a una
nación en a rechión que tien un herencio cultural britanico. Como parti d'a zona
d'a Caribe Occidental, manimenos, tien tamién un patrimonio cultural caribenyo
en común con a resta de países de Centroamerica. Por un regular, Belize se
considera como una nación centroamericana con fuertes lazos d'unión tanto con a
Caribe como con Latinamerica. Belize ye miembro d'a Comunidat d'a Caribe
(CARICOM), y de El Sistema de la Integración Centroamericana (SICA).

Situato en a costa norte de Centroamerica, muga a o norte con o estato mexicano
de Quintana Roo, a l'ueste con o departamento guatemalteco de Petén, a l'este
con a mar Caribe, y a o sud con o departamento guatemalteco d'Izabal. A
superficie total ye de 22.960 km², que se veye reducito a 21.400 km² por
l'abundancia de lacunas.

O norte de Belize ye formato mas que mas de planas costeras y pantanosas,
densament repoblatas en bells puestos. Enta o sud se troba a cadena montanyosa
baixa d'as Montanyas Maya, d'as que o punto mas alto en Belize ye o Bec Victoria
a 1.160 metros d'altaria. Belize se troba situata entre os ríos Hondo y
Sarstoon, con o río de Belize travesando o centro d'o país. A o largo de toda a
costa d'a Caribe se troban arrecifes de coral. Se i troba a barrera de corals de
Belize, que fa parti d'o Patrimonio Mundial d'a Humanidat, y que ye amás luenga
d'o hemisferio occidental y a segunda mas luenga d'o mundo dimpués d'a Gran
Barrera de Coral d'Australia.



https://an.wikipedia.org/wiki/Vietnam

A Republica Socialista de Vietnam (en vietnamita Cộng hoà xã hội chủ nghĩa Việt
Nam) ye un país y estato d'Asia, o más oriental d'a peninsula Indochina en o
Sudeste asiatico, y muga con China a lo norte, Laos a lo norueste y Cambocha a
lo sudueste. A l'este de Vietnam i ye a mar de China Meridional y l'ocián
Pacifico (con más de 3.000 km de costas), mientres que a o sudueste en ye o
golfo de Siam. A capital d'o país se troba en Ciudat Ho Chi Minh, dende a
reunificación de Vietnam en 1976 en rematar a Guerra de Vietnam con a victoria
de Vietnam d'o Norte sobre Vietnam d'o Sud y o suyo aliato Estatos Unitos.

Vietnam tien una población de 87 millons de presonas (lo que fa que sía o 13eno
país más poblato d'o mundo y o 8eno d'Asia) en una superficie de 329.560 km²,
con una densidat de población de 246 hab/km². D'alcuerdo a las cifras oficials,
tenió un creiximiento d'o 8,17% en o suyo PIB en 2008, lo que fa de Vietnam o
segundo país d'o Estremo Orient en rapedo creiximiento economico y o primero d'o
Sudeste asiatico.

Politicament, Vietnam ye una republica popular, estando l'actual president d'o
país Truong Tan Sang y estando-ne o primer menistro Nguyen Tan Dung.

Encara que Vietnam ye conoixito en o mundo occidental más que más por a Guerra
de Vietnam y por as guerras anteriors que facioron d'iste país un contino campo
de batalla dende primerías d'os anyos 1940 dica primerías d'os anyos 1980,
poseye una muit intresant cultura y ye una nación con una historia prou antiga,
estando amás en l'actualidat un país con un potencial economico en contino
creiximiento.

Encara que o feito historico por o qualo gosa estar conoixito Vietnam en os
países occidentals ye a succesión de guerras mientres o sieglo XX, que
prencipioron con a ocupación chaponesa mientras a Segunda Guerra Mundial en os
anyos 1940 ta de contino enlazar con a Guerra d'Indochina y a Guerra de Vietnam
dica meyatos d'os anyos 1970 y que mesmo continaron con a invasión de Cambocha y
os chicotz enfrontamientos melitars con China en a suya muga norte en os anyos
1980, o país tien una luenga y rica historia, dillá d'ixos escaicimientos
melitars, d'una man como estato independient y d'atra man como un territorio
conquiesto bella vegata por os chineses u dende meyatos d'o sieglo XIX por os
franceses.

A presencia colonial francesa prencipió en 1787, quan sinyoron un tractato con
Nguyễn Phúc Ánh (d'a dinastía Nguyễn) por o qualo li atorgaban a suya aduya ta
que se proclamase emperador con o nombre de Gia Long, en recebendo como pre a
isla de Poulo Condor, en o sud d'o país.

Dende meyatos d'o sieglo XIX Francia teneba prou intrés en a ocupación de
territorios colonials en a redolada de l'actual Vietnam. En primeras con l'aduya
d'os espanyols (que teneban amanata a suya colonia en Filipinas) pero dimpués en
solitario, prencipioron a suya ocupación en Vietnam en 1858 en desembarcar en la
ciudat de Đà Nẵng, en a costa occidental d'o territorio. Teoricament, yera nomás
que ta protecher a os misioners cristians, pero en a practica as tropas
francesas s'estendilloron por o país, en ocupando tamién Saigón.

Francia ocupó entre 1862 y 1884 os tres territorios que alavez feban parte de
l'actual Vietnam (Cochinchina, Annam y Tonkin) amás d'os territorios mugants de
Cambocha (1863) y Laos (1893). Con totz istos territorios establió una colonia,
denominata Indochina francesa.

Con a colonización francesa, d'una man prencipió una activa explotación colonial
en forma de producción de materias primas, como té, café u tabaco, pero d'una
atra man amanixioron cambeos destacatos en a cultura y en a sociedat
vietnamitas. En primeras, por l'acceso a la cultura occidental a traviés d'o
contacto con a luenga francés d'os colonizadors, u tamién por a expansión d'o
cristianismo en o territorio.

Sindembargo, tamién s'estendilló por o territorio vietnamita o ideyolochía d'o
nacionalismo, fomentata amás por o feito que os franceses no teneban guaire
respeto respective d'os dreitos civils d'os vietnamitas. Amanixioron asinas
bellos politicos nacionlistas vietnamitas, como Phan Boi Chau u Phan Chu Trinh,
encara que qui adquirió dimpués ampla importancia historica estió un atro
d'ells, Ho Chi Minh.

Mientras a Segunda Guerra Mundial, tropas chaponesas ocuporon o país en 1941 en
a dita invasión chaponesa d'Indohina, alazetalment nomás que como aliatos d'a
Francia de Vichy que representaba a o Gubierno colonial francés en a colonia d'a
Indochina francesa y que en ixas envueltas colaboraba con o Tercer Reich y con
as Potencias de l'Eixe mientres o gubierno d'o mariscal Philippe Pétain. Con a
ocupación d'o territorio vietnamita, os chaponeses preteneban d'una man disponer
de bases aerias y bases navals ta controlar a mar de China Meridional y
protecher o flanco d'o suyo ataque posterior enta Filipinas (controlata por os
Estatos Unitos) a l'este y l'abance enta la colonia neerlandesa d'as Indias
Orientals Neerlandesas a lo sud, a on esperaban trobar una fuent de suministros
de materias primas (mas que mas, petrolio y alimentos en forma de roz). O
Exercito francés destinato en Vietnam no s'adhibió como en atras colonias
francesas a Charles de Gaulle y a la suya Francia Libre, en prexinar que de
fer-lo serían atacatos por os chaponeses, pero en os zaguers momentos d'a guerra
os chaponeses los desarmoron y facioron prisioners.

Asinas, a sola resistencia efectiva contra a ocupación chaponesa de Vietnam y
d'a resta d'a Indochina francesa proveniba de guerrillas nacionalistas de
cuchas, con muita influyencia comunista (o Viet Minh se fundó en 1941), y
estioron istas guerrillas as receptoras de l'aduya melitar d'os Aliatos (mas que
mas estatounitense, encara que tamién britanica), alazetando en a recepción
d'ixos suministros a suya posterior fuerza dimpués d'a redota chaponesa. Amás,
en amanar-se la fin d'a ocupación chaponesa, Ho Chi Minh proclamó unilateralment
a independencia de Vietnam o 2 de setiembre de 1945, antis mesmo de que i
plegasen as tropas d'o Exercito britanico que heban de desarmar a los
chaponeses, en un chesto que os estatounitenses aprecioron prou y que os
britanicos, que teneban as miras de continar controlando economicament y
politica a colonia si ista plegaba en a suya independencia, tamién acceptoron
prou bien. Antiparte, os chaponeses heban proclamau por a suya parte en os
zaguers días d'a guerra una quasi independencia de facto a traviés d'un Gubierno
titella ta dificultar a recuperación d'o poder colonial francés.

Asinas, quan os franceses tornoron en rematar a guerra, troboron un país prou
diferent d'o Vietnam colonial anterior a la guerra, a on o nacionalismo heba
creixiu substancialment y a on bi heba dezaga d'ell un poder capaz mesmo de
redotar-los en o frent de batalla, con soldatos entrenatos en a guerra de
guerrillas y con armamento moderno, a vegatas mesmo mas moderno que as armas que
feban servir as tropas francesas. Sindembargo os franceses preboron de
restablecer o suyo poder colonial prencipiando asinas un nuevo periodo de
luitas, mas que mas en foma de guerra de guerrillas, en o que se conoix como
Guerra d'Indochina. En ista guerra os franceses no teneban ni as simpatías ni o
refirme ni d'os britanicos ni d'os estatounitenses y amás se troboron con un
chenero de guerra, a guerra de guerrillas, que ni conoixeban ni teneban meyos
melitars ta ganar. Antiparte, os estatounitenses refusoron de colaborar en o
esfuerzo de guerra francés, en negando-lis o emplego d'as suyas armas mas
modernas, estando asinas obligatos os franceses a fer servir armamento obsoleto
procedent d'a suya producción anterior a la Segunda Guerra Mundial u de
l'armamento conquiesto a os alemans mientres a guerra.

O Gubierno francés, en veyer que a vía melitar no plegaba en os suyos
obchectivos, prebó de plegar en una solución politica a traviés de reunions con
os nacionalistas vietnamitas d'o Việt Minh lideratos por Ho Chi Minh y
prencipioron asinas una serie de reunions en a ciudat suiza de Chinevra.
Antiparte, en ixos mesmos momentos os franceses preboron de millorar a suya
posición negociadora en controlando parte d'o territorio d'o norte de Vietnam
que dica l'inte no controlaban y establioron una base melitar en Điện Biên Phủ,
clavata en bell meyo d'a selva tropical, que pensaban que poderban abastecer por
vía aeria a traviés d'una chicota pista u aeropuerto melitar. Sindembargo, o
lider melitar vietnamita, Võ Nguyên Giáp, i veyó a suya oportunidat de dar un
golpe definitivo a o poder melitar francés y prencipió o setio d'a base, en o
que se conoix como batalla de Điện Biên Phủ, que remató o 7 de mayo de 1954 con
l'absoluta redota francesa y a rendición d'as tropas zerclatas, que amás yeran
mas que mas paracayidistas, un cuerpo d'elite aintro d'o exercito francés.
Asinas, a posición d'os negociadors vietnamitas quedó prou reforzata y en chulio
Francia sinyó os Alcuerdos de Chinevra, seguntes os qualos Vietnam quedaba
provisionalment dividito en dos partes: d'una man un Vietnam d'o Norte
independient baixo o control d'o Việt Minh de Ho Chi Minh, y d'atra man un
Vietnam d'o Sud encara tutelato por Francia dica la celebración posterior d'unas
eleccions libres que reunificarban o país.

A guerra de Vietnam prencipió quan Ngô Đình Diệm, un menistro d'o Gubierno de
Vietnam d'o Sud con ideyolochía nacionalista y anticomunista que yera aliato
d'os Estatos Unitos y que heba conquerito o poder en o país dimpués d'un golpe
d'estato feito con l'aduya estatounitense quan os franceses albandonoron o país,
derrocó a monarquía de Bảo Đại y proclamó a Republica, negando-se amás a cumplir
os Alcuerdos de Chinevra que recullían a celebración d'unas eleccions libres ta
reunificar Vietnam, en considerar que de fer-se ixas eleccions fácil que perdese
y que por contra las ganarían os comunistas.

En ixas condicions, os dirichents de Vietnam d'o Norte tamién creyeron que yera
una buena oportunidat ta organizar una sublevación en o sud, derrocar a o
gubierno nacionalista de Diem y reunificar o país por a fuerza d'as armas sin os
risques d'un proceso electoral, considerando a suya acción una simpla
continación d'a Guerra d'Indochina. Ta ixo, reactivoron en 1957 a os guerrillers
que heban feito parte d'a resistencia contra Francia y que viviban en o sud, y
ninvioron suministros, equipe melitar, armas y quadros politicos y melitars enta
o sud por medio d'una rota que trescruzaba a selva tropical d'o país dende o
norte enta o sud, a dita Rota Ho Chi Minh, en a honor de Ho Chi Minh,
l'historico líder d'a luita por a independencia contra os franceses. Teneban
tamién l'aduya lochistica d'a China de Mao Zedong y d'a Unión Sovietica de
Leonid Brezhnev, que consideraban ista luita en o marco d'a Guerra Fría como un
medio de socavar a influencia d'os Estatos Unitos en a redolada y mesmo en tot o
Sudueste d'Asia.

Asinas, Vietnam d'o Norte atacó, encara que no con una guerra ubierta, so que
presentando a necesidat de reunificar o país y d'aduyar a la población sublevata
en o sud seguntes a crida feita por o Frent Nacional de Liberación de Vietnam.
Os estatounitenses, afirmando que a suya intervención en Vietnam yera nomás que
ta impedir l'estendillamiento d'o comunismo en Asia, prencipioron por ninviar a
los sudvietnamitas aduya melitar nomás que en forma d'armas y diners, ta
enamplar mica en mica a suya intervención en a guerra en una escalata dende o
dito incident d'o golfo de Tonkin, dica plegar a un guerra ubierta con
intervención de mas de 550.000 soldatos mientres a presidencia de Lyndon Baines
Johnson. Con a dita ofensiva d'o Tet en 1968 a guerra s'estendilló enta os
estatos vecins de Laos y Cambocha dica que en 1973 os esttaounitenses
principiaron a reducción d'os suyos efctivos melitars en Vietnam.

Una d'as prencipals caracteristicas d'ista guerra estió que, en estar una guerra
de guerrillas, no existioron os tradicionals frents delimitatos a on as tropas
luitaban, so que se basó en a presencia de bases melitars d'o Exercito
estatounitense dende a qualas as suyas tropas prebaban de controlar os
territorios d'arredol, y en l'emplego de tacticas de guerrilla por os
nord-vietnamitas ta controlar as rotas de comunicación norte-sud a traviés d'a
selva tropical y mantener a suya capacidat de luita. Antiparte, os guerrillers
nord-vietnamitas tamién facioron servir accions de sabotache en a retaguardia
estatounitense, atacando a os suyos soldatos en as grans ciudatz. En emplegar-ne
ixas tacticas totz dos bandos, estió una guerra con gran proporción de baixas
entre a población civil, que amás habió de sufrir os resultatos y conseqüencias
d'as armas quimicas que fació servir l'Exercito estatounitense, como o conoixito
achent narancha, un defoliant quimico con o que miraban de fer que os árbols
perdesen as suyas fuellas y facilitar asinas a luita contra as guerrillas, y que
provocó muitos casos de cáncer y atras malautías, mesmo dimpués de rematar a
guerra. Muitas d'as tierras de cautivo d'o país fuoron afectatas por a
contaminación producita por a guerra quimica.

Tamién estió una guerra amplament cubierta por os medios de comunicación,
estando asinas a primera guerra a on se feban emisions en directo d'as accions
de guerra, feito que tenió muita importancia en a opinión publica
estatounitense, chenerando en a sociedat d'ixe país un activo movimiento
pacifista contrario a la partecipación estatounitense en a guerra, dica que en
1973 as tropas estatounitenses rematoron a suya partecipación dreita en as
accions melitars y albandonoron progresivament o país, fendo asinas que en 1975
s'esboldregase o rechimen de Vietnam d'o Sud rematando asinas a guerra con a
victoria total d'o Vietnam d'o Norte y con a reunificación d'o país.

En rematar a guerra, s'unificó de nuevo o país, tal como reculliban os Alcuerdos
de Chinevra, pero dimpués de mas de 20 anyadas de guerra y, amás, sin a
celebración d'as eleccions libres que se deciba en os Alcuerdos. O nuevo país
adoptó o nombre oficial de Republica Socialista de Vietnam, en establindo-se a
suya capital en l'antiga ciudat de Saigón, que heba estato a capital de Vietnam
d'o Sud, en rebaptizando-la con o nombre de Ciudat Ho Chi Minh en a honor de Ho
Chi Minh, l'antigo lider d'as guerras colonials contra os franceses.

O nuevo país unificato esdevenió aliato d'a Unión Sovietica en as suyas barallas
con a China maoísta, plegando mesmo a tener bellos chicotz choques melitars en a
suya muga con China. Amás, en 1978, dimpués de tener atros choques melitars con
Cambocha a l'ueste, as tropas vienamitas invadioron a Kampuchea Democratica, que
yera o nombre que Pol Pot (aliato d'os chineses) heba dato a o país. A invasión
remató con o rechimen dictatorial y chnocida de Pol Pot pero as tropas
vietnamitas, en numero d'alto u baixo 100.000 soldatos, i pemaneixioron mientres
os anyos 1980.

Vietnam tien una superficie de bells 331.688 km² (sin d'encluir as islas de
Hoang Sa y Truong Sa), estando asinas una miqueta mas gran que Italia y alto u
baixo con a mesma grandaria que Alemanya. A longaria total d'as suyas mugas
internacionals ye de 4.639 km. A suya topografía se basa en tozals y montanyas
con densas selvas, estando a tierra plana nomás que un 20% d'a suya superficie.
As montanyas cubren un 40% d'a superficie d'o país, estando un atro 40% formato
por chicotz tozals y un 42% cubierto de selvas tropicals. En a parti norte d'o
país trobamos prencipalment mesetas y o delta d'o río Royo. O Phan Xi Păng,
situato en a provincia de Lào Cai, ye a montanya más alta de Vietnam con 3.143
metros d'altaria. O sud se divide entre planas costeras, a cordelera Annamita y
zonas con grans selvas.

O delta d'o río Royo (conoixito en vietnamita como Sông Hồng) ye una rechión con
forma de trianglo de bells 15.000 km²; ye mas chicot, pero mas desarrollato y
densament poblato que o delta d'o río Mekong. En dentrar en o golfo de Tonkín o
río Royo ha deixato una cantidat graniza de depositos aluvials en forma de
sedimentos mientres os zaguers milenios, enantando enta o golfo bells 100 metros
cada anyo. O delta d'o Mekong tien una superficie de bells 40.000 km², formando
una plana de no más de tres metros sobre a ran d'a mar, trescruzando un
laberinto de canals y ríos. Os sedimentos transportatos por o Mekong y os suyos
afluyents fan que o suyo delta abance entre sesanta y ueitanta metros anyals
enta la mar.

A causa d'as esferencias en a latitut y a la gran variedat topografica d'o país,
o clima de Vietnam varía prou entre un puesto y atro. Asinas mientres o hibierno
u estación xuta, que dura dende noviembre dica abril, os vientos monzonicos
dentran por o noreste dende a costa chinesa y trescruzan o golfo de Tonkín,
prenendo gran humidat; estando lo hibierno en muitas partis d'o país xuto en
contimparación con o verano a on que pleve muito más. A temperatura meya anyal
ye mayor en as planas que en as montanyas y mesetas y en o sud que en o norte.
As temperaturas en as planas d'o sud (Ciudat Ho Chi Minh y o delta d'o Mekong)
varían muito y pueden estar entre os 21 y os 28°C a lo largo de l'anyo. Os
cambeyos d'estación en as montanyas y mesetas y en o norte son más fuertes y
pueden variar entre os 5 °C en aviento y chinero y os 37 °C en chulio y agosto.

A Republica Socialista de Vietnam ye gubernata a traviés d'un sistema muit
centralizato dirichito por o Partito Comunista de Vietnam (Đảng Cộng Sản Việt
Nam), conoixito d'antis mas como o Partito d'o Treballo de Vietnam. O Gubierno
de Vietnam ye en teoría independient d'o partito, pero en a practica recibe a
mayoría d'as suyas instruccions dende o partito.

An Giang, Ba Ria-Vung Tau, Bac Thai, Ben Tre, Binh Dinh, Binh Thuan, Can Tho,
Cao Bang, Dac Lac, Dong Nai, Dong Thap, Gia Lai, Ha Bac, Ha Giang, Hanoi, Ha
Tay, Ha Tinh, Hai Hung, Hai Phong, Ciudat Ho Chi Minh, Hoa Binh, Khanh Hoa, Kien
Giang, Kon Tum, Lai Chau, Lam Dong, Lang Son, Lao Cai, Long An, Minh Hai, Nam
Ha, Nghe An, Ninh Binh, Ninh Thuan, Phu Yen, Quang Binh, Quang Nam-Da Nang,
Quang Ngai, Quang Ninh, Quang Tri, Soc Trang, Son La, Song Be, Tay Ninh, Thai
Binh, Thanh Hoa, Thua Thien- Hue, Tien Giang, Tra Vinh, Tuyen Quang, Vinh Long,
Vinh Phu, Yen Bai.

Os censos más recients han estimato a población de Vietnam en bells 84 millons
de presonas. Os vietnamitas, son un 86,2% d'a población. A mayor densidat de
población d'o país se concentra en as suyas arias aluvials y en as planas
costeras. Os vietnamitas son o grupo social mayoritario d'o país y por ixo
controlan as suyas politica y economía. Bi ha más de 54 minorías etnicas en tot
o país. A mayoría d'istas minorías etnicas, como os muong, son estreitament
relacionatos con os vietnamitas, y gosan trobar-se en as mesetas que cubren os
dos tercios d'o territorio. Antis d'a Guerra de Vietnam a población d'a Meseta
Central yera degar (indichena). Os hoa (chineses vietnamitas) y khmer krom viven
en as planas. As minorías etnicas más importants incluyen os miao, os yao, os
tai, os tailandeses, y os nung. Entre 1978 y 1979, bells 450.000 chineses
albandonoron Vietnam.

Os vietnamitas parlan o idioma vietnamita como luenga nativa. D'antis más iste
idioma s'escribiba emplegando os caracters chineses. En o sieglo XIII o
vietnamita desarrolló lo suyo propio sistema de caracters dito Chữ nôm. A famosa
obra de Nguyễn Du "Đoạn trường tân thanh" (en aragonés "A Historia de Kieu") fue
escrita en Chữ nôm. Mientres o periodo colonial francés s'emplegó lo Quốc ngữ u
alfabeto romanizato d'o vietnamita, desarrollato en o sieglo XVII por o chesuita
Alexandre De Rhodes y atros misioners catolicos. En ista epoca l'alfabeto
romanizato se fació popular en a educación, emplegando-se encara hue.

Tamién se charran atras luengas minoritarias en Vietnam. As más comuns son o
tai, mường, khmer, chinés, nùng, y h'mông. O francés, como herencio d'o pasato
colonial, ye encara parlato por bells viellos vietnamitas como segunda luenga,
pero ye perdendo popularidat en favor d'atras luengas occidentals. Vietnam ye
miembro d'a Francofonía.

O ruso  — y en menor mesura l'alemán, checo, u polaco  — son conoixitos por
bellas familias que tenioron relacions con l'antigo bloque sovietico. En os
zaguers anyos, anglés s'ha feito más popular como segunda luenga. O estudio de
l'anglés ye obligatorio en a mayoría d'as escuelas. O chinés y o chaponés tamién
s'han feito populars.

Ye una cocina mas que mas sana, que fa servir pocas grasas y una gran variedat
de verduras.

O Gỏi Cuốn ye una forma de minchar tipica de Vietnam. Consiste en combinar una
serie d'ingredients: gambas, peix u trozos de salchicha, con trozetz de mango
verde, allo, pimento picant verde, embolicatos en fuellas verdas. Os mesmos
ingredients se pueden tamién embolicar en seccions de pasta muit fina, quasi
transparent, preparando uns rolletz con os ingredients. Istos rolletz asobén se
minchan mientres se van fendo, pero tamién se pueden servir ya preparatos.

Son muit comuns como plato diario as diversas sopas de fideus. Bi ha un tipo de
fideu vietnamita que ye muit gordo y que se mincha en sopas claras con trozos de
tocín y verduras. Asobén as sopas de fideus se minchan ta chentar.

Bi ha tamién una gran varietat de platos a base de roz. S'acompanyan asobén con
mariscos, como o cangrillo y as gambas u bien con preparacions a base de tocín.

Bi ha muitos peixes que tienen un papel important en a cocina de Vietnam. Os
peixes pueden estar de río, ya que Vietnam tien muitas cuencas fluvials, lacunas
y paúls, u bien marins, debito a la luenga costa de l'este d'o país.

Ye muit tipica d'a cocina vietnamita a salsa nước mắm, una salsa feita con
anchoas locals que s'emplega ta condimentar muitos platos. As anchoas ta fer
ista salsa provienen por un regular d'a isla de Phú Quốc, que tamién ye famosa
por o suyo pebre negro.

Bi ha platos d'a cocina chinesa y francesa que fan parti d'a cocina vietnamita
debito a las influencias historicas y culturals de China y de Francia.



https://an.wikipedia.org/wiki/Viena

Viena (en alemán Wien; en eslovaco Viedeň; en checo Vídeň; en croata y en serbio
Beč; en hongaro Bécs; en esloveno Dunaj; en austro-baverán Wean) ye una ciudat y
estato austriaco. Ye capital d'o país y ye rodiata de tot por o estato d'a Baixa
Austria.

A suya población ye d'1.631.082 habitants en una superficie de 414,90 km², con
una densidat de población de 3.931 hab/km². Ye asinas a ciudat d'o país con mas
habitants. Fa parte d'a Organización d'as Ciudatz d'o Patrimonio d'a Humanidat.

Ye seu de diverses companyías y institucions internacionals, entre atras a OSCE,
a OPEP y quantas achencias d'as Nacions Unitas, asinas como l'Achencia
Internacional d'a Enerchía Atomica. Cada anyo, l'1 de chinero se i celebra o
Concierto d'Anyo Nuevo de Viena.

A ciudat tien una gran historia, ya que ye una d'as capitals mas antigas
d'Europa, cosa que explica o suyo important patrimonio artistico. Mientres o
sieglo XIX estió una d'as grans capitals musicals d'o mundo y en primerías d'o
sieglo XX meca d'a filosofía y o debate politico d'occident, asinas como un d'os
prencipals centros culturals mundials. En 2001, o centro d'a ciudat fue
designato por a UNESCO Patrimonio d'a Humanitat.

Amás d'estar considerata como a Ciudat d'a Musica, por o suyo rico legato
musical, Viena tamién ye conoixita como "A Ciudat d'os Suenios", ya que estió o
puesto a on vivió Sigmund Freud, neurologo considerato o pai d'o psicoanalís y a
interpretación d'os suenios.

Os orichens d'a ciudat se troban en os primers asentamientos de celtas y romans
que se transformoron en una ciudat medieval y barroca, convertindo-se en a
capital d'o Imperio Austro-Hongaro. Ye bien conoixita por interpretar un papel
esencial como centro de musica líder en Europa, a partir d'a gran epoca d'o
clasicismo vienés a traviés d'a primera parti d'o sieglo XIX. O centro historico
de Viena, ye rico en conchuntos arquitectonicos, encluyendo castiellos barrocs y
chardins, asinas como a Ringstrasse de zaguerías d'o sieglo XIX plena de grans
edificios, monumentos y parques.

Diferents estudeos situgan a ciudat de Viena como una d'as ciudatz con millor
calidat de vida d'o mundo: En un estudeo de 2005 en 127 ciudatz d'o mundo, The
Economist Intelligence Unit la clasificó en primer puesto (empatata con
Vancouver, Canadá) y en a enqüesta de 2011 sobre 140 ciudatz Viena ocupó o
segundo puesto, por dezaga de Melbourne). Mientres tres anyos consecutivos
(2009-2011), a consultoría de recursos humans Mercer, la situga en o primer
puesto en a suya enqüesta anyal sobre a "calidat de vida" feita en centenars de
ciudatz arredol d'o mundo.

Cada anyo dende 2005, Viena ha estato o destín numero un a ran mundial de
congresos y convencions internacionals. A ciudat atraye quasi cinco millons de
toristas cada anyo.



https://an.wikipedia.org/wiki/Uni%C3%B3n_de_Republicas_Socialistas_Sovieticas

A Unión de Republicas Socialistas Sovieticas (URSS) (en ruso: Союз Советских
Социалистических Республик (СССР), Soyuz Sovietskij Sotsialistichieskij
Riespublik (SSSR)), u Unión Sovietica (Советский Союз, Sovietskii Soyuz) estió
un país socialista que existió mientres gran parti d'o sieglo XX, entre o trunfo
d'os comunistas en a guerra civil que siguió a la Revolución Rusa, en 1922 y a
suya desaparición mientres o gubierno de Mikhail Gorbachev en 1991. Surtita
dimpués de l'asasinato d'o zaguer zar, s'estendilló dende a Mar Baltica y a Mar
Negra dica l'Ocián Pacifico, con un aria parellana a la d'antigo Imperio Ruso.
Integrata en primerias nomás por 4 republicas federatas, en as suyas zagueras
anyadas yera formata por 15 republicas socialistas sovieticas, ya que o suyo
numero y grandaria heba variato dende 1922. Rusia yera a republica mas gran d'a
Unión, tanto en aria como en población, y dominaba politicament y economica.



https://an.wikipedia.org/wiki/Tanzania

A Republica Unita de Tanzania, u simplament Tanzania ye un país y estato situato
en a costa este d'Africa Central. Muga a o norte con Kenia y Uganda, a l'ueste
con Ruanda, Burundi, a Republica Democratica d'o Congo, a o sud con Zambia,
Malawi y Mozambique y a l'este con l'ocián Indico.

A suya población ye de 37.445.392 habitants (2000) en una superficie de 948.500
km², con una densidat de población de 39 hab/km². A capital oficial d'o país se
troba situata en a ciudat de Dodoma, encara que a mayor ciudat por o suyo numero
d'habitants en ye Dar es Salaam (que heba estato l'antiga capital colonial y que
ye a capital de facto). Independient dende o 26 d'abril de 1964 (dica l'inte
yera una colonia britanica), s'organiza politicament como una republica,
l'actual president de Tanzania ye Jakaya Mrisho Kikwete, estando-ne o suyo
primer menistro Mizengo Pinda. Tanzania fa parte d'a Commonwealth, d'a
Organización d'as Nacions Unitas y d'a Unión Africana.

Tanganika, colonizata en primeras por o Imperio alemán, como conseqüencia d'a
redota alemana en a Primera Guerra Mundial esdevenió una colonia britanica, a la
que s'adhibió l'antigo estato independient de Zanzíbar, que dimpués d'a Guerra
Anglo-Zanzibariana heba esdevenito un protectorato britanico.

Encara que l'actual Tanzania ye o producto d'a fusión de l'antiga Tanganika con
Zanzíbar, o suyo territorio tien una luenga historia, que ya s'alazeta mientres
a Prehistoria, en estar Tanzania uno d'os lugars a on s'ha puesto trobar os mas
antigos repuis d'a humanidat.

Asinas, uno d'os chacimientos arqueolochicos mas antigos d'a Humanidat ye o que
se troba en a foz d'Olduvai, en a val d'o Rift, chunto as planas d'o Serengeti,
a o norte d'o país y amán d'a suya muga con Kenia. Ye en o espacio protechito de
l'aria de conservación d'o Ngorongoro y por as suyas circunstancias quasi
excepcionals dende o punto d'anvista de l'Arqueolochía premite o estudeo en prou
buenas condicions d'a presencia humana mientres un periodo contino de 2 millons
d'anyadas, en un treballo arqueolochico que s'alazetó en 1911 y que se
desembolicó a escape dende 1931 con os treballos de Mary Leakey y Louis Leakey.
Asinas, en 1959 se i descubrió un cranio d' Australopithecus boisei y dende
alavez quantos repuis, encluyendo-ie l'holotipo d'Homo habilis.

Se suposa que os primers pobladors d'o territorio de l'actual Tanzania yeran
chents que charraban as ditas luengas khoisanidas, amanatas a las luengas d'os
actuals bosquimans y hotentotz d'o suid d'o continent africán. Encara que en
quedan repuis d'ixos primers habitants, a mayor parte d'ells fuoron expulsatos
con as inmigracions d'os pueblos bantús dende l'ueste y dende o sud en os
sieglos V aC y IV aC y con as inmigracions de pueblos niloticos plegatos dende a
cuenca d'o río Nilo en o norte, en succesivas inmigracions dende o sieglo X aC
dica o sieglo XVIII, destacando-ne os masais, que plegoron en o norte de
Tanzania arredol d'o sieglo XIV.

Sí se conoix millor a historia de Zanzíbar, en a costa de Tanzania, y d'a resta
d'a zona costera d'o país. Destacaba l'antiga ciudat de Rhapta, en una ubicación
desconoixita con exactitut pero que se trobaba alto u baixo entre o río Pangani
a o norte y Dar es-Salaam a o sud. Rhapta estió una ciudat bien present dende o
sieglo I en o sistema comercial de l'ocián Indico con mercaderías que proveniban
dende a India, dende a peninsula arabiga y dende Echipto a traviés d'a mar Roya,
y mesmo d'atras partes d'o Imperio román. Ta la navegación se feban servir os
monzons, en un sistema de viaches estacionals bien regulatos, plegando en
Zanzíbar y en a costa en aviento y marchando-ne en marzo u abril. As mercaderías
que s'exportaban yeran oro, vori, fustas preciosas, piels d'animals, cera y
esclavos. Un manuscrito escrito en idioma griego, o Periplo d'a mar Eritrea, que
data d'o sieglo I, ya amuestra a mercaders griegos casatos con mullers bantús
d'a costa tanzana y charrando a luenga local.

Dende o sieglo VII se constata a presencia en a redolada de comerciants
instalatos de forma definitiva, en chicotas factorías adedicatas a o comercio
con l'interior d'o territorio. Tmién puet estar que en morir Mahoma en 632 y
prencipiar barallas t'a suya succesión bell uns optasen por marchar dende a
peninsula arabiga enta las costas tanzanas. Asinas i plegó, por eixemplo, Ali
ibn Hasan, qui yera soldán de Shiraz, en Persia, y i plegó con toda a suya
familia arredol de 950, succdindo-se miqueta a miqueta as inmigracions, mas que
mas de chents procedents d'a peninsula arabiga. Ta istos inmigrants, fablants
d'a luenga arabe, o lugar a on i plegaban yera "Zenji-bar", ye decir, a "tierra
d'os negros" en idioma persa, estando posible que ista sía a etimolochía d'o
toponimo de Zanzíbar.

Iste ye l'orichen d'a cultura swahili que s'estendilla por a costa de l'ocián
Indico, y que consiste en a mezcla de tradicion culturals d'orichen africán con
elementos procedents d'a cultura arabe. Un eixemplo en ye o idioma swahili, una
luenga que dencima d'una estructura lingüistica propia d'as luengas bantús
amuestra una ampla capa d'elementos procedents de l'arabe y d'o persa.

Os inmigrants arabes establioron quantas ciudatz-estato costeras, entre as quals
podemos citar Lamu, Pate, Pemba, Zanzíbar, Malindi, Mombasa u Sofala. Antiparte,
os inmigrants d'orichen persa s'establioron en Kilwa, una ciudat que floreixió
entre os sieglos XI y XIV adedicata mas que mas a o comercio de vori procedent
d'a cazata d'elefants y hipopotamos, y tamién de l'oro d'as amanata menas de
Sofala, en o territorio de l'actual Mozambique. O puesto de destín d'as
mercaderías yera no nomás l'Africa d'o norte y atros territorios musulmans, so
que tamién países d'Europa. Pero ixa riqueza de ciudatz que composabano
territorio no estioron capables de fer frent unitas quan i plegoron os primers
europeus en zaguerías d'o sieglo XV.

O primer en plegar en a costa tanzana estió o portugués Vasco de Gama,
plegando-ie en 1498 mientres o suyo primer viache enta la India dimpués de pasar
dende l'ocián Atlantico enta l'ocián Indico por o cabo de Buen Esperanza, en
l'actual Sudafrica. No trobó muita cooperación (mas bien a o contrario) entre os
comerciants d'orichen arabe d'a rechión, fácil que no nomás por de razons
relichiosas (os portugueses pofesaban o Cristianismo tan y mientres que os
arabes d'a redolada profesaban l'Islam) so que tamién por razons comercials, en
considerar que a nueva rota maritima ubierta por os portugueses que uniba a
India dreitament con Portugal los podeba dixar a o marchen d'o lucrativo
comercio que dica l'ine practicaban y que os portugueses podioron constatar.

Asinas que Vasco de Gama tornó en 1502, nomás que ista vegata ya no yera un solo
vaixiello, so que una vintena de barcos prou bien equipatos amás, amenazando a
las oligarquías locls con represalias de no pagar un tributo anyal en oro a o
rei de Portugal. En refusar-ne os arabes, os portugueses imposoron a la fuerza a
suya dominación, mesmo con gran brutalidat. Asinas, en 1502 espulloron Kilwa,
que yera a ciudat-estato situata mas enta o sud, y en 1503 facioron igual con
Zanzíbar, ta continar dimpués con ciudatz situatas mas a o norte, como Mombasa u
Lamu. Nomás que Mogadiscio, en a costa norte de l'actual Somalia, podió fuchir
d'ista destrucción, y os portugueses plegoron en o control d'o comercio de l'oro
en l'ocián Indico dimpués de continas luitas mientres tot un decenio, en una
autentica Cruzata contra o Islam en a redolada. Amás, os portugueses prenioron
tamién o control d'as rotas comercials en l'ocián Indico entre India y Africa,
fendo de Zanzíbar o suyo prencipal puerto comercial en a redolada, por a suya
situación estratechica en una isla.

Sindembargo, dende o sieglo XVII os portugueses troboron cada vegata mas
resistencia d'as poblacions locals, amás de no tener a suficient capacidat
melitar ta controlar territorios tan amplos. Os swahilis recibiban amás aduya
d'osoldanato d'Omán, que teneba as suyas propias barallas con os portugueses por
o control d'ogolfo Persico y d'as suyas rotas comercials enta India. Asinas, en
1587 os swahilis facioron una mortalera con os portugueses instalatos en Pemba,
continando un periodo de luitas dica que en 1698 tropas omanís refirmoron as
sublevacions d'os arabes y conquerioron Mombasa, conquiesta que continó en 1699
con Kilwa y Pemba. Os portugueses facioron una contra-ofensiva y mesmo
reconquirioron Mombasa, pero en 1729 rebloron definitivament, contentando-se con
mantener as suyas bases en l'actual Mozambique.

Dende a expulsión d'os portugueses, estioron os arabes d'o soldanato d'Omán qui
controlaban toda a redolada. Sindembargo, a las ciudatz costeras tampoco no lis
cuacaba la sutitución de dominios, en pender d'un soldanato que se trobaba a una
distancia de bells 3.000 km, en o golfo Persico. Mesmo bellas ciudatz como
Mombasa tenioron a tentación de clamar a los portugueses ta que los aduyasen a
fer fuera a los nuevos ocupants. Antiparte, en a nueva potencia dominadora, o
soldanato d'Omán, bi heba prous luitas succesorias.

O sieglo XVIII esdevenió un sieglo fosco, dende o punto d'anvista economico, ta
toda la redolada. Nomás continaba en expansión o comercio d'esclavos, en
amenistar-se una gran cantidat de mano d'obra en os soldanatos d'o golfo Persico
y d'a peninsula arabiga, amás d'as propias necesidatz d'os terratenients arabes
de Zanzíbar y Pemba t'as suyas plantacions. Tmién os europeus feban emplego
intensivo d'ista fuent, destacando-ne o reino de Francia, t'as lucrativas
plantacions de canya de zucre en isla de Francia (hue Reunión) y isla de Francia
(hue Mauricio), as dos en l'ocián Indico. A fuent d'os esclavos yera l'interior
d'o continent, ninviando os esclavos dende l'actual Malawi y zons amanatas en
rotas de caravanas con destín en Zanzíbar, que en 1811 heba esdevenito un
emporio comercial en o mundo d'o trafico d'esclavos.

A prencipios d'o sieglo XIX plega a estar nuevo soldán d'Omán Said bin Sultan
Al-Busaid. Iste enampló os dominios omanís en as costas de l'ocián Indico en
Africa, luitando ontra o clan Mazrui que 1814 no nomás controlaba que Mombasa so
que tamién Pate y Lamu. Ta fer frent a ista amenaza, Said bin Sultan Al-Busaid
cambeó a capital d'o suyo soldanato dende a ciudat de Mascat en Omán enta
Zanzíbar y alazetó tamién un plan d'expansión. Por eixemplo, s'heban importato
plantas de Syzygium aromaticum (clavo d'olor) dende a colonia francesa d'a isla
Borbón en 1812 y Said bin Sultan Al-Busaid alentó a producción d'ista nueva
especia, dica que Zanzíbar concentraba as tres quatrnas partz d'a producción
mundial. Tamién fomentó a expnsión d'o trafico d'esclavos y con os benificios de
totz dos comercios ta 1840 heba rematau con o poder d'os Mazrui y controlaba
firmament as costas de l'Indico dende l'actual Somalia dica l'actual Mozambique.
Sindembargo, ya se feba nortar a presencia d'as potencias colonials europeas.

Tanzania ye un país de l'Africa de l'Este d'una superficie de 945.087 km². Os
países mugants son:

Vista dende a mar, Tanzania forma un altiplán d'uns 1.000 metros d'altaria que
s'estendilla dica os lacos Malawi y Tanganica que surte dende a val d'o Gran
Rift, que comprende os lacos Natron, Eyasi y Manyara que desepara a cadena de
montanyas d'o norte, dominata por o Kilimanjaro, amán d'a muga con Kenia.

As condicions climaticas semiaridas d'o norte y a presencia d'a mosca tsé-tsé en
as rechions d'o centro y de l'ueste ha prevocato que a población s'agrupase en a
resta d'o país.

En a rechión d'Arusha, que se troba a o norte d'o país, podemos trobar-ie as
restas d'o cráter d'o Ngorongoro. O cráter Ngorongoro, con a suya forma de
caldera, formato fa bells 2.500 anyos, s'ha feito famoso debito a que con o suyo
diametro de 20 km. y una superficie d'alto u baixo uns 300 km² ye un paradiso
natural, una "arca de Noé" equatorial a on as condicions climaticas permiten a
os animals habitar mientres tot l'anyo, dende os hipopotamos dica os flamencos
rosas que habitan en o amanato laco Makat.

O centro d'o país ye constituito por un altiplán banyato por os ríos que
desembocan a l'este, en l'ocián Indico. A frontera maritima d'o país ye formata
por una plana costera a on i trobamos l'archipielago de Zanzíbar, formato por
tres islas prencipals: Zanzíbar, Pemba y Mafia.

En Tanzania i trobamos numerosos vulcans pero nomás un d'ells se troba activo:
l'Oi Onyo Legaï. O mont mas altero ye o Kilimanjaro que tamién ye un vulcán.

O punto mas relevant d'a hidrografía de Tanzania ye o laco Victoria, que se
troba a l'este d'o país, mugando con os estatos d'Uganda y Kenia. Ye o laco mas
amplo d'Africa y tradicionalment se l'ha conoixito como a fuent d'o río Nilo. A
o sudueste, deseparando Tanzania d'a Republica Democratica d'o Congo, i trobamos
o laco Tanganica. S'estima que iste laco ye o segundo mas viello (y o segundo
mas fundo) d'o mundo dimpués d'o laco Baikal en Siberia.

D'entre os suyos ríos, cal destacar o río Ruvuma, con una longaria de 800 km y
que forma a o sud en a mayor parti d'o suyo recorrito a muga con Mozambique.
Tamién o río Ruvubu, que por contra fa parte d'a cuenca hidrolochica d'o río
Nilo en estar afluyent d'o río Kagera, que desaugua en o laco Victoria
(considerando-se que iste laco ye afuent d'o río Nilo).

A mayor parti d'o territorio de Tanzania corresponde a o bioma de sabana. O WWF
i distinge siet ecorrechions de sabana:

As rechions montanyosas son cubiertas de selvas umbrofilas y, a mayor altaria,
pratos de montanya:

As costas son ocupatas por selvas costeras (selva mosaico costera de Zanzíbar a
o norte y o centro, y selva mosaico costera d'Inhambane a o sud) y manglars
(Manglar de l'Africa Oriental).

Tanzania tien un clima tropical. En os altiplans, as temperaturas varían entre
os 10˚C y os 20˚C mientres as estacions calidas y fredas, respectivament. A
resta d'o país tien temperaturas que rarament baixan por debaixo d'os 20˚C. O
periodo mas calido se troba entre os meses de noviembre y de febrero (25˚C -
31˚C), y o periodo mas fredo se da entre mayo y agosto (15˚C - 20˚C).

En Tanzania i trobamos dos rechimens de plevias: uno ye "unimodal" (aviento -
abril) y l'atro ye "bimodal" (octubre - aviento y marzo - mayo). O primero lo
trobamos a o sud, sudeste, centro y l'ueste d'o país, y o segundo se da en a
parti norte y a costa norte. En o caso d'o modo bimodal, as plevias entre os
meses de marzo y mayo se conoixen como plevias luengas u masika, mietres que as
plevias d'octubre dica aviento, por un regular se conoixen como pevias curtas u
vuli.



https://an.wikipedia.org/wiki/Pa%C3%ADs

A parola país puet referir-se a una nación u a una rechión. Ye o prencipal
sinonimo d'estato nacional: una aria cheografica y una entidat politicament
independient con o suyo propio gubierno, administración, leis, a mayor parti
d'as vegadas una constitución, policía, exercito, leis trebutarias y una colla
humana.

Sindembargo, a noción prencipal d'a palabra "país" en aragonés (mesmo que en
francés y en atras luengas romances) fa referencia a una entidat no
necesariamente nacional, sino que forma un conchunto con una cierta
homocheneidat. Ye en ixe sentiu que s'emplega en aragonés ta referir-se a las
redoladas historicas d'Aragón, como a Chacetania, o Sobrarbe u as Cinco Villas.
L' Himno d'o Sobrarbe, una canta d'a Ronda de Boltaña dita El País Perdido, en
fa emplego ta referir-se a ixa comarca, mesmo en castellán. En Francia tamién
gosa emplegar-se en referencia a antigas provincias historicas de Francia, y
mesmo a redoladas d'ixas rechions que comparten bellas caracteristicas,
tradicions y historia (asinas, una d'as denominacions d'orichen ta o calvados ye
pays d'Auge). En catalán ixe mesmo sentito amanix en a expresión Países
Catalans.



https://an.wikipedia.org/wiki/Microsoft_Windows

Windows ("finestras", en anglés), ye o nombre d'un sistema operativo
desarrollato por Microsoft dende mitat d'os años 80, pensato ta ordinadors
presonals.

En o suyo prencipio, Windows yera una interfaz grafica d'usuario que s'executaba
sobre o sistema operativo DOS. Paralelament, se creya una versión professional
ta servidors que no amenistaba DOS (Windows NT). Dende Windows 95, a versión
presonal ya yera un sistema operativo completo y no heba menester de DOS, que de
feito yera encorporato en o Windows. Ista estructura contina fendo-se dica
l'aparición d'o Windows XP. Que alazetato en o nuclio d'o Windows 2000 ofreixe a
versión presonal y a profesional.

Actualment, Windows ye o sistema operativo más usato en ordenadors presonals, en
interpresas y tamién tien un important sector d'o mercato de servidors an o gran
dominador son os sistemas Unix. En o sector d'a edición grafica, os sistema
operativo mayoritario ye o MacOS, y actualment bi ha un porcentache creixient
d'usuarios que cambean ta GNU/Linux.



https://an.wikipedia.org/wiki/Metal

Se diz metals a los elementos quimicos que pueden formar cations y enlaces
ionicos. Os metals constituyen un d'os grupos principals d'elementos, chunto con
os no metals, semimetals y gases noples. En a tabla periodica, os elementos que
van en diagonal d'o boro a lo polonio se consideran semimetals, os que se sitúan
a la cucha son os metals, y os que aparixen a la dreita son os no metals.

Os metals por un regular son brillants, tienen densidat y punto de fusión altos,
son dúctils, duros y buenos conductors d'a calor y d'a electricidat. Istas
propiedatz se deben a lo enlace metalico propio d'os metals, a on que os
electrons exteriors d'os metals son ligatos nomás licherament a los atomos,
formando una mar d'electrons de gran movilidat que banya a totz os atomos.

Os metals son muitos importans en a evolución humana, os homes han utilizau os
metalls dende a prehistoria, primer quan se trobaban en estat metalico puro,
prencipalment oro, archent y arambre, y posteriorment dende l'edat d'o bronze
desembolicando diferents tecnicas y tecnolochias ta aproveitar o suyo uso y fer
aleyacions con atros metals.



https://an.wikipedia.org/wiki/Massachusetts

Massachusetts (prenunciato ˌmæsəˈtʃuːsɨts en anglés) ye uno d'os 50 estatos que
fan parte d'Estatos Unitos, y ye situato a o nordeste d'o país. A suya capital
se troba en a ciudat de Boston. A suya población ye de 6.449.755 habitants
(estimación de 2007), en una superficie de 27.336 km² con una densidat de
población de 235,94 hab/km².

O suyo nombre tien orichen en una luenga amerindia, y ye uno d'os estatos que
establioron os Estatos Unidos, fendo asinas parte d'as colonias orichinals que
se sulevoron contra o Reino Unito en a Guerra d'Independencia d'os Estatos
Unitos.

Ye un estato con una important presencia de destacadas Universidatz, como a
Universidat Harvard, l' Instituto Tecnolochico de Massachusetts, o Boston
College, a Universidat de Boston, a Universidat Northeastern, a Universidat
Tufts u a Universidat de Suffolk.

O estato de Massachusetts muga a o norte con os estatos de Nueva Hampshire y
Vermont; a l'este con l'Ocián Atlantico; a o sud con os estatos de Connecticut y
Rhode Island; y a l'ueste con o estato de Nueva York.

D'o estato de Massachusetts en fan parte por os siguients condatos: condato de
Barnstable, condato de Berkshire, condato de Bristol, condato de Dukes, condato
d'Essex, condato de Franklin, condato de Hampden, condato de Hampshire, condato
de Middlesex, condato de Nantucket, condato de Norfolk, condato de Plymouth,
condato de Suffolk y condato de Worcester.

Massachusetts estió o 6º estato en dentrar en os Estatos Unitos, o 6 de febrero
de 1788.



https://an.wikipedia.org/wiki/Mahoma

Muhammad (en arabe محمد ▶ (i), Muḥammad) (A Meca 570 - Medina 632) ye o zaguer
profeta de Dios en l'Islam

O suyo pai, Abd Allah, morió antis de que éll naixese y o mocet fue criato por o
suyo lolo paterno Abd al-Muttalib d'a tribu Quraysh.

Se diz que poco dimpués d'o suyo naiximiento fue posato a lo cuidato d'una
muller beduina, Halima, (se consideraba que a vida en o disierto yera más sana y
segura t'os ninos). A los seis anyos, Mahoma perdió a la suya mai y a los ueito,
a lo suyo lolo, quedando baixo a tutela d'o suyo tío Abu Talib, un líder d'a
tribu Quraysh, a más poderosa d'a Meca.

En ixa epoca a Meca yera un centro comercial prospero, prencipalment porque
exitiban bells templos que conteneban diferens idolos, lo qualo atrayeba un gran
numero de pelegrins. Mercaders de diferens tribus vesitaban A Meca en a epoca
d'o pelegrinache quán as guerras tribals yeran prohibitas y podeban contar con
un viache seguro.

En a suya adolescencia, Mahoma acompanyó a o suyo tío en os suyos viaches ta
Siria y atros puestos. Por tanto, pronto esdevinió una presona con ampla
experiencia en os costumbres d'atras rechions.

Dimpués, Mahoma se fació mercader y una d'as suyas clients yera Khadicha, una
rica vidua de 40 anyos. Mahoma, que teneba 25 anyos, la heba impresionato y ista
li proposó matrimonio en l'anyo 595. A tradición arabe diciba que os fillos
menors no recibiban herencio y por ixo ell no en recibió.

Khadicha tenió seis fillos con Mahoma, dos varons y quatro mullers. Totz
naixioron enantes que Mahoma recibise a primera revelación.



https://an.wikipedia.org/wiki/Magnoliophyta

As Magnoliophyta u Anchiospermas son una subdivisión d'o reino Metaphyta formato
por as plantas con flors verticilatas y que dimpués d'a polinización y
fecundación forman fruitos a lo tiempo que se desembolica a simient dentro
d'ellos.

Os estambres son pedunculatos en cuenta de tener forma de fuella como en atras
espermatofitas.

Os carpelos se fusionan formando una estructura con forma de botella, o pistilo,
con una cambra dentro dita ovario con os ovulos dentro. L'ovario se desembolica
dimpués d'a fecundación d'os ovulos fendo-se més gran y esdevenindo o fruito.

Os ovulos d'as anchiospermas presentan primero ueito celulas haploides, (una
oosfera, dos sinerchidas, dos polars y tres antipodas), pero dimpués s'esdevién
que as dos celulas polars se fusionan orichinando un nuclio diploide, con o que
o numero de celulas haploides se reduce a seis.

A polinización ye un proceso complexo, con formación d'un tubo polinico dende o
estigma d'o pistilo dica os ovulos, pasando por tot o estilo. Por este tubo
polinico viachan dos nuclios haploides.

A fecundación en as anchiospermas ye una doble fecundación: Uno d'os nuclios que
viachan por tubo polinico fecunda a la oosfera de l'ovulo (que dimpués se
desembolicará orichinando o embrión d'a simient, que ye diploide), y l'atro a un
nuclio diploide present en l'ovulo (que dimpués se desembolicará formando o
endospermo d'a simient, que ye triploide).

Mientres se ye desembolicando a simient, (l'ovulo fecundato y maturo), as paretz
de l'ovario se fan més gruesas y l'ovario esdevién o fruito.

As fuellas d'as anchiospermas son muito variatas y tipicament son laminars y no
paralelinervias.



https://an.wikipedia.org/wiki/Laco_(cheograf%C3%ADa)

Laco u lago (d'o latín < LACUM) ye una extensión gran d'augua, aplicable sobre
tot en sentito macrocheografico, considerando-se tradicionalment "lacunas" u
"lagunas" as extensions més grans d'augua a nivel comarcal en o dominio
lingüistico de l'aragonés y a suya redolada.

A etimolochía de "laco" u "lago" s'explica dende o latín LACUM, as dos variants
s'explican por a resistencia que presenta l'aragonés a sonorizar as xordas
intervocalicas latinas, resistencia que s'ha feito menor con o tiempo que se
mantién en aragonés central. "Laco"/"lago" no tien a mesma etimolochía que
"laco" como concepto vinatero u como basa en piedra viva, que derivan d'o latín
LACCUM ("cisterna") y ye en o suyo orichen un helenismo.

En aragonés o termin "laco" u "lago" se fa servir poco. Se desvién que en Aragón
una d'as mayors lacunas ye a laguna de Gallocanta y a tradición nunca la ha
calificada como "laco"/"lago", parabra que tien equivalents etimolochicos en
quasi totas as luengas d'Europa Occidental pa indicar zonas humidas d'escala
macrocheografica que no existen en a val de l'Ebro.

En os textos meyevals se troba quasi siempre a variant "lago", con a xorda
sonorizada, por eixemplo en o Lago Tiberiades d'o "Libro d'el Trasoro", y en la
traducción herediana d'"Historia contra los Paganos":

A parola "laco" con sentiu macrocheografico la documentamos en libros meyevals
como o "Libro d'as Marabillas d'o Mundo", dica referindo-se a las albuferas.

En a toponimia altoaragonesa no siempre podemos saber si un "laco" corresponde a
un antigo cuerpo d'augua (latín LACUM) u a una basa en piedra viva (latín
LACCUM).

En a "Cronica de Morea" se plega a confundir o toponimo griego Lacos con un
apelativo de los Lacos, adaptau a l'aragonés:

Tamién con valor macrocheografico s'ha puesto documentar "estanyo", por eixemplo
en "La Flor de las Ystorias d'Orient", pero de seguro que ye pa dicir que as
suyas caracteristicas naturals no son comparables con garra mar conoixida, que
l'augua ye menos salada.

Manimenos en o "Libro d'as Marabillas d'o Mundo" bi ha un parrafo pareixito en a
mesma pachina que charran d'a Mar Caspia:



https://an.wikipedia.org/wiki/Illinois

Illinois (prenunciato ˌɪlɨˈnɔɪ) ye uno d'os 50 estatos d'Estatos Unitos, situato
a o sudeste d'o país. A suya capital ye Springfield. A suya población ye de
12.852.548 habitants (estimación de 2007), en una superficie de 140.998 km² con
una densidat de población de 91,15 hab/km².

Como s'escayece a sobén en a toponimia estatounitense, a palabra "Illinois" ye
d'orichen amerindio: ye o nombre que dioron a la redolada os exploradors
franceses quan i plegoron, fendo referencia a o pueblo d'os illiniwek, una
confederación de tribus d'os algonquins que i viviban. O significato d'o nombre
d'a tribu yera "os hombres", un feito que tamién gosa trobar-se en os nombres de
pueblos, que se designan a sí mesmos como "hombres" ta marcar a esferencia con
qui no fa parte d'o suyo grupo humán.

O estato d'Illinois muga a o norte con Wisconsin; a o nordeste con o lago
Michigan (y por iste lago, con Michigan); a l'este con Indiana; a o sud con o
río Ohio, que ye a muga con Kentucky; a l'este con Iowa y Missouri, en o río
Mississippi.

Illinois estió o 21º estato en dentrar en os Estatos Unitos, o 3 d'aviento de
1818.



https://an.wikipedia.org/wiki/Hongr%C3%ADa

Hongría (Magyarország /ˈmɒɟɒɾoɾsaːg/ en hongaro} u a d'antis mas Republica
d'Hongría (Magyar Köztársaság /ˈmɒɟɒɾ ˈkøztaːɾʃɒʃaːg/ en hongaro) ye un país y
estato d'Europa Central que fa parte d'a Unión Europea (UE) dende l'1 de mayo de
2004.

Muga con Austria, Eslovaquia, Ucraína, Rumanía, Serbia, Croacia y Eslovenia. Ye
clamata localment Tierra d'os Magyar u Magyarország. Chunto con Polonia,
Eslovaquia y Chequia, forma o grupo Visegrad de nacions. A suya capital se troba
en a ciudat de Budapest, a suya luenga oficial ye l'hongaro y a suya moneda
nacional ye o forint.

A suya población ye de 9.930.915 habitants en una superficie de 93.030 km², con
una densidat de población de 107 hab/km². Politicament, o país ye una Republica
parlamentaria, estando o suyo actual President Pál Schmitt y o suyo actual
Primer menistro Viktor Orbán.

Dende o punto de gollata historico, o país ye depositario d'una luenga historia,
que s'alazeta dende a plegata en o suyo actual territorio d'os nomadas hongaros,
que formoron o suyo primer estato en zaguerías d'o sieglo IX esdevenindo o Reino
d'Hongría en l'anyo 1000 un reino cristiano. Dende ixas envueltas dica meyatos
d'o sieglo XVI o reino d'Hongría estió una d'as potencias dominants en Europa
Central, encara que dende alavez pasó a mans d'os Habsburgo. Deseparato d'xa
dinastía, esdevenió une republica (mesmo que con a perduga d'una part important
d'o suyo territorio) con o Tractato de Trianon en rematar a Primera Guerra
Mundial. País aliato d'o Tercer Reich mientres a Segunda Guerra Mundial, fació
parte en a posguerra d'o Pacto de Varsovia dica a disolución d'a Unión
Sovietica.

Actualment o país fa parte d'a Unión Europea, d'a OTAN, d'a ONU, d'a OCDE y d'a
OSCE, con una ampla presencia internacional.

Os hongaros descienden de pueblos eslavos y talment d'atros orichen como vlacos
y pueblos chermanicos sozmesos por una minoría dirichent formata por un pueblo
nomada d'as estepas d'Europa oriental de qui prenen o etnonimo d'hongaros u
machiars. A denominación de machiar lis vien por a tribu prencipal d'a
federación de 10 tribus dita on-gur (as "diez tribus" u as "diez sayetas").

O bisnieto d'o Khan Arpad, Geza, se convirtió a lo catolicismo en 975 y lo suyo
fillo Esteban fue declarato rei d'Hongría por o Papa de Roma. A formación d'o
Reino d'Hongría como un estato hongaro fuerte con o modelo d'as monarquías
cristianas d'Europa occidental aturó a penetración de pueblos nomadas
euroasiaticos, que yeran esbarratos enta o Imperio Román d'Orient u bizantín
dica o sieglo XIII, ye o caso d'os pazinacos y os cumans.

Os succesors d'Esteban encomenzoron una espansión territorial plegando dica os
Carpatos y anexionando-sen Eslovaquia y Transilvania. Croacia s'unió a lo reino
d'Hongría en 1102 pero mantenendo a suya autonomía. En 1241 a invasión mongol
redució la suya población d'Hongría a quasi a metat, pero os mongols no se
quedoron. Si que quedoron poblacions de cumans y alans que se refuchioron d'os
mongols.

A dinastía d'Arpad s'estinguió en 1301. Bi habió una dinastía orichinaria d'a
baixa nobleza vlaca hongarizata, os Hunyadi, (Iancu de Hunedoara y Matías
Corvín) con a que Hongría tenió o suyo mayor espendor. Atras dinastías que
reinoron en Hongría estioron os Anchú, os Luxemburgo y os Jagellon. En 1596
Solimán o Magnifico derrotó a lo exercito hongaro en Mohacs. A parte central d'o
reino d'Hongría y Croacia quedoron ocupatas por os otomans, Eslovaquia y a parte
occidental d'Hongría y Croacia quedoron baixo a poder d'os Habsburgo,
Transilvania formó un principato autonomo. O territorio ocupato por os otomans
yera dividito en quatre paxaliks y Transilvania yera un estato titere d'o
Imperio Otomán.

En o sieglo XVII os Habsburgo consiguioron fer reblar a lo Imperio Otomán y
conquerir a mayor parte de l'antigo reino d'Hongría, incluita Transilvania. Os
otomans lis cedioron os territorios en a paz de Carlowitz (1699). Hungría
esvebinió part d'o estenso Imperio Austriaco d'os Habsburgo, y recibió a plegata
de repobladors alemans que serán conoixitos como Suabos d'o Danuvio. En 1828 os
hongaros no yeran que o 38 % d'os habitants d'una Hongría tres vegatas més gran
que l'actual. A fins d'o sieglo XIX o Imperio Austriaco se reorganizó formando o
Imperio Austro-Hongaro, formato por o reino d'a Gran Hongría y o reino d'Austria
que compartiban rei.

En o sieglo XIX os nacionalistas hongaros s'enemistoron con os nacionalistas
d'atros pueblos que habitaban l'antigo reino d'Hongría, como ye o caso d'os
crovates, serbios, eslovacos y rumans. Bi habió represions contra as culturas
d'ixos pueblos pa asimilar-los a la fuerza. En 1910 os hongaros yeran ya a
mayoría d'a población d'Hongría, més extensa que l'actual. Manimenos a primera
Guerra Mundial estió un desastre pa Hongría, que estió en o bando perdedor.
Dimpués de perder-ie, os rumans atacoron Hongría y n'ocuporon dica a capital.
Hongría fue forzata a reconoixer por o tractato de Trianon a perduga de totas as
suyas rechions perifericas, quedando muitos hongaros en territorios de países
mugants, en bells casos mayoritarios u en d'atros chicotas minorías. Se
producioron movimientos de población. En o territorio rumán os funcionarios
hongaros fuoron despeditos y muitos emigroron ta Hongría.

En a segunda Guerra Mundial Hongría s'alinió con o exe y fue recompensata con
l'anexión de zonas mugants de Yugoslavia y d'o norte de Transilvania y on
encomenzoron a fer limpiezas etnicas con a población rumana. Dimpués d'a guerra
as mugas tornoron a estar as mesmas que enantes (de fueras d'a muga con
Checoslovaquia) y as tropas sovieticas imposoron un rechimen comunista que duró
dica fins d'o sieglo XX.

Hongría ye una republica. O suyo nombre oficial ye Magyar Köztársaság, u
Republica Hungara. O país ye dividito en megye u provincias, ciudatz autonomas y
a capital.

Hongría se puet dividir en tres zonas prencipals: o norte montanyoso (con tozals
y montanyas baixas amán d'a muga eslovena, a mas alta d'as qualas ye o Kékes,
con 1.014 m), a gran plana a l'este d'o Danubio (l'Alföld) y a parti occidental,
tamién plana con bells tozals, a on destaca o laco Balaton y as montanyas
Bakony.

Conta con tres grans ríos, o Danubio y os suyos afluyents Tisza y Dráva, amás
amás de lacos de diversa consideración, como o debandito Balaton y o Fertő u
Neusiedler, en a muga con Austria.

Hongría celebró as primeras eleccions multipartidistas en 1990, dimpués de
quatre decadas de comunismo, transformando con exito a suya economía planificata
en una economía de mercato. Tanto a propiedat como a inversión forana se troban
prou estendillatas entre as interpresas hongaras. Hongría ha de reducir o gasto
publico y fer una mayor reforma d'a suya economía ta mirar de cumplir a suya
calenda de dentrata en a zona euro en l'anyo 2020.

Hongría ha continato con o suyo creiximiento exonomico como un d'os nuevos
países miembros d'a Unión Europea (dende 2004). O sector privato suposa alto u
baixo un 80% d'o PIB. Hongría tien alto u baixo un tercio de toda a inversión
forana dreita en Europa Central, con una inversión forana dreita total acumulata
de mas de US$185 billons dende 1989. Bi ha grans libertatz comercials,
monetarias, d'inversión, comercio y treballo. As tasas sobre a renda son prou
altas, pero o impuesto de sociedatz ye baixo. As tasas d'inflación son baixas,
habendo-ne puyato en os zaguer anyos, pero trobando-se-ne actualment en
situación estable. O capital forano tien virtualment as mesmas proteccions y
privilechios que o capital nacional. O estato de dreito ye fuerte, bi ha un
poder chudicial profesional que proteche os dreitos d'a propiedat, y o ran de
corrupción ye baixo.

A economía d'Hongría ye una economía de grandaria meyana ubierta
estructuralment, politica, y institucional en Europa Central y fa parti d'o
mercato común d'a UE. Como a mayoría d'economías d'a Europa de l'Este,
experimentó una liberalización d'o mercato en primerías d'a decada de 1990 como
parti d'a transición dende o sistema comunista. Hue, Hongría ye un miembro de
pleno dreito d'a OCDE y d'a Organización Mundial d'o Comercio. A OECD estió a
primera organización internacional que acceptó a Hongría como miembro de pleno
dreito en 1996, dimpués de seis anyos de mutua cooperación.

En Hongría i viven poco mas de diez millons d'habitants (10.006.835, estimación
d'o 2005), con un creiximiento anyal negativo (-0,29% en 2003). A mayoría d'os
hongaros perteneixen son hongaros etnicos u machiars (89,9%) que parlan hongaro,
encara que tamién bi ha una población important de chitans y d'atras minorías
europeas, como rumans, alemans, serbios u eslovacos. A capital ye Budapest.

O indice d'alfabetización ye muit alto (99,4% en 2003). Os hungaros han
desenvolicato una literatura de buena qualidat a ran mundial, con autors
reconoixitos como Imre Kertész, Sándor Petőfi u Sándor Márai.

A capital d'o país ye Budapest, y as ciudatz prencipals son Debrecen, Miskolc,
Szeged, Pécs y Győr.

Os esportes mes practicatos son o fútbol, o atletismo (sobretot en as prebas de
lanzamiento de martiello y disco), o waterpolo, o natación y l'esgrima.

En o fútbol o suyo equipe nacional estió subcampión d'o mundo en os anyos 1938 y
1954, campión en os chuegos olimpicos de Helsinki 1952, Tokio 1964 y Mexico 1968
amás de medalla d'archent en Múnich 1972 y bronze en Roma 1960. O millor
chugador estió Ferenc Puskás, que chugó muitos anyos en o Real Madrid.



https://an.wikipedia.org/wiki/Guerra_de_Vietnam

A guerra de Vietnam, dita tamién Segunda Guerra d'Indochina, estió una guerra u
conflicto belico que enfrentó entre 1958 e 1975 a os estatos de Vietnam d'o Sud
y Vietnam d'o Norte, refirmatos por os suyos respectivos aliatos y especialment,
os Estatos Unitos, que aduyoron dreitament a os sud-vietnamitas dica la suya
retirata en 1973, en o contexto cheneral d'a Guerra Fría. Mientres ista guerra
se desembolicoron paralelament y independient a guerra civil de Laos y a guerra
civil de Cambocha, anque ista dos guerras tenioron una ampla relación con a
guerra de Vietnam, recibindo-ne influencias dreitas en o suyo desembolique y en
a suya traza de rematar. Os estaotunitenses intervinioron tamién en istas dos
guerras, considerando-las nomás que una simpla extensión d'a Guerra de Vietnam.

A guerra prencipió quan Ngô Đình Diệm, aliato d'os Estatos Unitos, qui heba
conquerito o poder en Vietnam d'o Sud dimpués d'un golpe d'estato con aduya
estatounitense, derrocó a monarquía de Bảo Đại y proclamó a Republica,
negando-se a cumplir os Alcuerdos de Chinevra que recullían a celebración d'unas
eleccions libres ta reunificar Vietnam. En ixas condicions, Vietnam d'o Norte
atacó, encara que no con una guerra ubierta, so que presentando a necesidat de
reunificar o país y d'aduyar a la población sublevata en o sud seguntes a crida
d'o Frent Nacional de Liberación de Vietnam. Os estatounitenses, afirmando que a
suya intervención yera ta impedir l'estendillamiento d'o comunismo en Asia,
prencipioron por ninviar a los sudvietnamitas aduya melitar en forma d'armas y
diners, ta enamplar mica en mica a suya intervención en a guerra, dica plegar a
un guerra ubierta con intervención de mas de 550.000 soldatos mientres a
presidencia de Lyndon Baines Johnson.

En ista guerra, un d'as suyas prencipals caracteristicas estió que, en estar una
guerra de guerrillas, no existioron os tradicionals frents delimitatos a on as
tropas luitaban, sino que se basó en a presencia de bases melitars d'o Exercito
estatounitense dende a qualas as suyas tropas prebaban de controlar os
territorios d'arredol, y en l'emplego de tacticas de guerrilla por os
nord-vietnamitas ta controlar as rotas de comunicación norte-sud a traviés d'a
selva tropical y mantener a suya capacidat de luita. Antiparte, os guerrillers
nord-vietnamitas tamién facioron servir accions de sabotache en a retaguardia
estatounitense, atacando a os suyos soldatos en as grans ciudatz. En emplegar-ne
ixas tacticas totz dos bandos, estió una guerra con gran proporción de baixas
entre a población civil, que amás habió de sufrir os resultatos y conseqüencias
d'as armas quimicas que fació servir l'Exercito estatounitense, como o conoixito
achent narancha, un defoliant quimico con o que miraban de fer que os árbols
perdesen as suyas fuellas y facilitar asinas a luita contra as guerrillas, y que
provocó muitos casos de cáncer y atras malautías, mesmo dimpués de rematar a
guerra. Muitas d'as tierras de cautivo d'o país fuoron afectatas por a
contaminación producita por a guerra quimica.

Tamién estió una guerra amplament cubierta por os medios de comunicación,
estando asinas a primera guerra a on se feban emisions en dreito d'as accions de
guerra, feito que tenió muita importancia en a opinión publica estatounitense,
chenerando en a sociedat d'ixe país un activo movimiento pacifista contrario a
la partecipación estatounitense en a guerra, dica que en 1973 as tropas
estatounitenses rematoron a suya partecipación dreita en as accions melitars,
fendo asinas que en 1975 s'esboldregase o rechimen de Vietnam d'o Sud. Istos
feitos provocoron una funda impresión en a sociedat estatounitense, estando uno
d'os motivos de que o país se replegase enta sí mesmo, reducindo en as siguients
anyadas a suya intervención melitar en o exterior d'o país.

Dimpués de fracasar as prebatinas de Francia ta reconquerir Vietnam dimpués d'a
suya redota en a batalla de Điện Biên Phủ o 7 de mayo de 1954, Francia sinyó os
ditos Alcuerdos de Chinevra o 20 de chulio de 1954, seguntes os qualos Vietnam
quedaba trestallato en dos países, Vietnam d'o Norte, baixo o control d'o
rechimen comunista establito por Ho Chi Minh con un sistema politico republicán,
y Vietnam d'o Sud, con rechimen capitalista dirichito por Bảo Đại con un
rechimen monarquico, amás d'una zona desmilitarizata en a muga entre os dos
países, que quedaba fixata en o paralelo 17. Tamién se recullía en iste tractato
internacional a celebración d'unas futuras eleccions libres ta reunificar o
país.

Sindembargo, en agosto de 1955 Ngô Dinh Diêm, qui dica ixe inte yera o primer
menistro de Bảo Đại, organizó con l'aduya d'Estatos Unitos un golpe d'estato que
deponió a Bảo Đại, proclamó a Republica y establió un rechimen d'ideyolochía
nacionalista y anticomunista que no acceptaba os Alcuerdos de Chinevra,
incluyindo-ie as eleccions ta reunificar o país.

En ixas condicions, os dirichents de Vietnam d'o Norte creyeron que yera una
buena oportunidat ta organizar una sublevación en o sud, derrocar a o gubierno
nacionalista de Diem y reunificar o país por a fuerza d'as armas, considerando a
suya acción una simpla continación d'a Guerra d'Indochina. Ta ixo, reactivoron
en 1957 a os guerrillers que heban feito parte d'a resistencia contra Francia y
que viviban en o sud, y ninvioron suministros, equipe melitar, armas y quadros
politicos y melitars enta o sud por medio d'una rota que trescruzaba a selva
tropical d'o país dende o norte enta o sud, a dita Rota Ho Chi Minh, en honor de
Ho Chi Minh, l'historico líder d'a luita por a independencia contra os
franceses. Teneban tamién l'aduya lochistica d'a China de Mao Zedong y d'a Unión
Sovietica de Leonid Brezhnev, que consideraban ista luita en o marco d'a Guerra
Fría como un medio de socavar a influencia d'os Estatos Unitos en a redolada.



https://an.wikipedia.org/wiki/Eslovenia

A Republica d'Eslovenia ye un país y estato d'Europa Central. Muga con Italia a
l'ueste, con a mar Adriana por o sudueste, con Croacia por o sud y l'este, con
Hongría por o noreste y con Austria por o norte.

Ye un país d'amplas selvas y con modelato karstico. A mas gran part d'a
población ye de nacionalidat etnica eslovena, anque bi ha tamién crovates y
serbios. A identidat d'os eslovens ye alazetada en a suya luenga, l'Esloveno,
que los fa diferents d'os suyos vecins alemans d'Austria. O idioma eslavo sirvió
pa que en o pasato bells eslovens creyesen en o ilirismo, ideyolochía que
fracasó con a fin de Yugoslavia. A identidat eslovena ye diferents d'atras
identidatz eslavas a causa d'a experiencia historica d'un pueblo eslavo que ha
vivito chunto con os alemans (concretament os austriacos, fendo parte d'o
Imperio austriaco y d'o Imperio austro-hongaro), compartindo una evolución
socioeconomica enta la industrialización y o capitalismo, en un contexto
diferent a los pueblos eslavos d'os Balcans, que han tenito influencias griegas
y turcas. Simbolo de tot ixo ye l'alfabeto latín que fan servir y a relichión
catolica que comparten con os eslavos crovates.

A partecipacion d'Eslovenia como equipe nacional ye recient porque dende 1929,
compitioron con o equipe d'o Reino de Yugoslavia dica 1945 y dimpués con o
equipe d'a Republica Federal Socialista de Yugoslavia dica 1991.

Os esportes mes practicatos en o país son o fútbol, o baloncesto, o balonmán,
l'atletismo (mas que mas en as prebas de lanzamientos), a natación, o remo y os
esportes d'hibierno, mas que mas o hockey chelo.



https://an.wikipedia.org/wiki/Esclavitut

Esclavitut ye a condición que embreca o control d'una u más personas contra la
suya voluntat, obligatas por a violencia u d'atras formas de coacción. A
esclavitut s'ha emplegato ta fer treballar as personas u bien ta comerciar-ie. A
forma d'esclavitut que embreca la propiedat legal d'as personas actualment ye
prohibita en totz os países d'o mundo.

Bells eixemplos prou esclateros d'esclavitut estioron a colonización d'America u
as practicas de l'antigo Imperio Román. Tamién existiba la esclavitut en a
Antiga Grecia a on o mesmo Aristótil afirmaba que a esclavitut yera un fenomén
natural. Mintz y Elkins consideran que existe una relación reciproca entre
capitalismo y esclavitut, ells dicen que mientres varía o dinamismo d'o
capitalismo, o caracter represivo de l'actividat laboral tamién varía. Atros
investigadors como Lester Thurow afirman que mientres que a democracia ye
incompatible con a esclavitut, o capitalismo no'n ye, por lo que a esclavitut
gosa reapareixer en a mesma proporción que abanzan as formas autoritarias de
gubierno.



https://an.wikipedia.org/wiki/Cuba

A Republica de Cuba ye un país d'America asentato en un archipielago d'o mar
d'as Antillas, tamién conoixiu como mar Caribe, en a confluencia entre o golfo
de Mexico y l'Ocián Atlantico. A lo norte se troban Estatos Unitos y Bahamas, a
l'ueste Mexico, a lo sud as Islas Caimán y Chamaica y a lo sudeste Haití, en
l'occident d'a isla La Española, que comparte con a Republica Dominicana.

A población d'o país ye de 11.308.764 habitants (2004) en una superficie de
110.860 km², con una densidat de población de 101 hab/km². Ye asinas a segunda
isla más poblata d'as Antillas, dezaga de La Española.

Politicament, Cuba ye una Republica dende a suya independencia d'Espanya,
reconoixita o 20 de mayo de 1902 (encara que a luita por a suya independencia
prencipió en 1868), con capital en a ciudat de La Habana, estando l'actual
President d'o Consello d'Estato Raúl Castro Ruz. En a vichent Constitución de
Cuba, o suyo articlo 1 define a o país como un Estato socialista de
treballadors, dende a victoria de Fidel Castro Ruz en a Revolución Cubana en
1960. L'idioma oficial de Cuba ye o castellán, y a suya moneda o peso cubano
(encara que tamién bi ha o peso cubano convertible).

As prencipals ciudatz d'o país son a suya capital, La Habana, con más de 2
milions d'habitants, Santiago de Cuba, con más de meyo milión, y Camagüey y
Holguín, ciudatz con una población de más de 300.000 habitants. Sindembargo, en
o país bi ha 11 ciudatz más con una población superior a los 100.000 habitants.

Encara que en plegar os colonizadors espanyols a Cuba en 1492 a población yera
formata por amerindios, as malautías y a propia colonización facioron
desapareixer a mayor parte d'a suya población nativa, que fue sustituita por
esclavos de raza negra portiatos dende Africa, estando asinas a población actual
d'o país una suma de descendients d'istas razas, amás d'una chicota immigración
d'orichen asiatico vinclata a la presencia colonizadora espanyola en as islas
Filipinas.

Antiga colonia espanyola dende o sieglo XVI, a luita por a independencia
prencipió en 1868 y continó mientres tot o sieglo XIX dica la Guerra de Cuba de
1898 entre Espanya y os Estatos Unitos. O desencadenant d'a guerra estió lo
esclatito d'o vaixiello USS Maine d'os Estatos Unitos, atracato en o puerto de
la Habana, o 15 de febrero de 1898. A prensa nordamericana fació una fuerte
presión ta culpar a Espanya d'o esclatito en a nau, declarando Estatos Unitos a
guerra a Espanya con ixa enchaquia. O president William McKinley desichió a
immediata retirata espanyola de Cuba, ninviando tropas americanas a la isla.

Dimpués d'a ocupación nordamericana, a isla obtenió a independencia en 1902,
encara que os Estatos Unitos continoron tenendo bells privilechios en Cuba. A
revuelta guerrillera (Revolución Cubana) contra la dictadura de Fulgencio
Batista levó a lo establimiento d'o rechimen revolucionario castrista a partir
de 1959.

Diversos grupos de terratenients exiliatos en Miami, armatos y entrenatos por o
gubierno d'os Estatos Unitos y con o refirme d'a CIA, prencipioron una invasión
melitar sobre a isla o 17 d'abril de 1961 en a zona de Playa Girón, estando
rapedament redotatos en poquetas horas. Iste feito fació que o gubierno, a lo
prencipio nacionalista, de Fidel Castro declarase o caracter socialista d'a
Revolución Cubana, y que s'intensificasen as relacions de Cuba con a URSS, que
podió veyer-se en a dita Crisi d'os misils de Cuba, en 1962.

Istos feitos creyoron una situación prebelica entre os gubiernos de Cuba y os
Estatos Unitos, que s'ha mantenito dica l'actualidat, un bloqueyo economico,
d'alimentos y medicamentos sobre a isla; bloqueyo que ha estato reiteradament
denunciato por a Organización d'as Nacions Unitas y que, manimenos, s'ha visto
intensificato dende 1996 con l'aprobación d'a Lai Helms-Burton por parti d'os
Estatos Unitos.

Iste bloqueyo, acompanyato d'a cayita d'a Unión Sovietica a prencipios d'os
anyos 1990, ha creyato una important crisi economica en a isla, fendo que se
desarrollase a metat d'ista decada un movimiento migratorio enta las costas de
Florida protagonizato por os balseros.

Recientment, o incremento d'os ingresos toristicos y os convenios de
colaboración con o gubierno de Venezuela (desplazamiento de medicos cubans
voluntarios a Venezuela a cambeyo de pres preferencials en o petrolio venezolán
ta Cuba) han contribuito a una cierta recuperación d'a economía cubana.

Cuba ye un archipielago constituito por a mayor isla d'as Antillas dita isla de
Cuba, a isla de la Juventud (en aragonés "isla d'a Choventut", d'antis más dita
Isla de Pinos) y atras 4.195 islas. Ye situata en o mar d'as Antillas, a man
d'as costas d'os Estatos Unitos y Mexico.

A lo sudeste bi ha la Sierra Maestra, una cordelera de montanyas a on o punto
más alto se troba en o Pico Real de Turquino, con 2.005 m. A l'ueste bi ha la
Sierra de los Órganos, con una altaria maxima de 800 m. A lo sud se troba la
Sierra de la Trinidad, u as montanyas d'Escambray; o punto más alto en ye de
1.1.50 m. Arredol d'o 75% d'o territorio ye fértil; ya que a mayoría d'a tierra
ye arable y accesible dende a mar, Cuba tien una posición unica en o Caribe.

O clima de Cuba ye tropical, más que más en a rechión occidental, pero l'aire
fredo d'o norte produce una oscilación termica anyal, más evident en a rechión
oriental. L'amplaria cheografica de Cuba y a variedat d'as montanyas, sabanas,
paúls, plachas y selvas tropicals que producen microclimas y diferencias en
temperatura, precipitación, fauna y flora. A temperatura meyana ye de 25 °C. A
precipitación anyal meyana ye de 1.320 mm; a temporada de plevias ye de mayo a
octubre.

Cuba tien más de 200 rius, pero nomás dos en son navegables. O Cauto, a lo
sudeste d'o país tien una longaria de 343 km; o Tao ye más curto, pero más
cabaloso. O Sagua la Grande, en o centro de Cuba, s'emplega ta producir enerchía
hidroelectrica, asinas como diversos saltos d'augua situatos en diversas
rechions d'o territorio.

Belunas d'as especies d'a fauna que destacan en Cuba son os mamifers como os
uties, diversos quiropteros, reptils (Cuba poseye una población important de
cocodrilos), anfibios (como por eixemplo, belunas d'as especies más chicotas de
ranas d'o mundo), peixes y animals marins. A flora cuenta con más de 6.500
especies de plantas de simient, de selvas, de plantas tropicals, de río y árbols
﻿fruitals.

En os suelo abundan os insectos que fan proliferar en bellas zonas os mamífers
insectivoros como l'almiquí. Amás, bi ha presencia de diversas aus endemicas
como lo tocororo, o Chlorostilbon ricordii y l'Aratinga euops. En os paúls i
habitan especies caracteristicas d'o país como los cocodrilos , Agelaius
assimilis, Ferminia cerverai, Cyanolimnas cerverai y o Bubulcus ibis.



https://an.wikipedia.org/wiki/Croacia

A Republica de Croacia (Republika Hrvatska ▶ (i), [xř̩.ʋaː.ʦkaː] en crovate), ye
un país europeu d'a Europa Central, que muga a o norte con Eslovenia y Hongría;
a o noreste con Serbia; a l'este con Bosnia y Herzegovina; y a o sud con
Montenegro. Ta o sudueste muga con a mar Hadriana, amás de tener una muga
maritima con Italia en o Golfo de Trieste.

A suya población ye de 4.453.000 habitants (estimación de 2008) en una
superficie de 56.542 km², con una densidat de población de 78,76 hab/km².

A principal ciudat d'o país (y a suya capital dende a independencia de
Yugoslavia en 1991) ye Zagreb. Politicament, ye una republica parlamentaria; o
president d'o país ye Ivo Josipović y o primer menistro ye Jadranka Kosor.

Croacia ye miembro de Nacions Unitas, d'a OSCE, d'a OTAN y dende l'1 de chuliol
de 2013 d'a Unión Europea.

A mayoría d'a población ye de nacionalidat etnica crovata, bi ha una minoría
serbia, que se redució muito quan en 1995 l'aria on yera més numerosos fue
recuperata por o gubierno. En a rechión d'Eslavonia bi ha representacions
chicotas de diferents nacionalidatz d'o Imperio Austro-Hongaro que participoron
en a repoblación (rutens y hongaros). En Croacia tamién bi ha restos de
poblacions vlacas en o interior de Dalmacia (Morlacos) y Istria (Istrorrumans),
y musulmans refuchiatos d'a Guerra d'independencia de Bosnia-Herzegovina.

En Croacia en 1981 os crovates yeran 3.455.000, os serbios 532.000, os hongaros
25.000, os eslovens 25.000, os musulmans de luenga serbocrovata 24.000 y os
yugoslavos de garra nacionalidat concreta 379.000.

A historia de Croacia presenta diferents periodos temporals: l'arribada d'os
crovates como etnia-tampón entre os avaros y bizantins, o Reino de Croacia
medieval, o Reino de Croacia asociau a lo Reino d'Hongría en unión personal, una
invasión otomana que deixó una part chica de Croacia en poder d'os Habsburgo, pa
quedar dimpués en o Imperio Austro-hongaro, pasar a fer part de Yugoslavia con a
desaparición d'os imperios centroeuropeus, y esdevenir dimpués d'as guerras
yugoslavas de secesión un estau miembro d'a Unión Europea.

O esporte mas popular en Croacia ye o fútbol, y dimpués o baloncesto, o
balonmán, o waterpolo y o tenis. O Dinamo de Zagreb ye o club de futbol con mes
exito, seguiu d'o Hajduk de Split, equipe que despierta as pasions d'unos
aficionaus muito devotos. Manimenos en os zaguers anyos o baixo libel ha feito
que muitos crovates prefieran seguir en televisión a liga espanyola antes que a
liga crovata.



https://an.wikipedia.org/wiki/Chicago

Chicago ye una ciudat estatounitense situata en o estato d'Illinois y condato de
Cook (en ye a suya capital).

A suya población ye de 2.853.114 habitants (2007) en una superficie de 606,2
km², con una densidat de población de 4.679,41 hab/km². Ye asinas a tercera
ciudat d'Estatos Unitos por o suyo numero d'habitants, dezaga de Nueva York y
Los Angeles. A suya aglomeración urbana tien una población de 8.711.000
habitants en una superficie de 5.498 km², y a suya aria metropolitana
(Chicago-Naperville-Joliet, clamata Chicagoland), 9.785.747 habitants en
28.163 km².

Establita en 1770, Chicago plegó en o ran de ciudat o 4 de marzo de 1837. Ye
actualment o segundo centro industrial d'o país, y tamién una d'as principals
plazas financieras d'o mundo, a on se marca o precio d'o trigo y d'a soya.

A localidat de Chicago se troba situata a 179 metros d'altaria sobre o ran d'a
mar, a l'este d'o estato d'Illinois, y a o canto d'o laco Michigan, uno d'os
Grans Lacos. Ye trescruzata por o río Chicago, que desaugua en o laco Michigan.

En l'anyo 1959 estioron organizatos en a ciudat a III edición d'os Chuegos
Panamericans.

Chicago estió candidata ta organizar os Chuegos Olimpicos de 2016, estando
eliminata en a primera ronda de votacions.



https://an.wikipedia.org/wiki/Bulgaros

Os bulgaros son os habitants mayoritarios de Bulgaria. Parlan una luenga eslava
meridional, o bulgaro y son cristians ortodoxos, con una minoría musulmana, os
pomacos.

En 1991 s'estimaba que de 8.989.000 habitants de Bulgaria 8.200.000 yeran
bulgaros etnicos, (pero os zingaros no se censaban a part y podeban estar uns
150.000 individuos). Entre 100.000 y 200.000 son bulgaros musulmans u pomacos.
Fuera de Bulgaria en 1989 i heba 234.000 bulgaros en Ucraína y 31.000 en Serbia
en 1981.

Os proto-bulgaros d'o baixo Danubio yeran un pueblo de luenga turquica que as
fuents contemporanias denominaban "bulgaros". Os bulgaros turquicos yeran
aliatos d'unas tribus eslavas y s'heban feito con o control de territorios d'o
Imperio Román d'Orient entre a Cordelera d'os Balcans y o Danubio. Ixe
territorio, a lo norte d'a linia Jirecek yera habitato por poblacions
romanizatas de luenga latina, que ya en l'alta Edat Meya serán conoixitos como
vlacos, que tamién irán eslavizando-se y serán cada vegata més ixemenatos por os
balcans.

En Tracia os chacimientos eslavos més antigos se pareixen a los d'a cultura de
Hlincea I (cultura documentata en l'actual territorio de Rumanía entre a segunda
metat d'o sieglo VII y lo sieglo IX), y pareix coincidir con o naiximiento d'o
primer estato bulgaro en a segunda metat d'o sieglo VII.

Os bulgaros encomenzoron a eslavizar-se y fusionar-sen con os eslavos quan
arredol de l'anyo 865 o rei Boris I se convirtió a lo cristianismo. A lo
principio os bulgaros cristians yeran aliniatos con Roma, pero Boris decidió
aliniar-se con Costantinoble porque o papa de Roma no permitiba que hi hese en
Bulgaria una seu metropolitana. Climent y Nahún, disciplos de Cirilo y Metodio,
introducioron a liturchia en eslavo eclesiastico y l'alfabeto glacolitico, y
d'esta traza prenió importancia a luenga y cultura d'os eslavos, més lumerosos
en a zona, debant d'a luenga y cultura d'os bulgaros de luenga turquica. En o
sieglo vinient se constituyó una ilesia autonoma con o suyo patriarca.

O fillo de Boris I, Simeón, fue coronato Basileus en l'anyo 913, prenendo o
títol de zar, y en 926 traslada a capital ta Preslav, no guaire luent de Pliska.
Este imperio bulgaro plegaba dica as actuals Serbia, Macedonia y Albania y ye
conoixito por os historiadors como primer Imperio Bulgaro. Bi habió un gran
desembolique artistico y literario, y a cultura bizantina s'ixemenaba por o
mundo eslavo.

D'alcuerdo con bellas fuents o emperador bizantín León VI o Sabio, en guerra
contra a poderosa Bulgaria de Simeón clamó a los hongaros pa creyar-lis a los
bulgaros un frent a la suya espalda. Os bulgaros reaccionoron clamando a los
pazinacos pa que atacasen por a espalda a los hongaros. O resultato estió que os
hongaros habioron d'abandonar as tierras que alavez ocupaban en Ucraína
occidental y Moldavia y establir-sen en Panonia. Os pazinacos ocuporon o puesto
d'os hongaros en Ucraína y Moldavia. O Imperio Bulgaro perdió o control d'os
países vlacos y eslavos d'o norte d'o Danubio, (d'alto u baixo l'actual
Rumanía), remató firmando a paz con Costantinoble en l'anyo 897, a cambeyo de
cobrar un tributo anyal a lo Imperio Bizantín. En o "libro de los emperadors" lo
cuentan asinas:

A cultura bizantina s'heba ixemenato tanto por o primer Imperio Bulgaro que
tamién plegoron ideyas heterdoxas, y d'esta traza o asceta bulgaro Chuan Bogomil
desembolicó en o monesterio de Ryla (Macedonia) o bogomilismo.

O rei Samuel preba de reaccionar centrando o suyo Estato en Ohrid (Macedonia),
pero o emperador bizantín Basilio II invade os zaguers territorios orientals que
controlan os bulgaros y en 1014 lis infliche una gran derrota en a que os
bizantins prenen como brutal represalia vuedar os uellos de 14.000 presioners
bulgaros, que son ninviatos a lo rei por un tuerto. En o "Libro de los
Emperadors" lo describen asinas:

Basilio II concedió a chestión a l'aristocracia nativa y confirmó a posición d'a
ilesia. Os bizantins preboron d'helenizar a los bulgaros, como a atros eslavos
de territorios que tornaban a controlar. As planas d'o norte yeran zona de paso
pa pueblos turquicos d'as estepas que s'escapaban a lo poder d'o Imperio
Bizantín: pazinacos, usios y cumans, probables antipasaus d'os gagauzes.
Bulgaria tamién estió zona de paso pa os cruzatos.

A fins d'o sieglo XII os campesins bulgaros y os vlacos de rebelan y se
constituye un nuevo estato Bulgaro, que por estar tamién prou extenso ye
conoixito como "segundo Imperio Bulgaro" por os historiadors, y tamién conoixito
como "Imperio Bulgaro-Vlaco" por historiadors rumans, por ser gobernato por una
dinastía vlaca, os Asán. A capital yera Tarnovo, a ilesia recuperó a suya
autocefalia y bi ha una recuperación cultural.

En a "Cronica de Morea" parlan de Caloynni Assan, emperador de Bulgaria, que
invadió o Imperio Latín de Costantinoble en ixas envueltas de Balduín I. Tamién
nombran a un Andronico Assani en relación con os almogávars:

En o "Libro d'el Trasoro" denominan barbaros a los bulgaros, considerando-los
como ocupants ilechitimos de Tracia, considerata part de Grecia:

A invasión mongola de 1242, quan tornaban d'Hongría fació que os bulgaros
entrasen en decadencia. O estato s'esminglanaba y se succedeban diferents
dinastías, belunas d'orichen cumán. A costa d'a Mar Negra y a boquera d'o
Danubio se poblaban por pueblos turquicos de diferents orichens, talment
antipasaus d'os actuals gagauzes. A fins d'o sieglo XIV hi heba dos reinos
bulgaros principals, un con capital en Tirnovo y atro con capital en Vidina. En
1382 os otomans prenioron Sofía, en 1393 o reino de Tirnovo, y en 1396 o reino
de Bidina. En 1396 os hongaros y franceses organizan una cruzata anti-otomana,
plegan a ocupar Vidina, pero son vencitos en Nikopol. En 1444 atra cruzata
antiotomana ye redotata en 1444 en a batalla de Varna, en a que muere o rei
Vladislau de Polonia y Hongría.

Dende fins d'o sieglo XIV dica fins d'o sieglo XVIII Bulgaria fació part d'o
Imperio Otomán. Talment por deseyo d'os griegos o patriarcato bulgaro fue
suprimito en 1393, y a ilesia bulgara dependeba dreitament d'o patriarca de
Costantinoble. A ilesia s'heleniza y a luenga eslava ye abandonata por o griego.
A nobleza bulgara, muito diezmata por as guerras, ye deportata t'Anatolia u se
convierte a lo islam. A mayoría d'os campesins bulgaros siguen estando
ortodoxos, pero en o sudueste bi ha bulgaros que se convierten a la relichion
musulmana esdevenindo os pomacos. Os turcos s'estableixen en diferents partz de
Bulgaria como Dobrucha, pero tamién i habrá bulgaros islamizatos que esdevenirán
turcos por prener a luenga turca. Bellas poblacions de Bulgaria se fan
multietnicas. Os mercaders griegos, armenios y chodigos (sefardís) ocuporon o
puesto d'a clase meya. Os chodigos yeran admesos en os vicos turcos d'as
ciudatz. A lo norte d'os Balcans as ciudatz solas que i heba yeran dominatas por
ciudadans griegos y guarnicions turcas. As viellas ciudatz de Rumelia fuoron
helenizatas. As tradicions bulgaras se mantenioron vivas en secreto en os
monesterios, gracias a Paisij, un monche de Athos que en l'anyo 1762 escribió
una historia d'o suyo pueblo bulgaro.

L'aislamiento d'os bulgaros se crebará dende a segunda metat d'o sieglo XVIII
por contacto con os rusos, que abanzaban enta o sud desgastando o Imperio
Otomán. En a guerra de 1768 entre o Imperio Otomán y o Imperio Ruso, as tropas
rusas plegarán dica Bulgaria y en 1774 vencerán a los otomans en a batalla de
Chumla. Por o tractato de Küçük-Kaynarca Rusia s'adchudica o poder de protección
d'os cristians ortodoxos d'o Imperio Otomán.

En 1829 os griegos se rebelan y as tropas rusas ocupan una gran parte d'as
tierras bulgaras, prenendo Adrianopoli. Por o tractato de paz Vlaquia y Moldavia
esdevienen un protectorato ruso y Bulgaria permaneixe en o Imperio Otomán, pero
muitos bulgaros emigran enta Vlaquia y Moldavia (especialment ta Besarabia).

En a decada de 1830 os misioners europeus occidentals y norteamericans
s'intresan por os bulgaros. En ixa epoca amaneix o nacionalismo bulgaro, amaneix
una burguesía bulgara comerciant y artesana, s'ubren escuelas y s'imprimen obras
en luenga eslava. A primera biblia bulgara fue publicata en 1940 por Eli Riggs.
Os mesmos otomans fomentaban este nacionalismo pa desgastar o emerchent
nacionalismo griego. A presión popular consigue que a liturchia torne a estar en
luenga eslava, y en 1870 o soldán creya un exarcato bulgaro independient, en
contra d'a voluntat d'o patriarca de Costantinoble. A penar d'o refirme otomán a
lo nacionalismo bulgaro y las concesions bi ha descontento por a plegata de
refuchiatos musulmans d'o Imperio Ruso como circasians, nogais y tartres de
Crimea, (venitos dimpués d'a guerra de Crimea). Os nacionalistas bulgaros
emigratos en Bucarest s'organizan.

En 1875 esclata una insurrección en Bosnia y arriba en Bulgaria en 1876. Os
turcos reaccionan con una represión brutal con os bachibozuks, que fan
mortaleras y devastan lo país. A opinión publica europea ye escandalizata por as
noticias de Bulgaria (o panfleto de Gladstone denunciaba o que escayeixeba) y os
países europeus, en especial Gran Bretanya y Rusia, presionan pa que den
l'autonomía a Bulgaria. Rusia declara a guerra a lo Imperio Otomán en 1877 y
invade Bulgaria con o refirme d'o exercito rumán y d'una lechión bulgara. En
chinero de 1878 o exercito ruso ye muito a man de Costantinoble. O 3 de marzo de
1878 Rusia imposa a lo soldán o tractato de Sant Estefano. D'alcuerdo con este
tractato se creyaría un estato pan-bulgaro con os territorios de l'actual
Bulgaria, as tierras eslavas de Macedonia, una francha de l'actual Serbia y lo
norte de Tracia Oriental. Como esto suposaba un desmantelamiento d'o Imperio
Otomán en Europa y un desequilibrio de fuerzas en os Balcans, Austria y Gran
Bretanya presionoron a Rusia pa que firmase o congreso de Berlín en chulio de
1878 por que se manteneba o status quo. O prencipato autonomo de Bulgaria se
reduciba a la rechión de Sofía y las tierras a lo norte d'os Balcans. A cuenca
d'o río Maritsa seguiba estando una provincia otomana, dita Rumelia Oriental,
encara que con cierta autonomía, con un gobernador cristián y baixo a
supervisión d'as grans potencias. Macedonia no heba cambeyato de situación.

En 1878 una Asambleya constituyent aplegata en Tarnovo prenió una Constitución y
esleye a Aleixandre de Battemberg como prencipe. En Rumelia Oriental os
representants d'as potencias europeas elaboran estatutos organicos.

En 1885 o exercito bulgaro ocupa Rumelia Oriental. Os serbios reaccionan pero
son derrotatos. Aleixandre cesa a los menistros rusos sin consultar a Rusia y lo
zar organiza un complot melitar en contra d'éll. Aleixandre ha d'abdicar y prene
o control Stepan Stambolov. Stambolov consigue que o exarca nombre bispes
bulgaros en Agrida y Veles, alavez territorio otomán. L'asambleya de 1887 esleye
como prencipe a Ferrando de Saxonia-Coburgo, que en 1894 se desfa d'o dictador
Stambolov. En 1908 Ferrando proclama en Tirnovo a independencia de Bulgaria y
prene o títol de zar con l'aprobación d'Austria-Hongría, y o reconoiximiento
internacional. Bulgaria no teneba una clase meya, pero a suya aristocracia
teneba una mentalidat civil y laica, (os tiempos de control griego en a ilesia
facioron que os bulgaros estasen bella cosa allenatos d'a ilesia). En 1903 bi ha
una prebatina d'insurrección bulgara en Macedonia y Tracia, pero fracasa dimpués
de 3 meses, esclafata por os otomans.

En 1912 Bulgaria declaró a guerra a lo Imperio Otomán chunto con Serbia y
Grecia, encomienza a Primera Guerra Balcanica. Adrianopoli caye en marzo de 1913
y los otomans se rinden. Por o tractato de Londres d'o 30 de mayo de 1913 o
Imperio Otomán abandona os territorios a l'este d'a linia Enos-Midia. Os tres
estatos vencedors no se posan d'alcuerdo con o reparto. Os bulgaros, que han
combatito en l'este se consideran os autenticos vencedors d'os turcos, pero han
estato os serbios qui han ocupato o centro y norte de Macedonia. Os griegos han
ocupato tierras d'o sud de Macedonia poblatas por eslavos. O 23 de chunio
Ferrando ordena atacar a los serbios y griegos sin declaración de guerra,
encomenzando a Segunda Guerra Balcanica. En a Segunda Guerra Balcanica os
bulgaros son atacatos tamién por os otomans y os rumans, y pierden a guerra. Por
o tractato de Bucarest o 10 d'agosto de 1913 Bulgaria obtién una extensión
territorial en o sud, con una parte de Tracia que li da acceso a la mar Echea,
pero ha de ceder o sud de Dobrucha a Rumanía, y Adrianopoli y Tracia Oriental a
Turquía. Serbia conserva a suya part de Macedonia, actual Republica de
Macedonia.

En setiembre de 1915 Bulgaria fa liga con o Imperio Austro-Hongaro y declara a
guerra a Serbia o 15 d'octubre. O exercito serbio ye un una pinza y se retira
enta la mar a traviés d'Albania. As tropas bulgaras ocupan a parte serbia de
Macedonia y fan frent a las tropas aligatas que han desembarcato en Salonica o
15 d'octubre (se creya o frent d'Orient). Quan Rumanía entra en guerra en agosto
de 1916 Bulgaria s'asocia a la contraofensiva d'as potencias centrals y ocupa
Dobrucha d'o sud, que heba perdito en a segunda Guerra Balcanica.

O 18 de setiembre de 1918 se creba o frent d'Orient y Bulgaria ye obligata a
firmar un armisticio o día 29. O 3 d'octubre Ferrando abdica en Boris III. O
tractato de Neully d'o 27 de noviembre de 1919 imposa perdugas territorials:
Rumanía recupera o sud de Dobrucha, Serbia s'anexiona bells distritos buegants
de Bulgaria, Grecia ocupa Tracia Occidental, por o que Bulgaria pierde o acceso
a la mar Echea y s'empobrix o antepaís d'ixa costa. En 1923 os griegos
forachitoron a 250.000 bulgaros de Tracia y Macedonia, y son sustituitos por
refuchiatos griegos de Turquía.

Encomienza a dictadura campesina de Alexandre Stambolijski, que ye asesinato en
1923. Dimpués bi ha una insurrección comunista, seguita d'una represión. Dimpués
un periodo d'inestabilidat con desembolique d'o terrorismo. Se creya un
movimiento d'inspiración musoliniana pareixito a los ustaixas, os komitadjis,
salitos d'o ORIM, (Organización Revolucionaria Interior de Macedonia, de fins
d'o sieglo XIX). A fins d'ixe mesmo anyo os oficials fomentan un golpe d'Estato.
A l'anyata vinient se proclama una dictadura exercita por o mesmo rei Boris III,
que manifiesta simpatía por l'Alemanya nazi.

O 7 de setiembre por l'alcuerde de Craiova Bulgaria recupera Dobrucha d'o sud,
en un tiempo que Rumanía ye obligata a ceder territorios. En marzo de 1941
Bulgaria s'adhiere a lo Pacto Tripartito y ye recompensata con l'anexión d'una
gran parte de Macedonia, d'o districto de Pirot de Serbia, y con a recuperación
de Tracia. Os griegos de Tracia, uns 100.000, son forachitatos en respuesta por
a expulsión d'os bulgaros en 1923. O gobierno bulgaro preba de ganar-se a
simpatía d'os macedonians eslavos y integrar-los.

Boris III se negó a entregar a los chodigos de Bulgaria a los nazis y a
participar en a guerra contra a URSS. En agosto de 1943 Boris III muere.

Os dirichents bulgaros miran en 1944 un alcuerdo con as potencias occidentals,
pero en agosto os sovieticos ya son prou amanatos, y penetran en Rumanía. O 5 de
setiembre a URSS declara a guerra a Bulgaria, que se rinde y ye presionata pa
que declare a guerra a Alemanya. As tropas bulgaras se retiran de Grecia y
Yugoslavia. O 16 de setiembre os sovieticos ocupan Sofía y ocuparán Bulgaria
dica fins de 1947. O 28 d'octubre se firma un armisticio en Moscú y o poder pasa
a los comunistas.

O 9 de setiembre un golpe d'estato posa en o gobierno a lo Frent d'a Patria. O
Partito Comunista ye a fuerza organizata sola, organización que depende de
Moscú, y prene tot o poder con l'aduya d'o exercito d'ocupación. Dimpués de
l'abolición d'a monarquía por referendum se proclama a republica popular o 15 de
setiembre de 1946. L'aduya sovietica permite que por o tractato de París de 1947
Bulgaria conserve Dobrucha d'o Sud. En 1947 unos quantos procesos eliminan a los
dirichents politicos no comunistas, como Nikolai Petkov, capitoste d'os
campesins. En 1949 o partito comunista sufre una purga estalinista por parte
d'os quadros d'o partito formatos en a URSS que permite aibar a parte d'os
comunistas, acusatos de titismo. O estalinista Valko Chervenkov se posa a la
cabeza d'o partito y dimpués ye succedito por Todo Jirkov, qui seguirá os
dictatos d'a URSS.

En noviembre de 1989 Todo Jirkov ye cesato en as suyas funcions y acusato de
corrupción. Tres anyatas dimpués será condenato a siet anyatas de prisión. Con o
suyo succesor Petar Mladenov o partito comunista se torna socialista, y en as
esleccions libres de chunio de 1990 obtién 211 d'os 400 escanyos de l'Asambleya
nacional. Os excomunistas comparten o poder con a oposición (Unión d'as Fuerzas
Democraticas). En chulio de 1991, o Parlamento adopta una nueva constitución. As
esleccions lechislativas d'octubre de 1991 dan 110 escanyos a la UFD, 106 a lo
Partito Socialista y 24 a lo Movimiento d'os dreitos y libertatz d'os turcos y
pomacos. Jeliou Gelev, lider d'a UFD, ye esleito president d'a Republica por
sufrachio universal en chinero de 1992.

Bulgaria será o primer Estato en reconoixer a independencia d'a Republica de
Macedonia, encara que no haiga reconoixito a lo pueblo macedonián como diferent
d'o pueblo bulgaro.



https://an.wikipedia.org/wiki/Barcelona

Barcelona (en catalán y castellán Barcelona) ye una ciudat espanyola, capital de
Catalunya, d'a provincia de Barcelona y d'a comarca d'o Barcelonés. Ye situada
chunto a la mar Mediterrania, a unos 160 km de distancia a lo sud d'os Pireneus
y d'a muga con Francia, en una planeta mugant a l'este por a mar, a l'ueste por
a ralla litoral (Sarra de Collserola), a lo sud por o río Llobregat y a lo norte
por o río Besòs.

Tien una población de 1.505.000 habitants en o suyo termin municipal y de
5.117.000 en toda a provincia. Barcelona y a suya aria metropolitana forman o
segundo nuclio economico y de población mas important d'Espanya, en l'actualidat
licherament por dezaga de Madrit; buena parti d'a historia d'o país en as
zagueras doscientas anyadas ye sinyalato por a rivalidat entre as dos ciudatz y
a suya batalla por a supremacía en a industria, o comercio, a cultura y a
politica.

O censo de 1787 encorpora Vallbona; en 1860, a Barceloneta; en 1897, Les Corts,
Gràcia, Sant Andreu de Palomar, Sant Gervasi de Cassoles, Sant Martí de
Provençals, Sants y Vallvidrera; en 1904, Horta; y en 1930, Sarrià que d'antis
mas (en 1920) ya heba encorporato parte de Santa Creu d'Olorda. Os datos
anterios son a suma d'os antigos municipios.

A oferta esportiva ye muit variata pero destacan clubs poliesportivos como o FC
Barcelona, o RCD Espanyol de Barcelona o Club Natació Barcelona, o Club Natació
Montjuic, y o Club Esportiu Laietà con muitos milers de socios, amás d'atros que
nomás partecipan en un esporte como AA Catalunya en atletismo.

L'atletismo ye representato en Barcelona por 14 clubs federatos en a Federación
Catalana d'Atletismo (FC Barcelona, Club Atlètic Blanc i Blau, Agrupació
Atletica Catalunya, Asociació Esportiva d'Atletes Veterans, Club Atletismo
Bikila Barcelona, Club Atletismo Running, Club d'Atletisme Canaletes, Club
Atletisme Nou Barris, Barcelona Atletisme, Club Esportiu Mediterrani, Club
Esportiu Universitari, Club Natació Barcelona, Club Natació Montjuic, Domingo
Catalán Fondistas Club). Antimás tien muitas cursas populars entre las que
destacan a Media Maratón de Barcelona, a Maratón de Barcelona, a Jean Bouin y a
Cursa d'El Corte Inglés.

As instalacions esportives mes destacatas son o Estadio Olimpico de Montjuïc, o
Palacio Sant Jordi, as piscinas Picornell, o Camp Nou d'o FC Barcelona, o
Palacio d'a Chelo de Barcelona, y o complexo esporitvo de Can Dragò.



https://an.wikipedia.org/wiki/Bahrein

Bahrein (en arabe مملكة البحرين‎, Mamlakat al-Baḥrayn) ye un país y estato
d'Asia, en Orient Meyo, a o canto d'o Golfo Persico, estando formato por arredol
de 20 islas d'un archipielago amanato a la costa d'Arabia Saudí, país con o qual
ye unito por un dique artificial.

A suya población ye de 1.378.000 habitants (2016) en una superficie de 678 km²,
con una densidat de población de 1.626 hab/km².

O país ye politicament una monarquía constitucional, estando l'actual monarca
Hamad bin Isa Al Khalifa, con o títol d'emir. A capital de Bahrein ye a ciudat
de Manama. Fa parte d'as Nacions Unitas, d'a CCEAGP y d'a Liga Arabe.

Bahrein ye gubernada por a dinastía “al Khalif” dende 1783, “xeikhato”
independient” separau de Persia (Irán). As enrestidas d'iste zaguero, podríanos
dicir que subchectivament contina dica agora. O protectorau britanico les
esfendió dende 1861. Dimpués, y a causa d'a trobada d'a benzina en as suyas
tierras en 1932, prencipiarían as reivindicacions nacionalistas en posteriors
decadas, y encara que en 1968 Bahrein s'embrecó en a Federación d’Emiratos
Arabes, iste talló ista integración quan tres anyadas dimpués proclamó a suya
independencia y a dinastía “al Khalifa” como emir. Actualment ye una monarquía
hereditaria do o rei ye o chefe d'Estau y o Primer Ministro ye o chefe d'o
Gubierno, en realidat ambos puestos son ocupaus por a mesma familia que
gubiernan baixo a consulta d'o suyos menistros.

A revolución iraní prencipiada en 1979 se fació veyer en o país en a decada d'os
uitanta, con una población mayoritaria xiita. En 1981 se creyó o clandestino
“Frent ta la Liberación Nacional” y Irán demandó belunas d'as de l'emirato.
Alavez, Bahrein sinyó un alcuerdo d'esfensa con Arabia Saudí, y fació parti d’o
Consello de Cooperación d'o Golfo. En 1983 creyó a organización parasindical
d’os “treballadors d'o petrolio”, que en parti ye reflectau en iste mural. Y que
encara que as revueltas continarían dica hue, en 1999 o fillo “Hamad ibn Isa Al
Khalifah” herada de nuevas o trono d'o reino dimpués d'a muerte de su pai.



https://an.wikipedia.org/wiki/Anthophila

As abellas (scientificament Anthophila) son una subfamilia d'insectos voladors,
emparentaus con as vriespas y as formigas. Son adaptaus t'alimentar-sen de
néctar y tienen una función mui important en a polinización de plantas con
flors, por o que se dicen polinizaderas. As abellas tienen una luenga larga que
emplegan ta obtener o néctar d'as flors. Tienen tamién antenas compuestas de
tretze segmentos en os masclos y dotze en as fembras. D'alas, en tienen dos
pars, estando o zaguero o más chicot d'os dos. As suyas patas son adaptadas ta
cullir o polen y a péndiz d'o suyo estomago ye un fizón que emplegan ta
esfender-sen.

As mas enantadas d'istas son as colonias eusocials, trobadas en as abellas de
miel y as abellas sin de fizón.

As abellas eusocials viven en grans arnas, cadaguna d'as quals tiene una sola
reina chunto con as abellas faineras y os abellotz (masclos).

O ciclo d'a vida d'os bombolons s'enceta en a primavera quan a reina dispierta
d'a suya hibernación. En ixe inte a reina ye a que fa tot o treballo porque
encara no bi'n ha d'abellas faineras. A reina mira un puesto an construir o suyo
niedo y construye as brescas de miel. Ye tamién qui s'encarga d'a collita de
néctar y polen. As colonias de bombolons mueren en agüerro, dimpués de criar una
nueva cheneración de bombolons reina, que perviven individualment en puntos
amagaus. Curiosament, bells bombolons reina se cubillan en hibierno en arnas de
abellas de miel, an son trobadas a ormino muertas en a primavera por os arners
(presumiblement, muertas por as abellas de miel. S'esconoixe si beluna ha
aconseguiu de pervivir durant o hibierno en ixe ambient.

En o caso d'as abellas de miel, que perviven como colonia durant o hibierno, a
reina principia a frecar en hibierno, parando-se t'a primavera. Iste
comportamiento ye probablement activau por a duración d'o día. A reina ye a sola
fembra fértil y pone totz os uegos, d'os quals naixerán todas as demás abellas.
Con excepcion d'a suya volada d'apareamiento u o establimiento d'una nueva
colonia, a reina no albandona quasi nunca l'arna dimpués d'haber-se tornau as
corcas en abellas crexidas. A reina pone cada uego en una cela parada por as
abellas faineras. O uego se creba y se torna en una corca u larva chicota que ye
alimentada por as abellas anfermeras (abellas faineras que remanen en o interior
d'a colonia). Dimpués d'alto u baixo una semana (pendendo en a especie), a corca
ye sellada en a suya cela por as abellas anfermeras. En alto u baixo atra semana
(nuevament pendendo en a especie), a corca surte como una abella creixida.

As faineras, igual como as reinas s'alimentan de cheleya reyal mientres os
primers tres días d'o estau de larbal. Dimpuesas, as faineras cambian ixa dieta
por una de polen y néctar u miel deluida, mientres que as larvas esleyidas ta
estar reinas continan minchando cheleya reyal. Isto fa que a corca se torne en
pupa más rapedament amás d'aumentar a suya grandaria y desembolicar-la
sexualment. Os criadors de reinas consideran que una buena nutrición mientres o
estau larval ye de crucial importancia t'a calidat d'as reinas criadas, estando
atros factors importans a chenetica o numero d'apareamientos. Mientres os estaus
larval y pupal, quantos parasitos pueden enrestir a la pupa u a corca, y
destruir-la u mutar-la.

As reinas no son criadas en as tipicas celas horizontals d'encobamiento d'a
bresca, que as suyas celas son de muita mayor grandaria, y en posición vertical.
Quan a reina remata a suya etapa d' alimentación larval y se convierte en pupa,
se mueve a una posición cabeza abaixo, dende a qual se mincha a cilla ta salir.
Mientres a etapa de pupa, as abellas faineras zaboyan u sellan a cela. Chusto
dimpués d'emercher d'as suyas celas, as abellas reina producen un soniu que se
creye que ye un reuto a luitar endrezau t'as atras reinas.

As abellas faineras son fembras vacivas. Rechuman a cera emplegada ta construir
l'arna y son tamién as encargadas d'escoscar y mantener l'arna, criar a os
chóvens, fer guardia y recullir o néctar y o polen.

Os abellotz son as abellas masclo d'a colonia. No acosechan néctar ni polen.
S'han orichinau por partenochenesi y o principal preposito d'ellos ye fertilizar
a la nueva reina. Os abellotz copulan con a reina en plena volada. Dimpués de
rematar o cubrimiento, os abellotz mueren.

Se creye que en bellas especies os abellotz desempenyan un paper important en a
regulación d'a temperatura de l'arna. Os abellotz no en tienen de fizón, ya que
son masclos, y o fizón ye en realidat un contenedor de uegos modificau.

As abellas de miel reinas libran feromonas ta regular as actividatz de l'arna.
Muitas faineras tamién en producen ta comunicar-sen con atras abellas.

En o "Libro d'el Trasoro" parlan d'as abellas eusocials en o capítol 154 "De
abellas" y en fan una curiosa interpretación:

Belatras abellas forman colonias chicotas. Por eixemplo, a mayor parti d'os
bombolons (Bombus terrestris, B. pratorum, ecetra) viven en colonias d'unas 30 a
400 abellas, mientres que as arnas d'abellas de miel pueden acubillar entre
40.000 y 80.000 abellas en estiu. L'abella reina ye cheneralment capable de
pervivir por a suya cuenta por curtas espuendas (á diferencia d'as reinas en
especies eusocials, que requieren ficacio especial tot o tiempo).

Atras especies d'abellas, como l'abella Orchard Mason (Osmia lignaria) y
l'abella cornuda (Osmia cornifrons) son campasolas y todas as fembras d'a
especie son fértils. No existen abellas faineras ta istas especies. As abellas
campasolas no preducen miel ni cera en cheneral. Son inmunes a muitos d'os
parasitos que afectan a atras especies socials, pero tienen os mesmos parasitos,
pestes y malotías.



https://an.wikipedia.org/wiki/Alimento

Un alimento ye qualsiquier obchecto u sistema material formatos por sustancias
nutritivas (nutrients), como hidratos de carbonio, lipidos, proteínas, augua y
sals minerals. L'alimento lo puet minchar un animal ta nutrir-se u por placer.
En bell alimento predomina un solo nutrient (aceite, zucre, sal), y son
alimentos simples, pero en a mayor part d'os alimentos son formatos por uns
quantos nutrients y son alimentos complexos. Os obchectos consideratos alimentos
pueden tener un orichen vechetal, animal u atros como los fongos u productos
fermentatos como l'alcohol. Encara que muitas culturas yeran cullidors y
cazataires, actualment a mayoría emplegan l'agricultura, a ganadería y a pesca,
mientres que a cazata, a cullita y atros metodos parellans chugan un papel menos
important.

A mayoría de culturas tienen una cocina caracteristica; se tracta d'o conchunto
de tradicions, preferencias y practicas culinarias; a gastronomía estudeya istas
tradicions. Muitas culturas han diversificato os suyos alimentos por meyo de
diferents metodos de preparación, cocina y manufactura. Ixo tamién encluye un
complexo comercio alimentario que premite ir más luent que una simpla cultura de
subsistencia.

A part d'a denominación d'alimento, en determinatas parlas altoaragonesas se diz
a los alimentos virolla u vidolla, sobre tot en aragonés oriental. A parola
provién d'o latín VITUALLA, y o significato actual ye prou variable, dende
simplement "alimento" (belsetán, ribagorzán, restos d'aragonés de Tardienta),
"banquet" (fobán, aragonés d'o Viello Sobrarbe), u dica "fiesta" y "borina"
(semontanés).

Os alimentos cubren tres tipos de necesidatz: enercheticas, estructurals y
funcionals-reguladoras. Os alimentos que cubren necesidatz enercheticas son os
ricos en glucidos y lipidos y son a fuent d'a enerchía que consume l'organismo.
Os alimentos que cubren necesidatz estructurals son os ricos en proteínas y son
precisos pa que se formen as celulas y teixius de l'organismo. Os alimentos
funcionals-reguladors son os que tienen vitaminas y sals minerals en cantidatz
apreciables y son precisos pa que se produgan muitas reaccions metabolicas y
procesos fisiolochicos.

A cantidat y tipo d'alimentos que una presona consume a diario se diz dieta
alimentaria. Muitas culturas estableixen as costumbres alimenticias y bi ha
dietas tradicionals como a dieta mediterrania. Encara que os humans son
omnivoros, elementos socials y relichiosos como a moralidat a sobén determinan
que tipos d'alimentos se pueden consumir.

A seguridat alimentaria tamién ye una qüestión important, ya que as malautías
prevocatas por alimentos causan muitas muertes a l'anyo. Bi ha dietas especials
pa combatir bell transtorno u malautía u pa prevenir-los en caso de risgo de
poder tener-los en o futuro. Entre as dietas especials destacan as dietas
hipocaloricas, as dietas hipercaloricas, as dietas baixas en colesterol, as
dietas con alto conteniu en fibra y as dietas blandas.

Os alimentos organicos se deterioran por contacto con l'atmosfera (oxidación) u
por l'acción de microorganismos que los descomponen. Pa conservar-los l'hombre
ha desembolicau diferents tecnicas tradicionals y procesos industrials pa evitar
l'actividat d'os microrganismos que deterioran os alimentos.

A conservación en fredo se basa en que as baixas temperaturas reducen a
reproducción d'os microorganismos. A conservación puet estar por refricheración
u por conchelación.

A conservación por calor se basa en calentar l'alimento dica temperaturas a las
que mueran os microbios. Una vegada muertos os microorganismos se puet envasar
l'alimento d'una traza que no torne a estar colonizau. Bi ha diferents tecnicas
de conservación por calor como a pasteurización y a esterilización.

A conservación por deshidratación se basa en secar os alimentos y una vegada ya
sin augua l'alimento ya no ye un medio a on puedan vivir muitos microorganismos.
As pansas son ugas secas que se conservan por deshidratación.

A conservación por adición de substancias consiste en adhibir a l'alimento
substancias que impiden o desembolique de microorganismos. S'ha feito
tradicionalment adhibindo vinagre, sal u zucre y actualment se fa industrialment
con os aditivos alimentarios.



https://an.wikipedia.org/wiki/Adolf_Hitler

Adolf Hitler (Braunau am Inn, Austria, 20 d'abril de 1889 - †Berlín, 30 d'abril
de 1945) estió un melitar y politico alemán d'orichen austriaco, que establió un
rechimen nacionalsocialista en o que teneba o tetulo de Reichskanzler (canceller
imperial) y Führer (capitoste, líder u guía). Hitler estió un d'os dictadors más
poderosos d'o sieglo XX. Lideró dende 1921 lo Partito Nacional Socialista d'os
Treballadors Alemans y estió canceller d'o Tercer Reich dende o 30 de chinero de
1933 y President d'Alemanya dende 1934.

Adolf Hitler ye considerato un d'os dictadors más notorios y cruels d'o sieglo
XX. L'obchectivo prencipal d'a dictadura de Hitler estió "purificar" o pueblo
alemán d'as "mallas no arias", fendo de Hitler o responsable prencipal de
l'holocausto que en resultó. O suyo segundo obchectivo yera recuperar (por a vía
melitar, si yera menester) os territorios alemans que s'heban perdito dimpués
d'a Primera Guerra Mundial. Manimenos, tamién quereba una mayor expansión enta
l'este d'Europa (Lebensraum) y a la fin o dominio d'o mundo. Con a invasión de
Polonia (1939), prencipió a Segunda Guerra Mundial, que encara que fació plegar
a suya Wehrmacht dica las mugas d'Europa remató con a suya redota en mayo de
1945. Ta no estar prisionero d'os sovieticos, se suicidó lo 30 d'abril de 1945
en o suyo bunker.

A suya fegura ye considerata por a historiografía de forma muit negativa,
asociata a los Crimens contra la Humanidat que se cometioron mientres o suyo
gubierno, incluyindo-ie os campos d'exterminio y a shoah contra los chodigos,
sin oblidar as mortaleras de cevils en totz os países ocupatos y a destrucción
d'Europa. Antiparte, encara que una d'as suyas finalidatz yera la d'eixamplar os
dominios alemans, en rematar a guerra Alemanya perdió quantos territorios
alemans a l'este, en favor de Polonia y de l'Unión Sovietica, incluyindo-ie
Prusia, o nuclio historico d'o militarismo alemán.

En 1913, os sentimientos pro-Gran Alemanya de Hitler li empentoron a viachar a
la ciudat alemana de Munich (Bavera). Se diz que quan esclató a Primera Guerra
Mundial (1914-1918), s'ofreixe a l'inte como voluntario. Sirvió mientres quatre
anyadas como soldato y como gefreiter (rango equivalent alto u baixo a cabo en o
16eno Rechimiento Baverán d'Infantería de Reserva, luitando, entre atras, en a
Primera Batalla d'Ypres, a batalla d'o Somme, a batalla d'Arrás y a batalla de
Passchendaele. Fue ferito diversas vegatas. En Mesen, una bala li rozó a frent,
y más entabán amagó a cicatriz resultant con a tufa. Fue condecorato con as dos
versions d'a Cruz de Fierro (1ª y 2ª clases) pero, por a suya frustración, nomás
puyó dica o rango de gefreiter, ya que os suyos superiors opinaban que mancaba
de qualidatz de liderache. En noviembre de 1918 decidió dentrar en a politica,
unindo-se a una d'as muitas chicotas formacions politicas nacionalistas que
existiban: o Partito d'os Treballadors Alemans (DAP), que más tardi se
convertiría en o Partito Nacional Socialista d'os Treballadors Alemans.

Hitler plegó a o poder en una epoca en que o pueblo alemán sufriba por l'ature,
a pobreza y a humillación d'a Primera Guerra Mundial. Baixo o Tratato de
Versailles, Alemanya fue obligata a compensar por o mal que heba feito en a
guerra. Ista obligación pesaba significativament sobre o país. Quan a fins
d'octubre de 1929 Alemanya prencipiaba a recuperar-se, o crack d'a bolsa de
Nueva York fació colapsar a economía alemana, dando a Hitler a suya oportunidat.
A traviés d'una eficient maquinaria propagandistica, consigió fer-se a si mesmo
y a o suyo partito muit populars y obtenió más y más escanyos en o Parlamento
alemán (o Reichstag).

Dimpués d'a suya victoria electoral en 1933, o president d'Alemanya Paul von
Hindenburg li nombró finalment Canceller d'Alemanya (ye decir, primer menistro).
A l'inte, mete en marcha os suyos plans ta apropiar-se de tot o poder en
Alemanya, aleixar os chodigos d'a vida publica y preparar a Alemanya ta una
guerra de conquiesta.

En 1938 s'anexiona Austria (Anschluss), que dende allora fue dita Ostmark. O 28
de setiembre de 1938, o Reich ninvió un ultimatum a Checoslovaquia ta recuperar
os Sudetes, que teneban una mayoría de población etnicament alemana. A
iniciativa de Mussolini, se sinyó a escape l'Alcuerdo de Munich entre Hitler,
Francia y o Reino Unito ta mirar d'evitar a guerra imminent. O 30 de setiembre,
Checoslovaquia se veye obligata a ceder os Sudetes.

En 1939, Hitler ordenó a invasión de Polonia, fendo que o Reino Unito y Francia
declarasen a guerra a Alemanya. Estió o prencipio d'a Segunda Guerra Mundial. En
primeras, Hitler podió ocupar gran parti d'Europa pero dimpués de l'ataque
contra a Unión Sovietica en chunio de 1941, a partir de 1943, as suyas
posibilidatz s'enfonsoron y o Tercer Reich quedó contra as cuerdas. En o
hibierno de 1944-1945, os aliatos ya se trobaban en as mugas d'Alemanya, y
asinas prenioron a la fin Berlín.

Dimpués de veyer que os nazis heban perdito a Segunda Guerra Mundial, o 30
d'abril de 1945 de tardis, se suicidó chunto con a suya mulller Eva Braun en o
suyo búnquer de Berlín. S'heban casato o día d'antis en o mesmo búnquer. Ella
s'enverenó, mientres que Hitler se disparó en o tozuelo. Una mica dimpués fuoron
levatos a o exterior, y pareixe que fuoron cubiertos de benzina y crematos en un
forato. Posiblement, os sovieticos se levoron o cranio de Hitler y as restas
d'os suyo cuerpos ta Moscú ta una posterior investigación. En a guerra
desencadenata por Hitler, en Europa perdioron a vida 39 millons de presonas,
entre os qualos seis millons de chodigos. Gran parti d'Europa quedó destruita
mientres l'ataque de Hitler, y o continent perdió a suya anterior hechemonía
mundial a favor d'os Estatos Unitos y a Unión Sovietica. Alemanya perdió un
territorio considerable en as mugas orientals con Polonia y Rusia, os habitants
d'o qualo fuoron perseguitos enta l'ueste. Lo que quedaba d'Alemanya fue
dividita en una parti occidental y una oriental en o prencipio imminent d'a
Guerra Freda. Europa y Alemanya continarían dividitas por o telón d'acero dica
1990.

Encara que a fegura d'Adolf Hitler ye de gran importancia historia, encara hue
bi ha muitas uembras en bells aspectos d'os suyos oríchens y d'as suyas primeras
anyadas, incluyindo-ie a formación d'a suya presonalidat con a suya ideyolochía
nacionalista, antimarxista, racista y antisemita. Hitler no escribió garra cosa
pareixita a un diario, no gosaba dixar muitos textos escritos, y a suya unica
obra, Mein Kampf, ye una autobiografía en gran parti reconstruita y que no
amostra a verdat, sino nomás ixo que l'intresaba a Hitler amostrar.

Adolf Hitler naixió o 20 d'abril de 1889 en una chicota localidat que en ixe
inte feba parte d'o Imperio Austro-hongaro, Braunau am Inn, y que hue se troba
en o estato de l'Alta Austria, en Austria, muit amán d'a muga con l'Imperio
alemán (hue Alemanya). Yera fillo d'Alois Hitler y de Klara Pölzl, y a mayor
parti d'os suyos chirmans murioron de chicotz (nomás sobrevivió a suya chirmana
Paula, que morió en 1960).

Alois Hitler, o pai d'Adolf, yera un chicot funcionario d'a Monarquía austriaca,
prestando-li os suyos servicios como duanero. Alois yera fillo ilechitimo de
Maria Anna Schicklgruber, naixito o 7 de chunio de 1837, y fue baptizato con o
nombre d'a suya mai, como Alois Schicklgruber, dica que o 6 de chunio de 1876
fue lechitimato por l'hombre de su mai, prenendo o suyo apellito de Hitler. No
se conoix con seguridat si yera u no o suyo fillo, pero pareix que bi heba a lo
menos una relación de proximidat familiar con l'autentico pai, estando asinas
sin fundamento bellas teorías que dicen que o pai d'Alois yera en realidat un
chodigo. Sindembargo, ista inseguridat sobre os suyos oríchens familiars pesaba
sobre Adolf Hitler, qui, quan estió dictador, esboldregó o lugarón a on bi heba
naixito o suyo pai (Döllersheim) ta construir-ie unas instalacions melitars.

Quan Adolf Hitler yera un nino, a su mai actuaba seguntes pareix de forma masiau
protectora, mientres que su pai, que s'heba retirato dende 1895, incarnaba a
fegura d'un pai dominant que feba sufrir a o suyo fillo amás estricta
desciplina. O pai morió en 1903, quan Hitler teneba 14 anyadas, y su mai morió
en 1907, dixando a Hitler subchecto a la tutela d'atros familiars encara que en
posesión d'as chicotas propiedatz familiars.

Adolf Hitler estudeyaba en a localidat de Linz, a capital de l'Alta Austria, y
bell unas d'as fotografías d'a escuela en ixas envueltas amostran que estió
companyero de clase d'o futuro filosofo chodigo Ludwig Wittgenstein. Seguntes
una teoría poco estendillata, Hitler habría desembolicato o suyo antisemitismo
por antipatía respective d'o choven Wittgenstein, encara que os historiadors
seriosos descartan ista hipotesi en no amostrar-se garra sinyal d'antisemitismo
seguntes as conoixencias d'a vida de Hitler por ixas envueltas. En qualsiquier
caso, Adolf Hitler estió ya dende as suyas primeras anyadas un mal estudiant.

No tenendo pai ni mai, viviba d'os chicotz recursos que l'heban legato os suyos
pais, y se tresladó enta Viena, a capital d'Austria. Ye fácil que por
contraposición a l'austeridat y severidat d'a fegura paterna, Adolf Hitler
pretendió convertir-se en artista, y miró mesmo dos vegatas de dentrar en
l'Academia d'Artes Polidas de Viena (en 1907 y 1908), encara que suspendió as
dos vegatas as pruebas d'acceso a l'Academia. Tan y mientres, s'adedicaba a una
formación autodidacta, en leyendo as obras de Friedrich Nietzsche y ascuitando a
musica de Richard Wagner, as suyas dos grans pasions. Ta vivir, en estar
insuficient a suya chicota renta, s'adedicó a pintar aquarelas que, encara que
feitas con tecnica, lis manca a capacidat de transmitir bella cosa a o
espectador, y que vendeba a os paseyants por as carreras d'a ciudat. Tamién
fació chicotz treballos eventuals, y mesmo plegó a la mendicidat.

Tamién asistiba, seguntes diz en Mein Kampf, a las sesions d'o Parlamento
austriaco, a on diz que li amaneixió a suya aversión por a democracia y por o
parlamentarismo. En a sociedat vienesa d'os anyos 1900, bastión austriaco d'a
socialdemocracia, naixió tamién o suyo antimarxismo. Antiparte, tamién contactó
con as ideyas panchermanicas que por ixas envueltas se preconizaban en os
ambients de dreita vieneses, y tenió conoixencia d'a capacidat de seducción
d'ixas ideyas sobre as masas populars. Ta rematar, pareix que estió mientres a
suya estada en Viena quan desembolicó ideyas antisemitas, estando asinas iste
antisemitismo fruito d'as suyas experiencias vienesas. Istas influencias no
nomás yeran d'o populismo de Karl Lueger, que dende 1897 yera l'alcalde de
Viena, sino tamién de l'antisemitismo de muit baixo nivel cultural y social que
tamién se trobaba en ixe inte en a ciudat.

En a primavera de 1913, ta evitar estar enrolato en o Exercito austriaco, se
treslada enta Múnich, a capital d'o Reino de Bavera, encara que iste feba parte
d'o Imperio alemán, y a on contaba de trobar un ambient no guaire diferent de
l'ambient vienés. En a suya nueva residencia tornó a malvivir d'a venta d'as
suyas aquarelas de mediocre calidat. Gritato ta una revisión medica, en haber-se
trobato o suyo puesto de residencia, fue declarato inútil ta o servicio melitar
por a suya constitución feble, y Hitler tornó ta Múnich.

En prencipiar a Primera Guerra Mundial, Hitler se trobaba encara en Múnich. S'ha
descubierto mesmo una fotografía en a que apareix, quan encara yera un
desconoixito, en a multitut que celebra o prencipio d'a guerra. Con as suyas
ideyas nacionalistas y panchermanistas, prenió a decisión d'alistar-se como
voluntario ta luitar en a guerra, encara que no lo fació en un Exercito
austro-hongaro que no li cuacaba, sino en o Exercito alemán, alistando-se en o
16º Rechimiento d'Infantería de Bavera, un rechimiento no de primera linia, sino
de reserva. En plegar a o Frent Occidental fació parte d'a batalla d'Ypres en
1914, y teneba l'aprecio d'os suyos chefes, encara que consideraban que no
teneba qualidatz ta mandar tropas como suboficial y li refusoron o suyo ascenso.
Fació fainas d'estafeta, y partecipó en a guerra de trincheras dica setiembre de
1916, quan o suyo Rechimiento partecipó en a batalla d'o Somme.

Ferito en una cuixa en ista batalla, en octubre, tornó a un hospital en
Alemanya, ta tornar dimpués a o frent en Flandres. En 1918 fue nafrato una atra
vegata, en ista ocasión quan l'Exercito britanico fació un ataque con gas
mostaza, resultando afectatos os suyos uellos. L'ingresoron en un hospital en
Pasewalk (Pomerania) y li concedioron una Cruz de Fierro de 1ª Clase (que no se
gosaba conceder-se a soldatos, encara que sí a estafetas en tener más contacto
con os oficials). L'oficial que recomendó que li concedesen a Cruz de Fierro,
ironicament, yera chodigo.

Quan encara se trobaba en o hespital, conoixió que o Exercito alemán reblaba en
o frent occidental, as noticias d'a Revolución en Berlín, o motín d'a
Kaiserliche Marine, l'abdicación d'o kaiser Guillén II y a suya fuyita enta os
Países Baixos, a proclamación d'a Republica por o socialista Philipp Scheidemann
y a sinynatura de l'armisticio de 1918. Incapable de comprender os feitos
escaicitos, Hitler s'adhibió dende ixe momento a la teoría d'a Dolchstoßlegende
u punyalada en a esquena, seguntes a quala o Exercito alemán no heba perdito a
guerra en o frent, sino que nomás a traidoría d'os chodigos y d'as chents de
cucha en a retaguardia heban feito posible a redota alemana; ista teoría estió
muit estendillata en os medios d'o nacionalismo alemán. Seguntes diz en Mein
Kamp, fue en ixe inte quan prenió a decisión de dentrar en a vida politica.

Encara que en a suya obra Mein Kampf Hitler diz que en o mesmo leito d'o
hespital ya heba decidito dentrar en a vida politica, ixo no ye en realidat
nomás que una reconstrucción a posteriori d'os escaicimientos feita con
finalidatz de propaganda. Asinas, cal parar cuenta que Hitler no prebó de
dentrar en denguno d'os abundants Cuerpos francos u unidatz paramelitars que se
formoron por ixas envueltas con melitars y soldatos desmovilizatos d'ideyolochía
de dreitas u d'extrema dreita ta luitar contra os comunistas u contra os países
mugants en l'este por o control de bells territorios, u mesmo contra o propio
rechimen politico democratico que s'heba formato en Alemanya en rematar a
guerra, a dita Republica de Weimar. Antiparte, mientres a dita (y efimera)
Münchner Räterepublik, Hitler tenió un perfil muit baixo, y ye fácil que
plegando mesmo a prestar tacitament u expresa a suya conformidat a las nuevas
autoridatz revolucionarias.

O 9 de noviembre de 1918 se formó en Bavera un Gubierno revolucionario de tipo
sovietico, a dita Münchner Räterepublik u "Republica d'os Concellos", proclamata
por o socialista Kurt Eisner. Quan Eisner fue asasinato en primerías de 1919,
iste rechimen encara tornó más enta a cucha politica. Mesmo o quartel a on se
trobaba Hitler yera dirichito por un "concello" u soviet. En primerías, Hitler,
a qui no li cuacaba a situación politica, albandonó Múnich ta dirichir-se enta
Traunstein. Sindembargo, en 1919, quan a situación politica yera dubtosa en no
estar platero si dominaría o Kommunistische Partei Deutschlands (Partito
Comunista Alemán) u o Sozialdemokratische Partei Deutschlands (Partito
Socialdemocrata Alemán), Hitler fue esleito delegato por o suyo quartel, dos
vegatas (a primera mientres o Gubierno socialista, a segunda mientres o efimero
Gubierno comunista). Encara que no s'afilló a denguno d'ixos dos partitos, no
fació cosa ta combatir-los; antiparte, ye fácil que os soldatos que l'esleyoron
tenesen conoixencia d'a suya ideyolochía de tipo nacionalista. Istos feitos
s'escaicioron chusto quan as tropas federals, unitas a bell uns voluntarios d'os
Cuerpos francos, prenioron a ciudat de Múnich y rematoron con o suyo Gubierno de
cuchas.

Hitler continó fendo parte d'a Reichswehr, o Exercito alemán, dica o 31 de marzo
de 1921. Dende chunio de 1919, o suyo superior, o capitán Karl Mayr, li ordenó
que fese propaganda anticomunista entre os suyos companyeros (Meyr, qu yera
d'ideyolochía socialista, morió engarcholato en o campo de concentración de
Buchenwald en febrero de 1945, dos meses antis de rematar a guerra). Hitler feba
conferencias a os soldatos, descubrindo-ie asinas as suyas capacidatz ta
l'oratoria y a propaganda, estando amás a primera vez en que un publico quedaba
subchecto por o suyo carisma en relación con as masas.

En setiembre de 1919, ordenoron a Hitler de cosirar as actividatz d'un grupusclo
politico d'ideyolochía ultranacionalista, o Deutsche Arbeiterpartei (Partito
Obrero Alemán), que heba fundato Anton Drexler en 1918. En rematar un acto en
una cervecería de Múnich, Hitler prenió a parola ta contradecir a uno d'os
oradors en ixe acto, y Drexler, que en paró cuenta, li proposó d'esdevenir
melitant d'o partito, que cambió o suyo nombre alazetal enta
Nationalsozialistische Deutsche Arbeiterpartei (Partito Nacional Socialista
Obrero Alemán).

O indubtable magnetismo presonal d'Adolf Hitler y as suyas capacidatz oratorias
li facioron esdevenir a escape a "estrela" d'o partito en os actos politicos
d'extremistas de dreita que en ixe inte se feban en as cervecerías muniquesas,
remarcando tres qüestions prencipals en os suyos discursos (antisemitismo,
anticomunismo y nacionalismo), dirichitos enta un publico que ya yera convencito
d'ixas ideyas antes d'o discurso. A suya creixent popularidat lo fació esdevenir
una presonalidat imprescindible en o partito, parando asinas un golpe interno
contra l'anterior grupo dirichent d'o partito, que remató por ceder-le a
presidencia d'o partito. Parando cuenta d'a suya popularidat exterior, o partito
creixió muito, encara que continó estando un chicot partito minoritario.

Hitler establió un diario como organo d'o partito, o Völkischer Beobachter,
trigando tamién una bandera ta simbolizar-lo, a bandera d'a cruz gamata. Tamién
imposó un programa politico, o dito Programa d'os 25 puntos (1920) y establió
una melicia paramelitar d'o partito, as Sturmabteilung (SA). Antiparte, adoptó
ta a suya propia presona una vestimenta de color negra, que combinaba con atras
de traza melitar, y adoptó tamién a suya mostaixa tan caracteristica.

Mientres istos alazetz d'a suya carrera politica, Hitler no se presenta a sí
mesmo como un líder politico, sino nomás que como un precursor u profeta d'un
futuro líder que sería o salvador d'Alemanya y qui conduciría Alemanya enta o
suyo reendrezamiento y recuperación d'a suya posición como gran potencia en
Europa. Sindembargo, cambió a escape ista planteyamiento en veyer cómo
funcionaba de bien o culto a la presonalidat que amanixió enta a suya presona
entre os miembros d'as SA y d'o Partito Nazi. Pasó asinas, dende 1921-1922 a
considerar-se a sí mesmo como o salvador d'a Gran Alemanya, un convencimiento
que ya no l'albandonaría.

Creixió asinas o suyo narcisismo y a suya megalomanía, accentuando-se amás a
suya preponderancia en o Partito Nazi. Ixe ye un rasgo definitorio que
esferencia o nazismo alemán d'o stalinismo sovietico (Josef Stalin nunca no
creyó en o culto a la suya presonalidat que se li feba) u d'o faixismo italián
(Benito Mussolini nunca no estió más que uno más, encara que en una posición
predomiminant, d'os dirichents d'o Partito Fascista).

Como conseqüencia d'as suyas actividatz, en chinero de 1922 as autoridatz
condenoron a Hitler a tres meses de garchola, por "desórdens de l'orden
publico", que cumplió en una garchola de Múnich, y l'alvertioron de que podría
estar forachitato de Bavera (en no tener a nacionalidat alemanya sino
austriaca).

Adolf Hitler yera un fervient admirador de Benito Mussolini, y quan iste fació a
suya Marcha sobre Roma o 28 d'octubre de 1922 y prenió o poder en o Reino
d'Italia, Hitler creyó que podría repetir o exito que heba tenito Mussolini con
o que en realidat yera un golpe d'estato. Asinas, en noviembre de 1923 a
economía d'a Republica de Weimar s'esboldregó: con a hiperinflación o Papiermark
no teneba denguna valor, os Aliatos franceses y belgas ocuporon a cuenca d'o
Ruhr en a dita Ocupación d'o Ruhr, y bell uns chicotz grupos politicos facioron
accions comunistas u separatistas. En ixas condicions, Hitler creyó que a suya
oportunidat heba plegato y que podría conquerir o poder en Bavera ta dimpués
marchar enta Berlín y prener o poder en toda Alemanya. Organizó asinas, de
conchunto con o mariscal Erich Ludendorff un golpe d'estato, que se conoix en a
historiografía con o nombre de Putsch de Múnich, os días 8-9 de noviembre de
1923. As autoridatz reprimioron con facilidat a tentativa de golpe y mientres
una chicota batalla dabant d'a Feldherrnhalle de Múnich ferioron a Hitler y
morioron 16 melitants nazis (que dimpués esdevenioron mártirs d'o nazismo).

Como conseqüencia d'istos escaicimientos, o Nationalsozialistische Deutsche
Arbeiterpartei fue prohibito y Hitler fuyó. Fue preso l'11 de noviembre y li
ubrioron un proceso, engarcholado-lo alavez en a prisión de Landsberg am Lech.
En ixe momento, Hitler decidió d'emplegar nomás que as vías legals ta plegar en
o poder (encara que cal parar cuenta que ixo yera nomás que una decisión
tactica, como o feitos dixan prou platero).

Antiparte, Hitler supo aproveitar o suyo proceso ta fer-se propaganda,
esdevenindo un presonache conoixito en toda Alemanya y no nomás en Bavera como
dica ixas envueltas. Os suyos chueces, que ideyolochicament yeran amanatos a
l'extrema dreita y a qui no lis cuacaba a Republica de Weimar, estioron
a-saber-lo d'indulchents y l'1 d'abril de 1924 lo condenoron a cinco anyadas de
garchola por alta traidoría, encara que nomás cumplió que una anyada en a
prisión de Landsberg am Lech.

Mientres estió en a garchola, dictó a o suyo secretario, Rudolf Hess, a suya
obra Mein Kampf. Ye a unica obra teorica de Hitler, y ye feita como un relato
autobiografico con finalidat de manifiesto politico, que esdevenió a escape una
autentica guía (u mesmo una Biblia, con as suyas connotacions de tipo
relichioso) d'o movimiento politico d'o nazismo. S'expone en o libro a
Weltanschauung u concepción d'o mundo de Hitler, que heba construito dende 1919
y que no varió ni mica ni pon en o futuro, esdevenindo tamién un guía d'as
actividaz politicas de Hitler.

A doctrina politica d'o libro charra d'o suyo malestar con a democracia, con una
Francia que ye "enemiga mortal d'o pueblo alemán", con o socialismo y con o
chudeo-bolchevismo, y tamién d'una concepción darwinista de luita entre unas
razas que nunca no pueden estar iguals. Hitler afirmaba que a sociedat perfecta
yera una piramide social que tendría en a suya cuspide a raza alemana, que sería
a raza d'os sinyors (Hitler, quan en charra, la califica indistintament de "raza
aria" u de "raza nordica"). Sindembargo, caldría "purificar" ista raza,
sacando-ie totz os "elementos foranos" u "no alemans", chodigos, homosexuals u
malautos, y asinas ista raza purificata podría dominar o mundo emplegando a
fuerza d'estar menester. Hitler adhibió a la teoría tradicional conservadora d'o
panchermanismo, que pretendeba unir a totz os alemans etnicos en un unico
estato, a suya ideya d'un Lebensraum u espacio indefinito a conquerir ta
premitir a supervivencia d'os alemans, espacio que caldría conquerir a d'atras
razas ditas "inferiors" como polacos u atros pueblos eslavos consideratos
Untermensch ("sub-hombres" u "infra-hombres"). Tamién gosaba charrar en a suya
obra d'os chodigos, un pueblo que deciba que calía "erradicar" y mesmo
"aniquilar", en estar no nomás una raza inferior sino tamién una raza periglosa
por as suyas capacidatz de contaminación d'a pureza d'a raza superior alemana.

L'ultra-racismo de Hitler teneba as suyas radices en as teorías recistas d'o
francés Joseph Arthur de Gobineau y de l'anglés Houston Stewart Chamberlain; o
suyo culto enta o super-hombre teneba as suyas radices en as ideyas a o filosofo
alemán Friedrich Nietzsche; a suya obsesión por a decadencia teneba orichen en
as teorías d'o filosofo conservador alemán Oswald Spengler; y prenió os
conceptos de "raza nordica" y d'"espacio vital" a Alfred Rosenberg, o prencipal
teorico d'o Partito Nazi. Tamién prenió ideyas d'a dita Revolución conservadora
que contra a Republica de Weimar inspiroron pensadors como Arthur Moeller van
den Bruck u Hugo von Hofmannsthal (iste zaguero yera autor d'una obra que teneba
como títol un suchestivo O Tercer Reich, nombre qu en zaguerías adoptó Hitler ta
o suyo rechimen, o Tercer Reich).

Dimpués de nomás que 13 meses d'estar en a garchola, o 20 d'aviento de 1924
liberoron a Hitler.

En creyer que podía estar expulsato enta Austria, Adolf Hitler renunció a la
nacionalidat austriaca o 30 d'abril de 1925, esdevenindo asinas formalment un
apatrida. Encara que li prohibiron de charrar en publico dica o 5 de marzo de
1927, manimenos mantuvo a suya popularidat.

Antiparte, encara que o Nationalsozialistische Deutsche Arbeiterpartei tenió
dica 1928 pocos exitos en as eleccions a o Reichstag, sí que cal parar cuenta
que Hitler s'adedicó a estendillar o Partito, que dica ixe inte yera quasi nomás
que un partito rechional baverán, per tot o territorio d'a Republica de Weimar.
Antiparte, creyó seccions u asociacions satelites dirichitas enta sectors
socials concretos: estudiants, campesins, obrers, intelectuals u chóvens (a
Hitlerjugend s'establió en 1926). Asinas, o Partito Nazi esdevenió un
contra-gubierno y una contra-sociedat, encara que con una estructura
susceptible, d'estar posible, de substituir a o mesmo estato alemán: yera asinas
un contra-poder preparando-se ta una posible revolución u conquiesta d'o poder.



https://an.wikipedia.org/wiki/Zen

Zen ye como se diz en chaponés una tradición d'o budismo mahāyāna orichinaria de
China, on se diz Chan. A denominación en os idiomas occidentals ye presa d'o
chaponés. Ye una d'as escuelas d'o Budismo mes conoixitas y apreciatas en
Occident.

As prencipals escuelas de budismo Zen en Chapón son Rinzai, Sōtō y Obacu, que
posan enfasi d'una traza diferent en bellas tecnicas de meditación como koan u o
zazen.

Como escuela budista o Zen tien as radices en a India. A parabra Zen ye como se
lei en chaponés o caracter chinés chan, que ye a trascripción d'o termin
sanscrito dhyāna, tradueito por un regular como "meditación". A influencia
d'esta escuela arribó en Coreya, on se diz son, y tamién dica Vietnam, on se
conoix como thiền. S'ha de fer notar que estas denominacions no son adaptacions
foneticas en ixas luengas, son as diferents trazas de prenunciar o mesmo
ideyograma chinés.

O desembolique d'o Zen provién d'una noción doctrinal en os sūtras budistas d'o
mahāyāna, on s'afirma a preeminencia d'o cautivo de dhyana como o camín
preferent pa conseguir o Nirvana. O budismo d'os prencipios teneba como
obligación una progresión en diferents estatos d'a meditación u jhanas que
suceden en un cautivo gradual de qui practica. En ixe contexto, o Zen afirmará a
existencia d'un acceso dreito y espontanio a lo zaguer y superior de totz ixos
(ixe que precede chusto enantes a la experiencia d'o nirvana), sin que calga
experimentar-ne os anteriors, por camins d'acceso espontanios y allenas a la
intelectualización d'o que s'ha aprendito u a una nación d'o creiximiento
gradual en o perfecionamiento espritual. O zen ye por antonomasia a tradición
budista d'a intuición y a espontanidat.

O chan se desembolicó en China, on o budismo yera establito dende o sieglo I. A
lo prencipio no yera que una trasposición d'o budismo indio, que teneba entre as
actividatz principals a traducción y estudio de textos. China chana se
desembolican bellas escuelas de budismo, y a escuela Chan yera una d'ellas. Se
considera que as formas primerencas d'o budismo chan amaneixen en o sieglo VI
partindo d'una influencia de diferents sūtras u textos sagratos d'o budismo
mahāyāna, totz de procedencia india, a los que mes tarde s'adhibirán bells
apocrifos.

Entre os textos prencipals ye o Prajñā pāramitā (sección d'o canon d'o mahāyāna
que contién diferents sūtras famosos, como o "d'o Corazón" y o "d'o Diamant"), o
Despertar d'a Fe atribuito a Aśvaghoṣa, o Sūtra de Vimalakīrti u o Sūtra d'o
Lankavatara. Un apocrifo fundamental en a tradición Zen ye "El Sūtra d'a
Perfecta Iluminación".

Encara que a practica Zen inclui o estudio d'os sūtras y atros textos, o
caracter dreito y intuitivo d'este tipo de tradición budista los situa en un
segundo plan, car no los considera capaces de fer conseguir o despertar no mes
que con ixo. A lo contrario, s'anima a lo disciplo a mantener l'atención en o
inte present confiando en a sabiduría innata de tot ser humán pa realizar tot o
potencial.

Esta noción ye influencia dreita d'o budismo mahāyāna, que tien uns textos que
desembolican a ideya d'o Tathāgatagarbha u "matriz d'a iluminación". Esta ideya,
implicita en a difusión d'a prajñā pāramitā, s'examplará en poco tiempo dimpués
de l'aparición de bells sūtras. Se sinyala o caracter innato d'a "budeidaten"
tot ser vivo, y ixo tendrá una influencia determinant en o budismo chinés,
chaponés y d'o sudeste asiatico. A importancia radical d'esta ideya ye que
reconoixe a posibilidat que os laicos pleguen a un ran espiritual tant alto como
o d'un monche. Este concepto ha estato fundamenta pa que o budismo mahāyāna
s'estendillase, y con ixo, tamién o Zen.

Estas ideyas s'esbolligaban en o budismo primerenco de China como reacción
contra una excesiva erudición y intelectualismo presents en o budismo chinés
alavez, encara que recibirá una influencia directa de bellas escuelas centratas
en o estudio como a Tiāntái u a Huáyán. Estas escuelas farán que amaneixca un
nuevo estilo de practica y d'entender l'amostranza, centrato en un camín
intuitivo, y directa que pretende propiciar cierto estato mental (o samādhi)
chusto enantes d'o completo despertar espritual u nirvāṇa.

Este nuevo tipo de budismo se centra doncas en o cactivo d'a ment u a
meditación, que en chinés se traduce con a parabra chan. En chinés esta escuela
se diz "Escuela de meditación" (Escuela d'o Chan). O resto d'escuelas dedicaban
buena parte d'o suyo tiempo a lo estudio de textos, car consideraban que con lur
lectura s'acumulaban meritos pa o despertar. A escuela d'o Dhyana establió un
nuevo enfoque, en o que o cactivo d'a propia ment esdevién o centro d'a practica
budista.

Totas as escuelas d'o Zen tienen lur orichen en os patriarcas d'o Chan, que a
mes son ligatos a las amostranzas d'os antigos mayestres budistas d'a India como
Gautama, Kaśyapa, Ananda y Nagarjuna. Os relatos d'estos patriarcas son un
referent constant que en o estudio y practicas de totas as escuelas.

Dende China, o budismo Chan se extendilló con exito ta os actuals Coreya, Chapón
y Vietnam. En atros puestos, como o Tíbet, ye posible que estase implantato bell
tiempo, seguntes se diz, pero en tot caso desapareixería. Manimemos a influencia
budista en a parte norte d'a India deixó sinyar en os Himalayas, y bi ha autors
que sinyalan connexions tanto historicas como de transmisión de textos entre o
Chan y bellas practicas tibetanas como o dzyan.

Mientres os primers tiempos d'o budismo Chan coexistioron bells metodos de
meditación, on prevaleixeba un tipo de contemplación directa d'o mundo y d'a
propia ment que a persona realizaba en qualsiquier situación. Estos metodos d'o
budismo Chan pronto fuoron influenciatos de diferents trazas por as ideyas
filosoficas d'o taoísmo. O taoísmo tamién fue influenciato por a relichión
budista. Esta fusión fue posible heredando aspectos prencipals d'atras escuelas,
como a important escuela Tian tái d'o mayestre Zhìyì (Chi-I). Con o mayestre
Zhìyì trobamos ya una perspectiva inmediata d'a liberación. Os tractatos sobre
"A Gran Calma y Contemplación" influirán por sieglos a las atras escuelas y as
ideyas suyas serán centrals a la hora d'endenter o proceso de significación d'o
budismo que fará posible a naixetura d'o Chan.

Atra escuela influyent en a chenesi d'o Chan estió a escuela huáyant, buei*
desapareixita. Reconoixita por bells historiadors como a escuela mahayana mes
sofisticata que ha existito, a suya complexa cosmovisión y o suyo tractamiento
d'as ideyas de naturaleza budica u interdependencia no desapareixerán con ella,
se veyerán replegatas de diferents trazas por atras escuelas, como a Chan. O
treballo prencipal arredol d'esta escuela ye o "Sūtra d'o Avataṃsaka", un
complexo texto definito por Daisetz T. Suzuki como a tuca literaria d'o budismo
mahayana.

Tamién a Escuela d'a Tierra Pura influirá a saber-lo en o Zen, encara que d'una
traza tardana. A escuela Escuela d'a Tierra Pura ye de feito a escuela
propiament chinesa mes antiga d’o mahayana, encara que en os suyos prencipios
emerchió de textos d’o budismo indio. Dimpués de bells sieglos, o Chan y a
Tierra Pura esdevenirán as dos dos escuelas budistas mes importants d’o budismo
chinés, y dica se’n podrán veyer fusions. Un fenomeno pareixito pero de menor
mida se desvenirá en Chapón con influencia de nombres importantes como Genshin.

O caldo de cactivo d'o budismo present en a formación d'o Chan fructifica d'una
traza manera espectacular mientres a dinastía Táng, dita a soben "a Edad d'Oro"
d'o budismo chinés. Dica ixe inte podemos parlar d'a existencia d’amostranzas
Chan, pero no propiament d’una escuela Chan. Dentro d'a dinastía Táng ya se
desembolican de tot os metodos peculiars y especials d’o budismo Chan-Zen. Estos
metodos incluyen dialogos entre maestre y disciplo, a investigación de preguntas
y a contemplación silenciosa. Se combinan un ambient de protección imperial, en
especial con a emperadriz Wu, cierta bohemia d'as clases acomotadas y bandeyos
en a estabilidat social. Todo ixo chenera un ambient de gran creyatividat en o
que o budismo tien un papel fundamental.

Quan a dinastía Tang desapareixe a practica Chan entra en decadencia. Mientres a
dinastía Sòng apareixe una reacción contemplativa que apuesta quasi de tot por o
silencio y por una d'estas tecnicas en particular, a "contemplación silenciosa"
(en chinés: tsao-tung), que consiste en que o disciplo medita asentato pa
descubrir a suya propia naturaleza. Mes tarde, en Chapón, a esta contemplación
silenciosa chinesa li dirán zazen, que huei ye a practica Zen mes conoixita en
Occident.

En o sieglo XI o budismo Chan ya yera de tot asentato en China, on poseyeba un
gran rete de templos y monesterios y heba esdevenito chunto a la Escuela d'a
Tierra Pura, a prencipal amostranza. O constant fluxo d'intercambios culturals
de China con Chapón y atros países fació que surchisen nuevas escuelas derivatas
d'as chinesas. En cada país o Zen creyaba peculiaridatz, pero a comunicación
entre as escuelas Zen en diferents países ha estato freqüent y contina en o
tiempo.

D'alcuerdo con os relatos tradicionals, o Zen arribó en China de mans d'un
monche indio dito Bodhidharma (Daruma Taishi en chaponés) arredol d'o sieglo VI.
Yera o 28º sucesor en una linia de transmisión d'amostranza que a tradición
remonta dica Kaśyapa, discíplo de Buda. D’alcuerdo a lo Rechistro Jǐngdé de
transmisión d'a lampara s'embarcó arredol d’o anyo 520 dC. en un viache que lo
levó a lo reino de Liáng, ubicado a lo sud de China. En ixe reino, mientres un
famoso intercambio con o emperador Wǔ, declaró que as buenas accions feitas con
intencions egoístas yeran inútils pa conseguir a iluminación. Mes tarde s'adrezó
a un monesterio a man de Luòyáng, en l'este de China y, d'alcuerdo a la leyenda,
estió meditando debant una paret d'un cinglo antes d'acceptar garra disciplo.
Morió en o templo Shàolín d’o mont Sōng (嵩山少林寺), condato Dēngfēng, provincia de
Hénán, China. O mont Sōng ye a tuca més alta d’os Cinco Monts Sagratos, ubicatos
en a provincia de Hénán.

Como heroe cultural lechendario, a Bodhidharma tamién lo vinculan a lo templo
Shàolín y a la difusión d'as artes marcials d'Asia oriental, especialment en a
tradición oral d'escuelas de Gōngfu y Tàijíquán, y os populars treballos de
fición d'o chenero wǔxiá. Manimenos, huei se sabe de seguro que as artes
marcials no estioron presents en o budismo chinés ni en o templo de Shàolín dica
bells sieglos dimpués. D'a mesma traza, tamién se sape que Bodhidharma no estió
literalment "debant d'un muro", y que parlaba d'un muro como d'un estato d'a
ment. Os descubrimientos y traduccions contemporanias dan una mayor claridat
sobre os orichens d'esta escuela budista.

Bodhidharma ye, doncas, o 28º patriarca d’o linache d’o budismo Zen, a qui en
seguirán seis mes, o zaguero será Huìnéng. Con Huìnéng ye acotolata línia d’o
patriarcato Zen, pero no a linia sucesoria d’o Zen. Dende Huìnéng s'estendilla
una completa chenealochía que liga a mayestres, amostranzas y monesterios dica
plegar a los tiempos actuals. En os monesterios chineses u chaponeses estos
árbols chenealochicos complicatos encara son prou comuns.

Historicament os monches chaponeses viachaban a soben ta China pa recibir a
transmisión de nuevas amostranzas d'os mayestres chineses. De tornata ta casa y
con ixe herencio d'autoridat, estendillaban as prolongacions d'as escuelas y
amostranzas que heban conoixito en o continent. Con o tiempo prendran a propia
personalidat chaponesa. Esto, en realidat, ye buena parte d'o patrón cultural
d'o Chapón, on a influencia chinesa ye central de tot pa entender as suyas
cultura y relichión. D'esta traza as dos escuelas prencipals d'o budismo Chan
chinés ditas línjì y cáodòng tendrán un paralelo chaponés en as suyas
respectivas dos escuelas d'o budismo Zen chaponés: Rinzai y Sōtō.

O zazen ye un tipo de meditación budista desembolicata por a escuela Sōtō
chaponesa. Esta practica ye mes que una tecnica de meditación, ye una d'as
practicas mes conoixitas en Occident d'o Zen. A difusión d'esta traza de Zen en
Europa gosa atribuir-se a lo chaponés Taisen Deshimaru, encara que bi ha atros
mayestres y agrupacions.

O Zazen ye a practica en a clasica postura d'o Buda sentato en posición d'o
loto. A sobén se vei esta posición en estactuas de Buda a traviés de tot Orient:
un hombre tranquilo con os uellos meyocerratos, a espalda arreita, as gambas
cruzatas en posición de "loto". En o zazen esto gosa fer-se sobre un coixín
redondo dito zafu en chaponés, que aduya a tener a columna en millor posición.

Bi ha diferents aproximacions a lo zazen. Belunas postulan o fluxo natural d'a
respiración y d'una posición comoda, atras posan enfasi en asegurar fisicament a
postura correcta. As primeras son as mes tradicionals y as que mes apareixen en
os textos historicos. Entre as que enfatizan o component fisico trobamos a d'o
monche chaponés Taisen Deshimaru, qui diende 1970 estendillará un rete de
centros por tota Europa y que encara huei ye a forma mayoritaria de conoixer o
Zen en Occident. A regulación d'a respiración y a postura d'a columna, gambas y
mans son esencials. -- Manimenos, encara que en o tema fisico i haigan diferents
enfoques, en l'aproximación dotrinal a lo zazen as diferencias quasi no existen.
Se requiere una atención constant pero tranquila por parte d'o practicant. O
pensamiento se libera, ni piensa ni deixa de pensar. Se deixa pasar. No creya ni
apego ni refusa, como si as rafagas mentals fuesen nublos que trescruzan o cielo
sin deixar bayo. Esta tranquila y atenta contemplación levará a lo seguidor a
descubrir a suya naturaleza budica "como quan deixamos de mover l'augua d'un
basetón podemos veyer a la fin o suyo fondón".

En chaponés a esta acción d'asentar-se se diz shikantaza, que chunto a lo
mushotoku u ausencia d'intención, se conforma asinas una disposición en a
practica budista on s'implica por ella a existencia d'a "iluminación" agora
mesmo; ye dicir en a comprensión d'ixa mesma dispocición. Ye dicir, ye una
amostranza a on o simple feito d'asentar-se ye ya un acto d'harmonía plena,
d'esdevenir Buda. Por ixo ye practica y amostranza a la hora. Ye tamién dita a
practica d'a no-practica. O prencipal exponent d'esta amostranza ye sin duda o
monche Dōgen, con "Shobogenzo" como obra prencipal, que ye una guía fundamental
de practica y amostranza d'a escuela Sōtō.

En o budismo Zen chaponés, l'atra escuela prencipal, dita Rinzai, ye
especializata en os ditos koan. Os koans* son una derivación d'os gōng'ān
chineses (literalment "caso publico"). En orichen feban referencia a dialogos y
sucesos entre mayestre y disciplo que yeran dimpués quaternatos. Ya en Chapón, a
escuela Rinzai los compilará y examplará, y los fará servir como tecnica de
meditación y no només que como reflesión y amostranza.

Un koan puet estar una pregunta sin sentito aparent. Un de famoso en ye "¿qualo
ye o sonito d'una man sola que aplaude? " u "¿qualo yera o tuyo rostro orichinal
antes d'a naixetura ?". O practicant investigará este tipo de pregunta con una
concentración total dica que o suyo razonamiento conceptual quede acotolato, y
asinas pueda amaneixer "prajna", a sabiduría intuitiva. Esto ocasionará un
despertar (en chaponés: satori, kensho) a la suya naturaleza budica, a
iluminación.

O Budismo Thiền (禪宗 Thiền Tông) ye o nombre vietnamita pa a escuela de Budismo
Zen. Segentes cuenta a tradición de Vietnam, en 580, un monche d'a India dito
Vinitaruci (en vietnamita: Tì-ni-đa-lưu-chi) viachó ta Vietnam dimpués de
completar os estudios suyos con Sengcan, o tercer patriarca d'o Zen Chinés.

Dimpués d'un tiempo d'oscuridat, a Escuela Vinitaruci esdevinió un d'os grupos
budistas mes influyents en Vietnam, arredol d'o sieglo X, sobretot con o
patriarca Vạn-Hạnh, que ye muerto en 1018.

Atras escuelas vietnamitas de Zen son a Vo Ngon Thong (Vô Ngôn Thông), asociata
a las amostranzas de Mazu, y a Thao Duong (Thảo Đường), que i adhibe as tecnicas
de canto nianfo. As dos fuoron fundatas por monches chineses.

A escuela Truc Lam (Trúc Lâm) fue fundata por un rei vietnamita y evidencia una
gran influencia d'o confucianismo y d'a filosofía taoista. En o sieglo XVII una
colla de monches chineses mandatos por Nguyen Thieu (Nguyên Thiều) establioron
una nueva y vigorosa escuela, a Lam Te (Lâm Tế), prenunciación vietnamita de
Linji. A escuela Lieu Quan (Liễu Quán) en ye una branca, y fue fundata en o
siglo XVIII y ye predominant en o Zen vietnamita actual.

O mes famoso practicant de Budismo Thiền sincronizato en Occident ye Thích Nhất
Hạnh, autor numerosos libros sobre o Zen.

Dica o sieglo XIX en Europa se sapeba poco sobre o budismo, de fueras d'os
comentarios que os misioners cristians heban feito dende o sieglo XVI. En as
descripcions suyas se troban as primeras descripcions sobre rituals y
comportamiento, pero quasi no plegoron comentarios mes detallatos sobre temas
doctrinals u practicas de meditación. A Enquesición fació un severo control
sobretot ixe material, encara que a influencia d'as practicas contemplativas d'o
Zen ye visible en destacatos personaches d'o cristianismo de ixe tiempo,
especialment chesuitas

L'amostranza y practica d'o Zen en Occident ye ya un feito a principios d'o
sieglo XX. En 1893 se celebra en Chicago un Parlamento mundial d'as Relichions,
on o monche Shaku Soyen fa una charrata dita "A Lei de causa y efecto como fue
amostrata por Buda". Esta charrata será tradueita por Daisetz Teitaro Suzuki,
qui sería recomendato por o mesmo Soyen a Paul Carús pa traducir textos d'o
sanscrito, pali, chaponés y chinés. Suzuki encomenzaría una ampla actividat
difusora d'o Zen, primero como profesor d'universidat, dimpués como
conferenciant y escritor arredol d'o mundo. Influyenció a nombres claus d'a
intelectualidad europea, dende Einstein dica Jung, pasando por Heidegger,
Picasso, y un innumerable repertorio de figuras indispensables d'a historia
moderna. Suzuki uniba a erudición en idiomas a la comprensión y realización
personales, lo que ha feito d'o suyo legato una referencia d'o budismo en
Occident. Belunas d'as suyas traduccions son de gran complexidat, como a d'o
Sūtra d'o Lankavatara, siguen estando de referencia en l'ambito académico, y as
suyas obras mes populars como Ensayos sobre o budismo Zen han estato leitas por
quasi totas as personas que han quiesto adentrar-sen en a conoixencia d'esta
tradición budista. A la suya muerte os prencipals templos de tot Chapón cremoron
incienso en honor suya.

A meyatos d'o sieglo XX, y en meyo d'a contracultura d'a cheneración beat,
amaneixen con una traza mes u menos masiva muitos practicants occidentals, tanto
en Europa como en norteamerica. Nombres como Alan Watts, Shunryu Suzuki u Philip
Kapleau, establirán o Zen en occidente como una influencia ya d'o tot visible.
Dende ixe inte y a l'egual que s'ha desvenito con as atras tradicions budistas,
o Zen en occident recorre un camín de mayor conoiximiento sobre o suyo orichen
historico asinas como definindo aspectos propios para encaixar millor en a
cultura occidental. Numerosas escuelas s'han ido establindo tanto en Europa como
en Estatos Unitos y Australia. En Europa destaca o rete de centros fundatos por
o chaponés Taisen Deshimaru, d'a tradición Sōtō. En Estatos Unidos s'han
implantato centros y monasterios de Rinzai y Sōtō. A lo mesmo tiempo, s'ha
implantato o Zen d'atros países como Coreya por vía d'a escuela Chogye.



https://an.wikipedia.org/wiki/Uruguai

A Republica Oriental de l'Uruguai ye un país d'America d'o Sud. Muga a o norte y
a l'este con Brasil, a l'ueste y sudueste con Archentina (mugas: río Uruguai y
río d'a Plata) y a o sudeste con l'Ocián Atlantico.

A suya población ye de 3.415.920 habitants (2005) en una superficie de 176.200
km², con una densidat de población de 19 hab/km². Ye o segundo estato mas chicot
d'America d'o Sud, dezaga de Surinam.

Ye a segunda nación más chicota d'America d'o Sud y ye una d'as más estables
politicament y economica. Politicament, dende a suya independencia o 25 d'agosto
de 1825 (de Brasil, que heba ocupato ista antiga colonia espanyola), Uruguai ye
una Republica, estando l'actual president José Mujica Cordano. A capital y
prencipal ciudat d'Uruguai ye a ciudat Montevideo, a o canto de l'Ocián
Atlantico.

Uruguai fa parte de quantas organizacions internacionals: ONU, OEA, Mercosur,
CSN, ALADI, SELA. A suya moneda ye o peso uruguayo, y a luenga oficial d'o país
ye o castellán.

O suyo clima templato y as suyas abundant plevias distribuitas mientres toda
l'anyada favoreixen que un 75% d'o territorio uruguayo siga formato por pratos y
un 25% por selvas, habendo-se desenvolicato asinas l'agricultura y as pasturas
t'a ganadería, que son as prencipals actividatz economica d'o país, que tien
poquetz recursos enercheticos y meneros. Tien tamién poqueta industria, mas que
mas industria papelera, de fabricación de cemento y tamién industria
petroquimica.

Estió un territorio a on os colonizadors espanyols no plegoron dica o sieglo
XVIII, encara que se troba a o canto de l'Ocián Atlantico, y ixo mas que mas ta
evitar a expansión portuguesa dende a suya colonia de Brasil. A tamas d'ixo,
Montevideo esdevenió un activo competidor de Buenos Aires en zaguerías d'o
rechimen colonial. Mientres as Guerras napolionicas se i producioron invasions
de tropas d'o Exercito britanico, y o territorio continó con a suya fidelitat a
la potencia colonial quan en 1810 os archentins proclamoron a suya
independencia, estando invadito o país en 1816 por os portugueses y quedando
adhibito dimpués a o Imperio de Brasil dica a independencia uruguaya con aduya
d'o Reino Unito en 1830.

Con una superficie terrestre de 176.215 km² - d'os que 175.016 km² son a suma
total d'os departamentos y 1.199 km² comprenden a suma d'os lacos artificials
d'o Río Negro -, exerce amás a suya sobirania sobre quantas islas en o río
Uruguai, con un total de 105 km²; 16.799 km² d'auguas churisdiccionals (río
Uruguai, río de la Plata y lacuna Merín) y una aria de mar territorial de
125.057 km². A o suyo arredol, Uruguai mantiene dos disputas territorials con
Brasil sobre os territorios conoixitos como Ilha Brasileira y Rincón de Artigas,
que ocupan una aria de 237 km². L'aria total d'o territorio uruguayo encluye
318.413 km².

O relieve ye vinculato a o sud, a las tierras d'as Pampas y ye constituyito por
amplas planas ondulatas y plenas de tozals de poqueta altaria conoixitos como
cuchillas. As mas importants son as que perteneixen a la Cuchilla de Haedo y a
la Cuchilla Grande. O suyo punto mas alto ye o tozal Catedral, con 514 m.

A cuenca hidrografica mas important ye a d'o río Uruguai, que se fa servir como
vía de comunicación con os atros países vecins. A compleganza d'o Río de la
Plata ye formata por ríos de curso curto. A cuenca d'a lacuna Merín a integren
os ríos Yaguarón, Tacuarí y d'atros.

O clima ye templato a o sud y subtropical a o norte d'o país, as plevias son
abundants y se reparten entre primavera-verano y agüerro. O 75% d'o territorio
ye terreno de pastos. As selvas son escasas (25% d'o territorio).

As ciudatz prencipals son Montevideo, Las Piedras, Punta del Este, Ciudad de la
Costa, Salto, Paysandú y Fray Bentos.

O esporte en Uruguay tién muita importancia en a sociedat estando un d'os paises
d'a sudamerica pioners en practicar bells esportes como o fútbol, o boxeyo, o
golf, a natación y o waterpolo. Actualment os esportes mes practicatos son o
fútbol o baloncesto y o rugby.



https://an.wikipedia.org/wiki/Teruel

Teruel (prenunciato en aragonés ter'.wel y en castellán te.'rwel) ye una ciudat
d'Aragón, situata en a zona centro-oriental d'a peninsula Iberica, capital d'a
provincia d'o mesmo nombre y d'a comarca d'a Comunidat de Teruel. Con una
población de 35.675 habitants (2014), ye a capital de provincia menos poblata
d'Espanya. Se troba en o forcallo d'os ríos Guadalaviar y Alfambra. O suyo clima
se caracteriza por hibiernos fredos y veranos calidos y xutos.

A ciudat de Teruel tien una luenga historia, que prencipia con as primeras
poblacions estables en a zona mientres a Edat de Bronze, con presencia luego
d'os pueblos celtibers y de l'Antiga Roma, dica plegar a lo establimiento d'a
ciudat en a Edat Meya (1141) por o rei Alifonso II d'Aragón, quan l'adhibió a lo
reino d'Aragón. Estió una ciudat ubierta, con muita influencia d'os ganaders que
feban a transuancia enta o reino de Valencia, encara que continó estando una
ciudat de tamanyo chicot, dica esdevenir en 1833 capital d'a nueva provincia de
Teruel, en establir-se en Espanya a nueva división territorial en provincias. En
a Guerra Civil Espanyola a ciudat estió o scenario d'a batalla de Teruel, una
d'as más importants batallas d'a guerra en territorio aragonés.

Ye especialment conoixita por os suyos pernils y o suyo arte mudéchar, y
reconoixita por a UNESCO como Patrimonio Común d'a Humanidat.

A suya fiesta mayor se celebra o lunes más cercano a o 10 de chulio (Sant
Cristoval) conoixita como a Vaquilla del Ángel por as vaquetas. As fiestas se
caracterizan por os pasavillas musicals (charangas), bailes nocturnos y toros
ensogatos por as carreras d'o centro d'a ciudat.

Entre os suyos atractivos toristicos se troban as suyas edificacions mudéchars,
o mausoleu d'os aimants de Teruel, o centro paleontolochico Dinópolis y una gran
riqueza natural. O suyo arte mudéchar fa remerar o suyo pasato multicultural. Os
molimentos más destacatos d'iste estilo son a Ilesia de Santa María, Seu d'a
diocesi de Teruel, as torres de O Salvador, Sant Martín y Sant Per, a los pietz
d'a que se troba a ilesia que tien o mesmo nombre, tamién d'arte mudéchar.

O escudo d'armas d'a ciudat de Teruel ye formato de tres elementos ovalatos, dos
y un, tot dencima d'una cartela. O primero as quatre barras d'Aragón, de gules
sobre fundo d'oro. O segundo, un toro parato d'oro, terrasato de sinople,
surmontato d'una estrela de ueito puntas d'oro. O tercero ye de gules, un canyón
y un obús d'archent en aspo, surmontatos d'una granada, de plata, encendita de
gules, y en punta una pila de seis balas esfericas ordenatas una, dos, tres, y
arredol, dentro de filactería a leyenda en castellán que diz M(uy) NOBLE,
FIDELISIMA, HEROICA Y VENCEDORA (en aragonés M(uit) NOBLE, FIDELISMA, HEROICA Y
VENCEDORA). Acolato tot de dos brancas d'olivera, trescruzatas en o suyo
naiximiento, de sinople, frutatas d'oro, y como trofeus dos banderas d'Espanya,
dos tambors y dos fusils con bayoneta; superato o conchunto d'un murciacalo, con
as suyas alas estendillatas, de sable; timbrato de corona ducal.

A suya bandera ye de color roya, con as antigas armas d'a ciudat: un toro
surmontato d'una estrela de ueito puntas, rodiato tot de brancas de laurero y
timbrato de corona ducal.

A presencia d'o toro y a estrela tien relación con a leyenda fundacional d'o
toro y a estrela

En a Edat de Bronze ya bi heba poblacions estables en a zona, habendo-se trobato
chacimientos arqueolochicos importants en l'Alto del Batán, El Cabezo del
Arquillo, El Barranco de la Guea u El Cabezo de San Cristóbal, pero estando mas
que mas important o chacimiento de La Escondilla, en Bellestar, a on que se
troboron restas d'actividatz metalurchicas.

D'as poblacions d'a primera Edat de Fierro podemos veyer as influencias que
tenioron tanto a val de l'Ebro como a Meseta castellana y más tardi tamién a
iberización que i plegó dende as costas levantinas. D'ista epoca destacan os
chacimientos de La Muela del Rajo (Bellestar), Paracuellos y El Castillejo
(Tortallada).

En tiempos d'os ibers yeran a-saber-los os poblatos que yeran esparditos por os
cabezos d'os arredols de l'actual Teruel, destacan l'Alto Chacón, El Castillejo
de San Blas, Penya Rubia y o Castillejo de Villespesa u o Castillejo de
Tortallada. Istos poblatos se trobaban aislatos os uns d'os atros, de traza que
yeran fácils d'esfender. As inscripcions que s'han puesto trobar (por eixemplo
en Penyalba de Bellestar) nos amostran que lingüisticament yera una zona
celtiberica.

L'alfarería yera ya a prencipal actividat economica en ista epoca como
contrimuestan os furnos que bi heba en belunas d'istas poblacions.

Fue ocupata por os romans quedando poblacions a on que existioron campamentos
(Castralbo d'o latín Campamento Blanco). No bi ha guaires restas arqueolochicas
conoixitas d'a epoca, pero si que ye important a villa romana de Villespesa y
más que más as suyas ceramicas.

A ciudat fue ocupata por l'arabe Tarik, un chicot castiello dito Tirwal entre
Saraqusta y Cordoba. Sieglos dimpués fue conquiesta por as tropas d'Alifonso II,
qui establió l'actual Teruel en l'anyo 1171, una chicota población cristiana.
Dimpué fue encorporata a o termin de Daroca. D'ista epoca ye a leyenda
fundacional de Teruel, que recenta o suyo nombre y o suyo orichen. A causa d'a
conquiesta de Valencia por os almuades, Alifonso II miró de fortificar a ciudat
de Teruel ta organizar dende astí a reconquiesta. Metió a Berenguer d'Entenza
como tenente d'a ciudat en octubre d'ixe mesmo anyo. Ya l'1 d'octubre de 1177
prencipió a repoblación con chents prencipalment d'orichen aragonés y navarro,
dando-li fuers y esligando-se de Daroca dende l'inte y estando allora cabeza
d'un amplo territorio que encara s'heba de reconquerir.

A ciudat s'heba convertito en muga d'o reino d'Aragón con as tierras musulmanas
y asinas ye que dende astí salioron expedicions melitars t'a conquiesta d'o
Rincón d'Ademuz (1210), Valencia (1238) y Murcia (1266). Más tardi en as Guerras
d'a Unión a ciudat refirmó a o rei Pero IV estando-li atorgato o títol de ciudat
o 7 de setiembre de 1347.

Mientres os sieglos XIII y XVI a ciudat, con os suyos fueros, tenió a-saber-los
enfrentamientos con una monarquía que heba evolucionato enta una forma de
gubierno más autoritaria y centralizadora. O maximo organimo de gubierno
teruelano por ixas envueltas yera o concello, una asambleya cheneral de vecins
con amplas competencias, mas que mas en l'administracion d'a ciudat. L'orichen
d'iste concello se troba en o privilechio que heba atorgato o 10 de chulio de
1250 o rei Chaime I d'Aragón, establindo ista autoridat con catorce concellers,
encara que en o sieglo XV gosaban estar deciueito. Atro feito politico important
estió a celebración entre os anyos 1427 y 1428 en Teruel d'as Cortz Chenerals
d'o Reino con presencia d'o rei Alifonso V. A inspección d'a vida economica d'a
ciudat yera afer de l'almutazaf u mayordombre qui cusiraba as transaccions
mercantils que se i feban, a inspeccions de pesos y medas y o control
d'actividatz artesanals.

A población se dividiba en grupos socials con diferent relichión y estatus
churidico-fiscal, manimenos totz teneban os mesmos privilechios y fueros. Ye
dende metat d'o sieglo XIII quan prencipió a fer-se una cherarquización entre a
población cristina entre caballers (que yeran d'a clase superior) y a resta de
vecins. Chodigos y moros viviban en os suyos respectives vicos, deseparatos d'a
resta d'a población y organizatos en alchamas. En iste sieglo, debito a la
división social habió a-saber-los conflictos internos en a ciudat.

En epoca medieval a ciudat de Teruel y a suya redolada yeran una d'as zona
ganaderas más importants d'o reino, destacando mas que mas a suya cabanya lanar,
favoreixita por estar zona de paso enta os pastos d'hibierno en Tortosa y
Valencia. Allora os pastors y ganaderos teruelanos s'agrupaban en una chunta u
ligallo ta esfender os suyos intreses.

Culturalment cal destacar o "Estudio d'Artes" que existió en a ciudat dende
l'anyo 1396 y que pendeba economicament y administrativa en o concello.

En l'anyo 1482 os reis Ferrando II d'Aragón y Isabel I de Castiella churan os
fueros d'a ciudat de Teruel, establindo-ie dos anyos dimpués a Enquesición. A
ciudat s'oposaba a ista institución por lo que bi habió disturbios
cheneralizatos encabezatos por o Concello. Dimpués d'un setio en a ciudat, con
Juan Garcés de Marciella como capitán nombrato por o rei Ferrando II, s'imposó a
Enquesición y se cremó a totz os capes d'a rebelión. Mientres tot o sieglo XVI a
ciudat luitó por a esfensa d'os suyos fueros debant d'una monarquía que se feba
cada vegata más absolutista. Tamién contrebuyó Teruel en as Alteracions de 1591,
esfendendo os fueros d'Aragón en Zaragoza. A conseqüencia estió que beluns d'os
suyos habitants fuoron enforcatos por fer parti d'a rebelión contra o rei Felipe
I.

A población d'a epoca que apareixe en o Fogache de 1495 ye de 392 vecins. A
economía se basaba prencipalment en l'agricultura y a ganadería, fendo-se a
transuancia enta tierras d'o reino de Valencia, estando amás as relacions
comercials más freqüents con iste reino que con a ciudat de Zaragoza. En a
industria destacaban os pelaires y os fabricants de panyos de lana.

En a Guerra de Succesión espanyola, Teruel refirmó a Felipe V, encara que a la
fin os fueros fuoron abolitos por iste rei como en a resta d'os reinos d'Aragón,
Valencia, Mallorca y o Prencipato de Catalunya por os Decretos de Nueva Planta.
En l'anyo 1775 Teruel consigue o privilechio de voto en as Cortz de Castiella
que heba perdito dende a desaparición d'as institucions aragonesas por os
Decretos de 1707. Ye un d'os tretze correchimientos en que se trestalla o Reino
d'Aragón.

A población creixió una mica en tot o sieglo XVIII, estando en l'anyo 1776 de
1.015 vecins.

Dende l'anyo 1833 Teruel ye capital d'a provincia d'o mesmo nombre, estando
dende allora centro administrativo, chudicial, docente, comercial y de
comunicacions. En as dos anteriors divisions provincials, la de Chusé Bonaparte
de 1810 y la d'o Trienio Constitucional de 1822, a provincia teneba una
grandaria menor, ye por ixo que en trobar-se a capital una mica descentrata
bellas zonas d'as suya provincia se troban una mica luent y mal comunicatas.

Mientres a Guerra d'o Francés a ciudat estió fidel a o rei Ferrando VII,
alentatos por o Capitán Cheneral d'Aragón José Palafox. As tropas francesas a o
mando d'o Mariscal Suchet ocuporon Teruel, setiando dimpués a ciudat as tropas
de Villacampa que heban redotato a os refuerzos franceses que se trobaban en
Caudet.

En l'anyo 1835 se construyó o puent d'a Reina ta unir a ciudat con os "Llanos de
San Cristoval" y en l'anyo 1858 ye quan se mete en l'alto d'una colunna en a
plaza Mayor u d'o Mercato o emblema d'a ciudat O Torico

En as Guerras Carlistas, a capital estió fidel a os isabelinos debant d'o poder
carlista d'o Mayestrato, nunca a capital fue menazata por o cheneral Ramón
Cabrera, encara que sí se facioron expedicions reyalistas ta safocar l'acoso
carlista sobre a Tierra Baixa, y aduyar en o setio que bi habió en Alcanyiz en
1838. Mientres a Tercera Guerra Carlista a ciudat fue atacata por Marco de Bello
y o infante Alfonso con numerosas tropas pero fracasoron y nomás pudioron
dentrar en os arrabals d'a ciudat.

En 1901 plega ta Teruel o ferrocarril, construindo-se-ie a escalinata
neomudéchar, obra d'o incheniero José Torán, ta unir a gara con o centro urbán.

Teruel adquirió trista fama mientres a Guerra Civil, en estar o scenario d'a
dita batalla de Teruel. Habendo cayito en mans d'os sublevatos a o comencipio
d'a guerra, estió a sola ciudat presa por a Republica y posteriorment
reconquerita por as tropas de Franco (o 22 de febrero de 1938). A ciudat quedó
practicament destruita.

O plan de l'alto mando republicán yera metigar una mica a presión que os
nacionals yeran fendo sobre Madrit, a capital d'a republica, y sobre as zonas
que controlaban en o frent norte. Ta ixo miroron de reconquerir Teruel allora en
mans d'os sublevatos, representando una amenaza ta o Levant que yera zona
republicana. Emplegoron 12 divisions d'o Exercito Popular Republicán con bells
110.000 soldatos en a operación.

A ofensiva republicana sobre a ciudat prencipió por a zona de Corbalán o 15
d'aviento de 1937, baixo o mando d'o cheneral Vicente Rojo Lluch. En prencipiar
se facioron bells bombardeyos a posicions estratechicas que i yeran amanatas a
la ciudat, prencipalment nudos de comunicacions, y tamién bombardeyos a o mesmo
casco urbán d'a ciudat. D'atra man, os nacionals, a o mando d'o coronel Domingo
Rey d'Harcourt, yeran tanimientres parando a esfensa con os poquetz efectivos
que'n teneban. No yeran más de 5.000 hombres, estando os puntos más fuertes d'a
suya esfensa o edificio de Comandancia d'a plaza Sant Chuan y o seminario,
puestos a on que tamién se'n fuoron as chents d'a ciudat t'acubilar-sen d'os
bombardeyos. Amás i plegoron bells 1.500 civils y 1.759 melitars d'aduyar en a
esfensa.

En plegar ta os arredols d'a capital, as fuerzas d'a Republica prencipioron a
parar l'artillería sobre o centro d'a ciudat, estricallando de tot as zonas de
mayor resistencia. Os combates en as carreras d'a ciudat yeran cuerpo a cuerpo,
feito que fació que muitos civils estasen embrecatos en istas acions. O Exercito
Popular Republicán gosaba ubrir brecas en as paretz d'as casas mugants, chitando
granadas y matando a muita población civil, pero enantando asinas a escape, ya
que no podeban fer-lo por as carreras, en as que se trobaban os melitars
enemigos.

A ciudat rebla o 8 de chinero de 1938, ante o setio republicán y tamién debito a
las baixas temperaturas que facioron encara mas dificils as operacions. As
tropas republicanas prenioron a Domingo Rey d'Harcourt y a qui allora yera bispe
de Teruel-Albarrazín Anselmo Polanco, qui sería fusilato en Pont de Molins o 7
de febrero de 1939, quasi a la fin d'a guerra.

A respuesta d'as fuerzas nacionals heba prencipiato o 31 d'aviento con
bombardeyos aerios por orden de Rafael García Valiño. Y o 2 de chinero se situan
os Nacionals en os alrredols d'a ciudat, encara que dica o 7 de febrero no
pueden dentrar-ie, con una fuerte ofensiva d'artillería y o refirme por aire d'a
Lechión Cóndor, zarrando asinas o setio o día 20. A tamas d'os esfuerzos
Republicans, o 22 a ciudat rebla, con a presa de quasi 15.000 prisioners y
numeroso material belico. D'ista traza se torna a un estato en o frent pareixito
a l'anterior a la operación. Con Teruel recuperata ta a zona Nacional, y unas
perdugas muit grans en hombres y material ta a Republica, sin d'haber conseguito
os suyos obchectivos inicials, nomás retrasando a dentrata final de Franco en
Madrit.

A la fin con a nueva ofensiva Nacional en Aragón dica a Mediterrania, en marzo
de 1938, aproveitando l'acumulación de fuerzas en Teruel, o frent s'aluenya d'a
capital. Y chino chano s'irá normalizando a vida en a ciudat, que yera quasi de
tot estricallata, dimpués de dos setios. Un dato intresant ye que en a batalla
de Teruel s'emplegó por primera vegada, y como preludio d'o que ocurriría en a
Segunda Guerra Mundial, l'avión alemán Ju 87 Stuka.

En rematar a guerra prencipian os treballos de reconstrucción. Ista actividat
duró dica meyatos d'os anyos 50. Entre os que s'aproveitó ta dotar a Teruel de
mayors espacios ubiertos y racionalización de carreras. A suyas prencipals
actuacions estioron o Seminario y arredols. A carrera y Plaza de Sant Chuan y o
conchunto de l'Óvalo.

O suyo nombre se remonta a una radiz prerromana, probablement o celta TUROS, que
se repite muito en toponimos d'o sud d'a provincia y que apareixe en as
inscripcions celtiberas de Penyalba de Bellestar. Bi ha muitos toponimos en os
países antigament celtas con esta radiz, como Zúrich < TURICIUM, pero lo que más
li se pareix ye Borgo Turola en o norte d'Italia. Esta radiz se presenta en iste
zaguer toponimo italiano y en Teruel con a terminación -OLUS, o deminutivo latín
que evolucionó ta l'aragonés -uelo/-uel y o mozarabe -uel. En un ara trobata en
a localidat de Pías (Maceda, Ourense) bi ha referencias a lo dios galaico
Torolvs Combiciegvs. En Castro Candelas (Ourense), se trobó una iscripción que i
posaba REVVE ANA/BARAECO /AFER ALBINI /F(ilius) TVROLVS /V(otum) S(olvit)
L(ibens) M(erito).

Bells autors sindembargo relacionan Teruel con l'antiga Turba, capital d'os
antigos turboletas.

A evolución natural de TVROLUS seguindo a fonetica d'os ibero-romances centrals
ye Toruelo (a u puet evolucionar ta o como en FURCA > forca), y la O curta
latina diftonga ta -ue-:

O mozarabe local teneba una tendencia a perder a -o final n'estas terminacions
(Bunyuel, Aranyuel, Estercuel, Almochuel, Exatiel, Castiel Fabib, Caudiel),
tendencia que heredó l'aragonés medieval (que ya teneba en o mesmo Prepireneu
como ilustra o toponimo Pedruel), y que tamién prenió d'os repobladors occitans:

En fuents arabes andalusís trobamos Tiruwal en o Muqtabis V de Ibn Hayyan
(987-1076), un sieglo enantas d'a reconquiesta de 1170 y Tiruwl en Al-Udri.

O pareixito fonetico con o Toro favoreixió a leyenda fundacional d'Alifonso II
perseguindo lo Toro. Amás d'istas en os textos medievals latins y romances
s'escribiba de muitas trazas, a sobén as latinizatas Torol, Turol, Terol. Como
en catalán o sufixo latín -OLUS no diftonga y pierde a vocal final romanz, en
catalán o toponimo s'adapta con una d'estas zagueras, prenendo-ne Terol.

A trasformación d'a "o" romanz en "y" ye normal en l'aragonés dende a Edat Meya
(Semontano, Hespital, os lugars de Terrient y Segorb). O castellán prenerá a
forma d'o toponimo que será más común a fins d'a Baixa Edat Meya: Teruel.

En aragonés o diftongo -ue- desembolica a sobén una g quan va dimpués de r, o
que se conoixe como protesi velar. Son pronunciacions con protesi velar as
parolas y toponimos esquirgüelo, Pallargüelo, Cirgüello, Villargüé, Argüés,
ecetra..), protesi que en a grafía de l'Academia de l'Aragonés no se representa.

O investigador pancrudino de l'aragonés Miguel Anchel Martín Pardos adaptó lo
toponimo oficial Teruel como Tergüel suposando esta pronunciación en aragonés, y
adaptando-lo a la ortografía de l'aragonés común escrito en a decada de 1980
(Tergüel). Fació esta adaptación fonetica y ortografica sin saber que ya
existiba esta pronunciación: en baixo-ribagorzano se pronuncia asinas.
Antiparte, en bella parla churras ye Tergüel, Teregüel u Tregüel, y en os textos
romances baixo-medievals d'a zona de Rubihuelos, actual Rubielos de Mora
s'escribiba Terhuel y Noguerhuelas con una h que representaba precisament ixa
protesi velar g de debant o diftongo ué.

Teruel ye a capital de provincia con menor población d'o Estato Espanyol, con
35.675 habitants en l'anyo 2014. Amás ye a capital con un menor porcentache de
población entre os 15 y os 29 anyos y a capital con o indice más alto de
personas mayors de 65 anyos.

En o período 1900-1991 os datos se refieren a población de feito. Dende 1996 se
fa servir o nuevo sistema de chestión contina y informatizata d'os Padrons
municipals, basato en a coordinación de totz ellos por parti de l'INE.

Dende l'anyo 1860 a evolución d'a población ha estato cheneralment positiva,
excepto dica 1887 quan a población baixó de 10.432 a 9.423. En o sieglo XX a
población puyó en totz os censos que se facioron pasando de 10.979 habitants en
1900, dica los 18.745 en 1950, los 26.495 en 1980 y los 29.320 en 1998. Encara
que no ha estato un gran creiximiento si que s'ha mantenito constant.

Manimenos si que se puet charrar d'una grieu despoblación en a suya provincia
que teneba 246.000 habitants a prencipios d'o sieglo XX y continó baixando dica
236.000 en 1950, 170.284 en 1970 y nomás 136.840 en 1998. Muita d'ista población
se'n fué ta la capital, por ixo lo ratio de población de Teruel respective a la
suya provincia creixió en iste sieglo dende un 4,3% a prencipios de sieglo dica
un 15,4% en 1976 y 22% en 1998. Ye amás a sola provincia d'o Estato a on que
mueren más personas que naixen.

O chentilicio d'os habitants de Teruel y tamién d'a suya provincia ye en
aragonés "terolano" u "teruelano". En castellán o chentilicio ye "turolense",
que ye un cultismo. Tamién existe a forma "turboleta", introdueita dende
ambients cultos clasicistas baixo a suposición que os turboletas vivioron en
Teruel, pero que no tien guaire emplego.

Teruel se situa en a depresión formata por a compleganza d'os ríos Xiloca y
Guadalaviar, entre a foya de Calatayú y a plana valenciana. Ye rodiata por os
macizos de Gúdar, Chabalambre y a Serranía d'Albarrazín, lo que fa que os suyo
clima sía estremo.

Se troba a 915 metros d'altaria sobre o libel d'a mar, en un tozal chunto a o
Guadalaviar a un kilometro d'o forcallo d'iste río con l'Alfambra.

A suya situación ye estratechica por estar en o nugo de comunicacions entre as
vals de Xiloca, Alfambra, Millars y Guadalaviar, punto d'acceso d'a Meseta y
d'Aragón a l'antigo Reino de Valencia.

Encara s'alzan restas d'a viella muralla que cletaba la ciudat de Teruel en
epoca medieval. Yeran siet as puertas que s'ubriban en o muro encara que hue
nomás se conoixe a suya antiga ubicación. Actualment se puet veyer en o plan de
Teruel l'aria perteneixient a la dita ciudat medieval. As carreras d'o casco
historico, a-saber-lo estreitas, quasi no s'han adaptato a los tiempos modernos,
fendo difícil a vegatas o paso d'o trafico. O casco antigo se puet dividir en
dos por l'eixe que forman as carreras d'o Salvador, plaza de Castiella y a
carrera d'o Tozal, corazón d'a ciudat y puesto a on que se trobaba d'antis más o
mercato. O sector norte ye formato por carreras irregulars que s'endrezan
perpendicularment a lo dito eixe. D'atra man o sector sud yera l'antiga
chudería, situata en o cobalto d'a ciudat, as suyas carreras son radials y
converchen en a plaza. En cheneral o plan de Teruel nos charra d'una ciudat
cristiana de nueva planta. Pareixe que en Teruel no bi habió morería, ya que
dengún d'os suyos vicos tien a estructura d'as carreras estreitas y irregulars
caracteristicas d'os vicos andalusins.

No bi habió guaires modificacions en o casco urbán de Teruel dica o sieglo XVIII
quan s'espaldó a parti más amanata a lo Guadalaviar ta enamplar o camín reyal
que iba enta Valencia. Dimpués se facioron atras obras, ya difuera d'as
murallas, construindo-se desanches arredol d'a ciudat. A población prencipia a
enamplar-se por a parti oriental, amaneixendo asinas vicos como lo de Cuevas del
Siete u os vicos de Sant Julián y o Rabal a lo sud, frent a lo Tozal.

A ciudat moderna s'estendilló a l'atro canto d'o primitivo tozal a on que ye a
ciudat viella, gracias tamién a lo Viaducto, que premite unir as dos marguins.
Astí se construyoron tamién a plaza de toros y o estadio de Pinilla,
construindo-se primero casas unifamiliars a prencipios d'o sieglo XX y
creyando-se dimpués o vico d'o Ensanche, con as suyas prencipals carreras
radials enta o Viaducto

Asinas pues a morfolochía urbana d'a ciudat de Teruel ye de tipo
radioconcentrico, adaptando-se a lo suyo entorno y prenendo como eixes radials
as suyas prencipals vías de comunicación como son as carreteras de Zaragoza,
Murviedro y Alcanyiz.

Respective a la tipolochía d'as suyas edificacions, cal decir que, encara que
l'altaria d'istas ye prou variable, nunca no blinca d'os 13 pisos. Os edificios
más altos se troban en o Ensanche, estando a torre de Teruel en l'Avenita Ruiz
Jarabo o edificio más alto d'a ciudat, con 13 pisos.

Trescruzato por o río Guadalaviar, se troba a man d'o forcallo que forma iste
río con l'Alfambra y dende a on que tamién gosa conoixer-se a lo primero d'istos
dica la suya desembocadura en a ciudat de Valencia como lo río Turia.

O suyo termin municipal muga con La Puebla de Valverde, Cubla, Bellestar,
Rubials, Albarrazín, Cella, Celadas, Alfambra, Peralellos, Cuevas Labradas y
Corbalán.

Se puet dividir a ciudat de Teruel en dos zonas esferenciatas, a marguin
oriental d'o río Guadalaviar a on que se troban a mayor parti d'os vicos d'a
ciudat y o suyo nuclio historico y a marguin occidental a on que podemos trobar
prencipalment zonas industrials y urbanizacions de nueva construcción.

En a marguin oriental se situa o casco historico d'a ciudat y arredol d'iste una
serie de vicos como son o vico d'o Carmen, Cuevas del Siete, Los Baches, Los
Arcos, El Carrel, o Rabal u Sant Julián.

En ista mesma marguin, pero deseparatos d'a resta d'o casco urbán por a rambla
de Sant Julián, se troban os modernos vicos d'o Ensanche y Fuentfresca. Entre as
urbanizacions que se troban en a periferia de Teruel son a Laguna, o Tubo, Los
Arreñales, La Guía, Cerro Alcaldes, La Florida, Pinilla, Los Aljezares, Sagrada
Familia, Viñas de Sant Cristoval.

En a marguin occidental d'o Guadalaviar destacan o vico d'o Jorgito y a
Urbanización Pinar de la Muela.

Entre os poligonos industrials cal destacar o poligono de La Paz que se troba
chunto a la N-234.

Amás d'os vicos urbans, fan parti d'o municipio de Teruel os vicos rurals
d'Aldeyuela, Val de Zebro, Villespesa, Villalba Chusana, Lo Campiello,
Castralbo, Caudet, Concut, La Guea, Sant Blas, Tortallada y despoblato d'a
Gasconiella.

O clima de Teruel ye un clima mediterranio continental de montanya. En verano as
temperaturas son suaus, encara que con muita oscilación termica, y en hibierno
son fredas, con minimas muit baixas que a vegatas baixan d'os -10º. A
temperatura meyana d'o mes de chinero ye de 3º y la de agosto de 21,9°, estando
a meya anyal de bells 10,5°

As precipitacions tienen o suyo minimo en hibierno y o maximo a la fin d'a
primavera. Debito a lo suyo clima continental no son guaire abundants,
recullendo-se-ie bells 400 mm. anyals.

Los records de temperatura rechistratos en l'Observatorio de Teruel son os 39,3º
d'o 4 d'agosto de 2007 y os -19,0º d'o 26 d'aviento de 2001.

L'actividat economica en a capital s'orienta a la industria (con bells 1.832
treballadors) y a construcción (con bells 1.032), encara que o prencipal sector
ye o sector servicios con más de 8.290 treballadors. Manimenos a poca población
d'a ciudat fa que a suya actividat economica no tienga prou dinamismo, estando
una ciudat d'emigración en cuentas d'una ciudat receptora de población.

Existen quantas explotacions ganaderas y industrias carnicas, adedicatas
prencipalment a lo bestiar porcín, t'abastir o mercato de productos carnicos con
denominación d'orichen, amás d'industrias de fabricación de prenso y abonos
derivatos.

Atro tipo de industrias importants en Teruel son, por eixemplo, as relacionatas
con l'automobil, as industrias de transformación de productos ceramicos y
meneros y a industria forestal<.ref>(es) GEA Localización de la industria en la
provincia de Teruel</ref> Entre as 230 industrias que se i pueden trobar,
destacan prencipalment as chicotas. O prencipal poligono industrial ye La Paz,
chunto a la carretera de Zaragoza, con 579.256 m² de superficie industrial en a
suya primera fase y 620.055 m² en a segunda.

A importancia d'o sector servicios se troba en o feito de que Teruel ye a
capital administrativa tanto d'a suya comarca como d'a suya provincia. Encara
que no bi'n ha muitos, son más de 1.300 os comercios u botigas que se troban en
a ciudat.

Os prencipals atractivos toristicos d'a ciudat son o conoixito mudéchar
teruelano y os Aimants de Teruel. As calendatas con mayor afluencia de toristas
en a ciudat gosan estar as fiestas de la Vaquilla, os Aimants y a Semana Santa
prencipalment. A ciudat tien un rete d'hotels de tres estrelas que premite
agüespar a os suyos vesitants.

O Palacio de Congresos y Esposicions de Teruel tamién aculle tot tipo de ferias
y congresos, d'entre as que destacan a Feria d'o Pernil y o Salón d'os Aimants.

Teruel ye a población a on que se concentran totz os centros d'amostranza
superior d'a comarca, con quantos Institutos d'Amostranza Segundaria y Formación
Profesional y tamién o campus d'a Universidat de Zaragoza que incluye as
titulacions de psicolochía, artes politas, sciencias d'o treballo, humanidatz,
relacions laborals, machisterio y as inchenierías tecnicas en informatica y
telecomunicacions.

En Teruel se puet trobar una important muestra de molimentos de totas as epocas
dende a Edat Meya dica o modernismo, pasando por o renaiximiento u o barroco.
Contino apareixen os molimentos más importants clasificatos por epocas.

Son poquetas as zonas verdas publicas que bi ha en a ciudat de Teruel. Entre
istas cal destacar o parque de los Fueros que ye o mayor espacio verde d'a
ciudat, os chardins d'a Ciudad Escolar, o chardín d'a Glorieta, os chardinetz
que bi ha chunto a la Escalereta debant d'a gara, un chicot parque en
Fuentfresca y belatras chicotas arias verdas en as carreras d'o Ensanche,
Fuenfresca y chunto a las carreteras d'Alcanyiz y Zaragoza. D'atra man as
urbanizacions de las Viñas y Pinar de la Muela tienen asaberlas zonas verdas de
propiedat privata.

As prencipals zonas a on que se concentra la vida nocturna en Teruel son as
carreras entre a plaza del Torico y a Ronda de Ambeles. Entre as carreras a on
se pueden trobar mayor cantidat de tabiernas y pubs son Sant Estebán, Parra,
Abadía, Sant Andrés y Huesca.

En ista zona bi ha dende tabiernas irlandesas a on se puet beber biera dica
atras a on se puet chugar a lo billar mientres se toma una copa. A variedat de
musica que nos ofreixen istos locals va dende os zaguers exitos pop u house dica
musicas tradicionals, jazz, salsa u musica alternativa, a vegatas en dreito. Ye
de destacar en a vida nocturna teruelana dende fa muitos anyos o Café Bretón, o
solo "karaoke" d'a ciudat (y conoixito tamién como el desguace).

L'atra prencipal zona de tabiernas d'a ciudat se troba a l'atro canto d'o
Viaducto, en o primer Ensanche, arredol d'as carreras Soria y l'Avenita Ruiz
Jarabo, a on que podemos trobar tamién gran variedat de pubs y tabiernas.

A base d'a gastronomía teruelana como la d'a suya provincia ye a carne de
ternasco y o pernil, dos productos con denominación d'orichen. Amás en gran
parti d'a suya provincia tamién se fa l'aceite d'o Baixo Aragón, que se fa
servir en totas as recetas d'a cocina teruelana.

Entre as verduras destacan o cardo, a borraina u as celgas. Atros primers platos
tipicos son as sopas (más conoixitas las d'allo), asinas como los cocitos y
potaches.

O "reganyao" ye un producto tipico de Teruel, feito con una masa de pan con
pernil u sardina con pimiento royo y tot cueto en o furno.

Os más conoixitos lamins en Teruel son os "sospiros d'aimant", encara que tamién
destacan as fruitas d'Aragón, os turrons (prencipalment de guirlache) y os
lamins mudéchars.

Conoixemos os datos d'o establimiento d'a Capiella musical d'a seu de Teruel
gracias a las suyas Actas Capitulars. Bi heba seis infants, cantaires de musica
d'organo y canto plano, musicos de chirimías, baixón, cornetas, sacabuche,
harpa, organo gran y chicot. O primero d'os mayestros de capiella estió Phelippe
Balthasar (1604-1630). Yeran os musicos en ista epoca seguntes apareixen en os
documentos Geronimillo, Bartolomillo, Blas, Bartolomé Pascual, Joan Gomes,
tiples; Francisco Navarro, Martín Ximeno, contraltos; Amancio, "musico y tenor",
Vicente Oller, "musico y cantor"; Bernad, Bartolomé García y Castillo, cornetas;
Pedro Navarro, baixón, y organista Diego Muñoz (1619). Os siguients mayestros de
capiella estioron: Juan Brun (1631), Gaspar Queto (1631), L. Ramos (1632),
Juseppe de Rada (1633), Martín, M. de Victoria (1638), Miguel Marqués, de Daroca
(1644), Cristóbal Galán (1646), Gerónimo Murciano (1649), Miguel Tello (1652) y
Jusepe Alcalá (1664). Y organistas: Bartolomé Llobera (1630), Juan de Rueda
(1632), Baptista González (1652), Vicente Pérez (1652) y Gerónimo Iranzo (1657)
entre atros.

Amás entre os grans musicos d'a ciudat de Teruel cal destacar os compositors
Antón García Abril y Javier Navarrete, o cantaire pop David Civera u o tenor
Andrés Marín.

Teruel ye comunicata por carretera con as atras dos capitals aragonesas,
Zaragoza y Uesca, y con a ciudat de Valencia por medio de l'Autovía Mudéchar
(A-23) que fa o recorrito entre o puerto de Somport y Murviedro. Con a N-420 se
comunica con Cuenca y con Tarragona a traviés d'Alcanyiz. Por a N-330 ye
comunicata con Utiel y Albacet, y con a N-234 se comunica con Castiella y Leyón.

A estación d'atobuses se troba situata en o centro d'a ciudat y dende ella se
puet plegar a lo casco historico en nomás 5 menutos. Enlaza la ciudat d'os
aimants con atras ciudayz importants como Zaragoza, Barcelona, Valencia, Bilbau,
Madrit, Tarragona u Pamplona, amás de muitas localidatz d'as provincias de
Teruel, Castellón y Valencia. Bi ha servicio d'autobuses urbans y taxis en a
ciudat de Teruel.

Actualment ye en prochecto un aerodromo ta la ciudat de Teruel con una pista de
2.825 metros de longaria y 45 m. d'amplo. Se situará en o vico rural de Caudet.

O equipe esportivo más important d'a ciudat ye o CAI Voleibol Teruel, equipe de
voleibol que chuga actualment en a Superliga, y ye chunto a o Fabregas Sport
Multicaja os solos equipes aragoneses que lo fan. Amás o Club Voleibol Teruel ye
un d'os tres solos equipes aragoneses que han ganato un títol de liga a ran
estatal en a suya historia. Chuga como local en o Pavillón de Los Planos.

O prencipal equipe de fútbol d'a ciudat ye o Club Deportivo Teruel, establito en
l'anyo 1945 y que actualment chuga en a Segunda División B en o estadio de
Pinilla.

O medio de comunicación local más important ye o Diario de Teruel, establito l'1
d'octubre de 1885 por Alfonso Torán. A suya edición ye d'arredol de 5.000
unidatz.



https://an.wikipedia.org/wiki/Segundo

O segundo (s) ye una unidat de tiempo y una d'as siet unidatz base d'o Sistema
Internacional. Se define como a durada de 9.192.631.770 periodos de radiación
correspondients a la transición entre dos nivels d'a estructura hiperfina d'o
estato fundamental d'o cesio 133.

Historicament o segundo se definió com 1/86.400 d'un día solar meyo. En 1954 a
10ª Conferencia Cheneral de Pesos y Mesuras delegó en o Comité Internacional de
Pesos y Mesuras a redefinió con más precisión d'a unidat de tiempo, en 1956 o
Comité redefinió lo segundo en función de l'anyo tropico 1900, ya que a
traslación d'a Tierra arredol d'o Sol ye más estable que a rotación. A
definición fue ratificata en a 11ª CGPM d'o 1960. En 1967, en a 13ª CGPM
establió a definición actual, basata en a estructura hiperfina d'o cesio 133.

Hue día tenemos d'una exactitut que plega dica o 14eno decimal (10−14). A
estabilidat y exactitut d'o tiempo atomico internacional (TAI) se basa en a
utilización de reloches atomicos. Manimenos os resultatos d'os experimentos
sobre as transicions atomicas a freqüencias opticas superiors a los 9 GHz d'a
definición actual d'o segundo, indican que en un futuro proximo se podrá
amillorar en diversos ordens de magnitut a precisión obtenita a partir de
l'atomo de cesio.



https://an.wikipedia.org/wiki/R%C3%ADo_Danubio

O Danubio (en alemán Donau, en eslovaco Dunaj, en hongaro Duna, en crovate
Dunav, en serbio Дунав/Dunav, en bulgaro Дунав, en rumán Dunăre, en ucrainés
Дунай) ye un río d'Europa Central, o segundo río d'Europa por a suya longaria
dezaga d'o río Volga.

Naixe en a Selva Negra (Alemanya) y recorre 2.850 km antis de plegar a las
costas rumanesas d'a mar Negra, en o dito delta d'o Danubio (que ye declarato
Patrimonio d'a Humanidat por a UNESCO). O Danubio ye navegable por grans barcos
dica la ciudat de Brãila (Rumanía) y ta barcos más chicotz dica Ulm (Alemanya) a
una distancia de 2.600 km d'a mar. Alto u baixo 60 d'os suyos afluyents son
tamién navegables. Os prencipals afluyents son o Lech, l'Isar, l'Inn, o Morava,
o Váh, o Rába, o Drava, o Tisza, o Sava, o Siret y o Prut.

A cuenca d'o Danubio tien una superficie de bells 777.000 km², distribuyitos
entre os estatos d'Alemanya, Austria, Eslovaquia, Hongría, Serbia, Croacia,
Bosnia y Herzegovina, Eslovenia, Bulgaria, Rumanía, y Ucraína. Belas d'as
ciudats más importants que banya son: Ulm, Ratisbona y Passau en Alemanya; Linz
y Viena en Austria; Bratislava en Eslovaquia; Gyõr y Budapest en Hongría;
Belgrado en Serbia; y Galatzi y Brãila en Rumanía. Antiparte, d'a suya cuenca en
fan parte atros países, como Italia, Polonia, Suiza, a Republica Checa,
Eslovenia, Bosnia-Herzegovina, Montenegro, a Republica de Macedonia y Albania.

Ye un curso fluvial con a-saber-la importancia en a Historia d'Europa; asinas,
estió quantas anyadas a muga d'o Imperio Román, o dito limes, chunto con o río
Rin.

O nombre d'o río Danubio ye en alemán Donau, en eslovaco Dunaj, en hongaro Duna,
en crovate Dunav, en serbio Дунав/Dunav, en bulgaro Дунав, en rumano Dunăre, en
ucrainés Дунай, y en turco Tuna, estando totz istos nombres derivatos d'o nombre
d'o río en latín, Danubius, que pareix estió o nombre d'un dios fluvial en a
mitolochía romana. Cal parar cuenta que en farsi (una atra luenga indo-europea),
a palabra ta decir "río" ye dānu, a on se puet reconoixer a mesma radiz.

Nomás o nombre en griego tien una radiz diferent, en decir-se en ixa luenga
Ἴστρος (Istros).

En os textos medievals aragoneses mos podemos trobar denominacions derivatas
d'estas dos radices coexistindo en un mesmo libro, dependendo d'o idioma
orichinal d'a traducción. En o "Libro d'o Trasoro" leyemos un fragmento
intresant quan parlan de Tracia:

En a mitolochía griega, Danubio (Ἴστρος, Istros), yera uno d'os 25 fillos de
Tetis y Ocián, y asinas amanix en as obras d'Hesiodo.

Antiparte, o mito d'os argonautas diz que puyoron por o curso d'o río Istros
dende a mar Negra dica o suyo naixedero, ta dimpués tornar a la mar Hadriana por
una atra branca d'o mesmo río. Diodoro de Secilia, ya en o sieglo I aC, diz que
ixo ye platero que no ye posible, y diz que ye fácil una confusión con a
homonimia entre o río Istros y a peninsula d'Istria, a o norte d'a mar Hadriana.

Os prencipals afluyents d'o río Danubio (por orden d'a suya confluyencia en o
curso prencipal) son:



https://an.wikipedia.org/wiki/Placha

Una placha ye una forma de terreno u relieu que a cheomorfolochía define como
una acumulación chunto a lo canto d'a mar de materials de diferents midas ditos
sedimentos, destacando as plachas con arena. Os materials pueden estar d'orichen
organicos (restas d'escletos y cascas de tipo calsinoso u silicatato) u
inorganicos (procedents d'a meteorización de rocas).

En as plachas se produce deriva litoral, un movimiento efectivo d'arena constant
en una dirección paralela a la costa como conseqüencia d'ondas marinas que
chocan a'l bies contra ella. D'esta traza as particlas d'arena son empentatas
por as ondas marinas en a superficie d'a placha seguindo a trachectoria d'o
frent d'a onda marina, pero quan a onda retacula, as particlas d'arena no
retaculan en ixa dirección y baixan seguindo a linia de més pendient,
perpendicular a la linia de costa, quedando en un punto diferent d'a linia de
costa. A onda marina vinient tornará a mover a particla con una trachectoria
obliqua respecto a la lina de costa, pa dimpués baixar seguindo a linia de més
pendient dica arribar a un punto d'a linia de costa encara més luent de
l'orichinal.

As plachas se forman por l'acción d'as ondas marinas y as corrients de deriva
litoral que transportan materials a una determinata zona, pero son estructuras
que cambeyan constantement tenendo aportacions y perdugas de materials y cal que
as aportacions sían mayors u iguals a las perdugas, ta que se forme a placha y
contine existindo. Quan as aportacions de material no pueden compensar a las
perdas, a placha desapareixe. Isto se puet veyer de manera prou platera por
eixemplo en as plachas d'o Maresme, a on que a construcción de puertos
esportivos ha feito que as aportacions de sedimentos que plegaban transportatos
por as corrients d'o norte ya no pleguen y as plachas vaigan desapareixendo a
moniquet, y por ixo quan bi ha una perda de material important, debito por
eixemplo a un temporal de levant, calgan grans aportacions artificials de
material ta rechenerar-las de manera temporal.



https://an.wikipedia.org/wiki/Pireneu

O Pireneu, (con denominacions en plural como Pirineus, Perinés u Pirinés) ye una
cordelera montanyesa situada a lo norte d'a peninsula Iberica entre Espanya y
Francia. S'estendilla a lo largo de 415 km dende o cabo de Creus (mar
Mediterrania) a l'este, dica o golfo de Vizcaya (mar Cantabrica) a l'ueste. En a
suya parti central tien una amplaria de bells 150 km. En o luengache corrient a
parola Pireneu s'aplica a lo conchunto de sarras buegants entre Espanya y
Francia.

En a vesant norte, transcorre por as rechions francesas d'Aquitania,
Meyodía-Pireneus y Rosellón. En a vesant sud transcorre por o País Vasco,
Navarra, Aragón y Catalunya. O chicot estau d'Andorra ye situato en o Pireneu,
entre Espanya y Francia.

A parola Pireneu provién d'a mitolochica filla d'Atlas, Pirene. Seguntes os
griegos, os Pireneus recullioron o suyo nombre de Pirene, una choven d'a rechión
a la que Hercules se levó con ell en un d'os suyos viaches.

Unatra versión diz que ye un antigo toponimo, d'orichen basco. Seguntes ista
luenga, a cordelera se clamó Ilene bos, que significa "monts d'a Luna", pos
Ilene ye a Luna.

En o marco d'a tectonica de placas o Pireneu s'interpreta como un orocheno de
colisión. Dimpués de producir-se una rotación d'a placa iberica, se produce una
colisión entre esta placa y a placa euroasiatica con plegamiento d'as rocas
sedimentarias principalment formatas en as plataformas continentals d'estas
placas y acurzamiento litosferico, con obducción d'a placa euroasiatica sobre a
placa iberica. En este proceso de colisión se formoron tamién o Sistema Iberico
y as Costero-Catalanas como cordeleras y a Depresión de l'Ebro como cuenca
d'antepaís.

As caracteristicas cheolochicas mas destacadas son a disimetría d'as vesants en
o sentiu transversal, ye dicir que a suya baixant ye muito mas accentuada en a
vesant francesa que no en a espanyola, y a disimetría en o sentiu lonchitudinal:
desciende suaument enta l'Atlantico y feriosament enta la Mediterrania.

Os Pireneus se formoron en a Era Terciaria, quan se produció a orochenia alpina.

O Pireneu axial ye formau de materials d'a Era Paleozoica plegatos en a
orochenia herzinica, que s'han erosionato dimpués d'a orochenia y que han feito
de calcil pa la sedimentación en a Era Secundaria.

O Prepireneu consiste en cabalgamientos y napas tectonicas que viachoron enta o
sud quan s'alcorzó a crosta inferior.

A depresión pirenenca intermeya no siempre ye bien definita, por a superposición
de napas tectonicas y cabalgamientos, pero se veye bien en a Canal de Berdún.

Debiu a que a glaciación d'o Quaternario afectó a los Pireneus de modo mas
decisivo que no a las atras cordeleras espanyolas, existen trazas de modelato
glacial dende o Canigó dica o pico d'Adi. A mas gran parte d'os actuals ibons
son d'orichen glacial. Hue os Pireneus nomás poseyen cascos glacials u con
chicotas luengas por dencima d'os 3000 m: Pico Os Moros, Comachibosa, Mont
Perdito y Maladeta.

Ista cordelera ye a cuna de ríos importants: l'Adour, a Garona, o Nivelle, o
Tec, o Tet, l'Aglí y l'Ande en a vesant occitana, y a Bidasoa, l'Aragón, o
Galligo, a Cinca, l'Esera, o Segre, o Ter, o Llobregat, a Muga y a Fluvia en a
vesant espanyola.

As instalacions t'a practica de lo esquí son as que aprecisan d'un espacio más
amplo y han modificau l'uso d'o suelo en l'alta montanya.



https://an.wikipedia.org/wiki/Opera

A opera ye un espectaclo a on que una narración u historia se scenifica cantando
y con acompanyamiento orquestal y os elementos scenicos tipicos d'o teatro
(decoracions, vestuario). Asobén va precedita d'una introdución instrumental. O
suyo nombre proviene d'a denominación italiana opera in musica (obra
musicalizata), y ye cognato d'a parola patrimonial aragonesa "uebra" ("fer buena
uebra").

Ha tenito gran apocheu entre l'alta burguesía y a nobleza d'os zaguers sieglos,
fendo parti d'a tradición d'a musica clasica europea.

En primeras os cantaires masculins d'opera mas conoixitos yeran prencipalment
castratos, entre os que bi ha de destacarse-hi a Francesco Bernardi conoixito
como Senesino, u Carlo Broschi (Farinelli). Ya en o sieglo XX destaca Enrico
Caruso considerato como un d'os millors tenors d'a historia y Tito Gobbi. En os
anyos 1960 destacan Alfredo Kraus y l'italián Giuseppe Di Stefano, en os anyos
1970 o mexicán Francisco Araiza, José Carreras, Luciano Pavarotti y Plácido
Domingo. En o principio d'os anyos 1990 Carreras, Pavarotti y Plácido Domingo
forman os Tres Tenors, fendo espectaclos operisticos por tot o mundo
incluyendo-hi cantas d'opera, pop y d'astros estilos musicals.

Entres d'as cantaires femeninas destaca Anna Renzi que en o sieglo XVII estió a
primera muller considerata como prima donna. En o sieglo XVIII fuoron famosas
Faustina Bordoni y Francesca Cuzzoni. En o sieglo XIX destaca María Malibrán d'a
que compositors como Frédéric Chopin, George Sand, Félix Mendelssohn, Franz
Liszt, Gaetano Donizetti y Vincenzo Bellini yeran admiradors suyos a mas a mas
de estar considerata por Gioacchino Rossini como una d'as millors cantaires. En
a primera mitad d'o sieglo XX destaca María Callas como cantaire y politica, en
a segunda mitad Birgit Nilsson, Renée Fleming, Jessye Norman, Joan Sutherland,
Montserrat Caballé, Victoria de los Ángeles, Renata Tebaldi, Ghena Dimitrova,
Kiri Te Kanawa, Cecilia Bartoli, Kathleen Battle, Angela Gheorghiu, Diana
Damrau, Natalie Dessay y Anna Netrebko.

Entre os grans cantaires d'opera d'Aragón se pueden destacar os tenors Miguel
Fleta, Julián Biel u Antonio Aramburo, o baritono Marino Aineto Castro y as
sopranos Pilar Lorengar y Carmen Gracia Tesán.

Cal decir tamién que una d'a operas más famosas de Giuseppe Verdi, Il trovatore,
se desembolica en gran parti en Aragón, prencipiando l'acción en a torre d'o
Trobaire de l'Alchafaría de Zaragoza.



https://an.wikipedia.org/wiki/Neolitico

Se conoix con o nombre de Neolitico (d'o griego νέος, néos, "nuevo", y λίθος,
líthos, "piedra", "piedra nueva") a una parte d'a Prehistoria (u millor d'a dita
Edat de Piedra), caracterizata por o descubrimiento de l'agricultura y d'a
ganadería (y con l'alazetz de l'alfarería), que ye asinas quan l'ombre esdevién
sedentario. Mesmo en o suyo nombre se veye a contraposición con o Paleolitico
("piedra viella"), y o termin estió una propuesta d'o John Lubbock, ta fer
referencia a una traza nueva ta treballar as ferramientas en piedra, que no
nomás se percutiban a golpes sino que a más se puliban.

A nueva tecnica amaneixió en Orient Proximo, dende on se difundió dica
estendillar-se por tot o mundo, mica en mica. Por ixo iste periodo prencipia,
seguntes os lugars, entre o 7000 aC y o 4000 aC, encara que en a redolada d'o
Kurdistán ye a on se troban os chacimientos de mayor antiguidat, alto u baixo
d'o 8000 aC u mesmo d'o 9000 aC. En Europa, se considera que o Neolitico
prencipia arredol d'o 5000 aC.

Os historiadors consideran que o Neolitico remata quan s'estendilla a escritura
y a metalurchia, estando succedito por a Edat d'o Cobre u Calcolitico, alto u
baixo mientres o IV milenio aC, encara que con disparidat de calendatas seguntes
cada rechión.



https://an.wikipedia.org/wiki/Mar_Mediterrania

A mar Mediterrania u mar Mediterranio ye una mar (una mar continental, charrando
con mas propiedat) de l'Atlantico oriental, situata entre Europa meridional,
Asia occidental y Africa d'o norte. Con una superficie d'alto u baixo 2,5
millons de km² y 3.860 km de largaria, ye a mar interior mas gran d'o mundo. As
suyas auguas, que banyan as tres peninsulas d'o sud d'Europa (iberica, italica y
balcanica) y una d'Asia (Anatolia), comunican con l'ocián Atlantico (a traviés
d'o estreito de Chibraltar), con a mar Negra (por os estreitos d'o Bosforo y
d'os Dardanelos), y con a mar Roya (por a canal de Suez, en una obra artificial
de zaguerías d'o sieglo XIX).

Una d'as particularidatz d'a mar Mediterrania ye que as mareas en son quasi
imperceptibles, en estar una mar zarrata (ye una d'as ditas mars continentals),
por no tener atro contacto con as atras mars y ocians que a traviés de
l'estreito de Chibraltar (amás d'una conexión artificial con a mar Roya a
traviés d'o canal de Suez). Antiparte, ye una mar con una mayor salinidat (u
concentración de sals en as syas auguas) que atras mars, porque os aportes
d'augua que recibe d'os ríos que i desauguan ye inferior a las perdugas que tien
por evaporación. Ista situación fa tamién que a concentración d'a contaminación
supere as tasas de contaminación medio-ambientals d'atras mars.

Dende l'Antiguidat, a mar Mediterrania ha esdevenito un camín ta o transporte de
mercaderías por as suyas auguas, fomentando asinas o comercio, pero tamién
d'ideyas, de teorías artisticas y de qualsiquier atra mena de contacto entre
civilizacions. Bellas d'as mas importants civilizacions han floreixito a o canto
d'ista mar, que teneba contacto con as culturas d'a Mesopotamia, de l'Antigo
Echipto, de l'Antiga Grecia, d'os fenicios, d'os cartachineses y de l'Antiga
Roma, ta rematar con a presencia de l'Islam y d'a moderna civilización
occidental heredera de Grecia y Roma.

En a mar Mediterrania se puet trobar islas y archipielagos importants, como as
Islas Balears, Corcega, Cerdenya, Sicilia, Creta, Chipre, as islas griegas,
Malta, o Dodecaneso, etc, amás de muitas atras islas mas chicotas. As mars
prencipals que en fan parte son a mar Hadriana, a mar d'Alborán, a mar Tirrena,
y a mar Echea. En as suyas auguas desembocan importants ríos, como l'Ebro, o
Roine, o Po, u o Nilo, y tamién muitos atros mas chicotz. Tot o territorio
aragonés que fa parte d'a cuenca hidrolochica de l'Ebro desaugua en a mar
Mediterrania, mesmo que as chicotas partes d'Aragón que fan parte d'a cuenca
d'atros ríos, como o río Guadalaviar, i desauguan, encara que no bellas chicotas
partes d'o territorio aragonés que desauguan en l'ocián Atlantico a traviés d'a
cuenca d'o río Tacho.

Antiparte, as suyas auguas banyan ciudatz importants dende os puntos d'anvista
toristico, cultural, historico y cheografico, como Valencia, Barcelona,
Marsiella, Chenova, Cáller, Siracusa, Venecia, Split, Atenas, Salonica,
Istambul, Esmirna, Beirut, Aleixandría, Tripoli, Túniz u Alcher.

A denominación d'ista mar procede d'o latín Mar Medi Terraneum, que significa
"mar en o meyo d'as tierras". A mayoría d'os habitants d'as suyas costas han
emplegato en as suyas respectivas luengas una denominación derivata d'a latina.
En idioma griego se clama Mesogeios Thalassa Μεσόγειος Θάλασσα, con o mesmo
significato d'o nombre latín, en arabe se clama Al-Bahr al-Mutawāsit البحر
المتواسط ("mar intermedia"), y en turco se diz Ak Deniz ("mar blanca", por
oposición a la mar Negra). O nombre turco tamién s'emplega a vegadas en arabe:
Al-Bahr al-Abyad البحر الأبيض.

A mar Mediterrania se formó fa 6,5 millons d'anyatas debito a l'augua que a
engaronó por o estreito de Chibraltar. Antes bi heba garonas y ixecacions
intermitents, lo que causó acabaladuras de sal de quantos kilometros de
gordaria.

A mar Mediterrania ha estau una mar clau en a historia, fenicios, griegos y
romans han navegato por ella. En a Roma antiga la clamaban Mare Nostrum, "a
nuestra Mar" en aragonés, porque totas as suyas marguins yeran ocupatas por
ella.

A revolución que en o periodo conoixito como Neolitico permitió a
sedentarización de l'hombre con o descubrimiento de l'agricultura en oposición a
o nomadismo d'o periodo en que nomás se conoixeba que a ganadería se produció en
Orient Meyo, no muit luent d'a mar Mediterrania. Os primers intercambios
comercials amanixioron en a mar Echea con a dita civilización cicladica, que
prene o suyo nombre d'as islas Cicladas que se troban situatas en l'actual
Grecia.

D'entre as primeras civilizacions conoixitas, dos son as que naixioron a o canto
d'a mar Mediterrania, a civilización de l'Antigo Echipto conseqüencia d'a
unificación por os faraons d'os territorios d'a val d'o río Nilo, y a
civilización naixita en Mesopotamia que s'estendilló a escape enta l'ueste por o
dito creixent fértil. Poco dimpués, amanixió en Asia la Chica a civilización
d'os hititas, una d'as primeras civilizacions d'a Edat de Fierro, encara que o
feito que os barcos en ixas envueltas no permeteban o desembolique d'a
navegación ralentizó a suya expansión por a mar Mediterrania. En Chipre, Creta y
as costas d'a mar Echea se desembolicó a dita civilización minoica.

Posteriorment, se desembolicoron en Grecia as ciudatz-estato que se conoixen con
o nombre chenerico d'Antiga Grecia, y que estioron o puesto clau en o
desembolique d'a civilización occidental, que en prene no nomás a Filosofía u os
alazets de l'Arte so que tamién conceptos politicos importants, como a ideya
mesma de democracia. Tamién se desembolicoron en os territorios de l'actual
Liban y norte d'Israel un conchunto de chicotas ciudatz poblatas por os
fenicios, que chunto con os griegos esdevenioron os primers pueblos en
expandir-se a traviés d'a mar.

Succesors d'os fenicios estioron os cartachineses, que establioron un imperio
con capital en a ciudat de Cartago alazetato en o comercio maritimo y que
desapareixió en as suya luitas con a Republica Romana, un estato con una fuerte
impronta melitarista y expansiva que heba dominato a peninsula italica
succedindo a los etruscos, que estioron o primero d'os pueblos italicos en tener
contacto con griegos y fenicios.

Dimpués d'a redota d'os cartagineses, a Republica romana y l'Imperio román, o
suyo succesor, estioron os dominadors incontestatos d'a mar Mediterrania dica
que se producioron as invasions barbaras en o sieglo V. En ixe inte ye quan os
romans denominaban a la mar Mediterrania o "mare nostrum" ("a nuestra mar"). O
suyo dominio d'a mar s'alazetó en as luitas que tenió con Cartago en as ditas
Guerras Punicas, que rematoron en o control por a Republica Romana d'o sector
central d'a Mediterrania, incluyindo-ie as costas orientals y occidentals d'a
peninsula italica, a costa sud de l'actual Francia, a costa mediterrania d'a
peninsula italica, as costas d'Africa d'o Norte en as actuals Alcheria y Tunicia
y as islas de Corcega, Cerdenya y Secilia.

O siguiente paso en a expansión romana estió enta l'este, anexionando-se a mayor
parte d'os territorios de l'actual Grecia amás de prencipiar a ocupación d'a
peninsula Anatolia. En ixas envueltas, o poder politico en l'Antigo Echipto
s'heba tresladato dende o centro d'o país enta o norte, en a ciudat
d'Alechandría, en o delta d'o Nilo, dica l'anexión d'o país por Roma en
zaguerías d'o sieglo I aC. En primerías d'o sieglo I ya se podeba decir que Roma
controlaba a quasi totalidat d'os territorios d'as costas d'a mar Mediterrania,
habendo erradicato a piratería que se i heba desembolicato y favoreixendo asinas
una gran expansión de l'actividat comercial en as suyas auguas. Estió gracias a
la potent marina mercant romana que a ciudat de Roma podió recibir as
mercaderías que amenistaba t'o suyo desembolique como a mayor ciudat europea
d'ixas envueltas.

En zaguerías d'o dominio romano heba amaneixito en a cuenca d'a mar Mediterrania
una nueva relichión, o Cristianismo, que s'estendilló a escape aproveitando o
poder politico román y que mesmo esdevenió una relichión hechemonica.
Sindembargo, en primerías d'o sieglo V o poder romano s'esblodregó a
conseqüencia d'as invasions chermanicas, estando sustituito por quantos reinos
que no teneban armata ni controlaban asinas a mar (estando-ne a sola excepción o
reino vandalo establito en Tunicia). En ixas condicions, o Imperio bizantín (en
realidat o Imperio román d'Orient) esdevenió a potencia dominant en a mar,
encara que pronto albandonó as auguas d'a Mediterrania occidental, en no estar
capable d'asegurar-ne o control. Os bizantins preboron de restaurar o dominio
román, y en primeras tenioron exito, podendo controlar parcialment a
Mediterrania central, con a peninsula italica y Tunicia, encara que rematoron
por reblar por dos motivos: por a presión contina d'os reinos chermanicos que
heban amaneixito en os antigos territorios d'o Imperio román d'Occident y en
trobar-se que amaneixeba una nueva potencia melitar en a peninsula arabiga, o
Islam, que presionaba en o suyo abance enta l'ueste por Palestina y dimpués
dende Palestina enta o norte (Amatolia y enta o sudueste (Echipto y l'Africa d'o
Norte.

Dende o sieglo VII prencipió a expansión d'o Islam, una nueva relichión que heba
amaneixito en a peninsula arabiga y que dende o suyo territorio d'orichen plegó
en Echipto y Palestina, estandillando-se dimpués a escape por toda a costa
africana d'a Mediterrania y mesmo ocupando a mayor parte d'a peninsula iberica,
en un proceso muit rapedo d'expansión. Sindembargo os bizantis podioron
resistir-ne l'abance, mantenendo o control en a peninsula anatolia encara que
heban perdito Palestina y Siria. Dende l'aparición d'o poder islamico cambeó a
estructura de poder en as auguas mediterranias, pasando a estar en primeras unas
auguas obchecto de disputa entre o Imperio carolinchio y os poders islamicos en
a Mediterrania occidental, y con disputas entre bizantins y islamicos en a
Mediterrania oriental, encara que en ista zaguera con predominio bizantín.

En a peninsula iberica, as costas d'a Mediterrania esdevenioron dende o sieglo
XII, y encara mas en o sieglo XIII con Chaime II d'Aragón, un territorio baixo o
control d'a Corona d'Aragón, o nombre con o que se conoix por os historiadors a
encorporación d'o condato de Barcelona y d'a resta de condatos catalans a o
Reino d'Aragón.

Antiparte, en o sud d'a peninsula italica y en Secilia s'establioron os ditos
normandos (en realidat, bells sinyors feudals d'orichen vikingo procedents de
Normandía), prencipiando asinas una luita a cinco bandas por o control d'a
Mediterrania occidental entre aragoneses, normandos, islamicos, franceses (como
succesors d'os carolinchios) y as republicas maritimas establitas en Italia.
Ista luita se semplificó quan os aragoneses de Pero III d'Aragón s'alioron con
os normandos secilians dimpués d'as Vespras Secilianas, tenendo mesmo l'aduya (u
a lo menos a neutralidat) d'a mayor parti d'as republicas italianas y pasando
asinas a esdevenir a Corona d'Aragón a potencia dominant, controlando Cerdenya,
o Reino de Secilia y o Reino de Nápols, que adhibiron a os territorios dominatos
por a Corona. Posteriorment plegoron mesmo a expandir-se temporalment en a
Mediterrania oriental con os almogávars y o suyo control d'os ducatos d'Atenas y
Neopatria, encara que a suya presencia en a Mediterrania oriental estió efimera.

Tamién se produció un fenomeno destacato con as Cruzatas, que esdevenioron unas
guerras continas entre cristians y musulmans por o control de Palestina y os
territorios d'arredol, a on s'establió un reino cristián con capital en a ciudat
de Cherusalem, estando ista ciudat a que dió o suyo nombre a o reino, o dito
reino de Cherusalem. Sindembargo, dende un punto d'anvista cheneral as Cruzatas
no tenioron exito, en rematar ixe periodo con o control islamico d'o territorio
y a expulsión d'os nobles (mas que mas d'orichen francés) que s'heban establito
en Palestina.

O Imperio otomán amanixió como a potencia maritima dominant en a Mediterrania
oriental dende a cayita de Constantinoble en 1453, quan desapareixioron os
zaguers repuis d'o Imperio bizantín, prencipiando dimpués una expansión enta
l'ueste en controlar as costas mediterranias d'o sud, dende Echipto dica Tunicia
y partis d'Alcheria (encara que no podioron controlar Marruecos), y tamién enta
o norueste en estendillar o suyo dominio por os Balcans. En iste proceso
troboron a oposición d'a Monarquía Habsburguica, que heba succedito d'una man a
o poderío mediterranio d'a Corona d'Aragón y que, d'atra man, heba adhibito as
posesions que os Habsburgo teneban en as actuals Austria, Republica Checa y sud
d'Alemanya, amás d'Hongría.

Ta luitar contra os otomans se facioron quantas ligas y alianzas mientres o
sieglo XVI (encara que o reino de Francia no en feba parte, en estar tamién en
luita contra os Habsburgo, estando asinas aliato d'os otomans) entre os
Habsburgo y as republicas maritimas italianas (mas que mas a Republica de
Chenova y a Republica de Venecia), tenendo amás l'aduya d'os Estatos
Pontificios. Asinas bi habió prous batallas y luitas en a mar Mediterrania en
ixas envueltas, destacando-se d'una man o setio de Malta y d'atra man a batalla
de Lepanto.

Sindembargo, en 1492 s'heba producito un feito que tenió prou importancia en o
esdevenidero d'a mar Mediterrania: o dito descubrimiento d'America, que cambeó
de raso as rotas comercials y a mesma importancia estratechica d'as mars.
Asinas, a mar Mediterrania dixó d'estar a mar central en o dominio maritimo, en
prener muita importancia l'ocián Atlantico con as rotas comercials este-ueste
(America-Europa) y norte-sud (Europa-Africa), tenendo ista zaguera una extensión
ente l'ueste, enta a India y o sudeste d'Asia. Tot iste proceso alazetó un
important desembolique maritimo y comercial en a mar Mediterrania, encara que
quantos países n'estioron desconectatos, especialment o Imperio otomán, encara
que tamién as republicas maritimas italianas.

Asinas, en ixas envueltas teneban muita mas importancia os estatos que se
trobaban en as costas atlanticas d'o continent europeu, como Espanya y Portugal,
pero tamién d'os estatos que se trobaban en luita con ells: en primeras o reino
de Francia y as Provincias Unitas y poco dimpués o reino d'Anglaterra.

A perduga mas important estió a relativa a os otomans, que veyeban cómo poquet a
poquet os territorios que dica l'inte controlaban en o norte d'Africa esdevenían
territorios independients en a practica, y que se trobaban baixo a presión d'una
Austria prou enfortida por os Habsburgo y d'una nueva potencia que amaneixeba a
l'este, o Imperio ruso. Antiparte, a piratería, que en o sieglo XVI heba
esdevenito una important arma de guerra en as luitas d'os otomans, tenió gran
importancia en a reducción d'as rotas comercials mediterranias.

Mientres o sieglo XVI a luita por o control d'a mars s'heba desplazato dende a
mar Mediterrania enta l'ocián Atlantico, estando una luita a cinco bandas entre
o reino de Portugal, o reino d'Anglaterra, o reino de Francia, as Provincias
Unitas y o reino d'Espanya. En estar nomás dos d'istos estatos riberenyos d'a
Mediterrania, as luitas en ista mar teneban poca importancia y se produció un
periodo sin de muitas luitas. D'una man, prencipiaba o declive d'o Imperio
otomán sin que o Imperio ruso podese desembolicar a suya posibilidat d'expansión
en quedar zarrato en as costas norte d'a mar Negra a o norte d'o río Danubio ni
o Imperio austriaco d'a Casa d'Habsburgo tenese intrés en una expansión
maritima, preferindo l'abance por tierra enta os Balcans con as conquiestas de
Bosnia y Herzegovina y Transilvania, amás d'a recuperación d'os territorios de
l'antigo reino d'Hongría conquiestos por os otomans. Antiparte, a Republica de
Chenova heba esdevenito una aliata d'Espanya y heba perdito a mayor parte d'a
suya antiga potencia maritima, y mesmo a Republica de Venecia heba visto cómo
desapareixeba o suyo control de Chipre y Creta, conquiestas por os otomans, que
heban pasato a controlar amás as islas d'a mar Echea, reducindo asinas o control
maritimo venecián a poca cosa mas que a mar Hadriatica. En a Mediterrania
occidental, a piratería d'os berberiscos (muitas vegatas moriscos expulsatos
d'Espanya u los suyos descendients) prencipiaba a estar controlata en as costas
d'Andalucía, Murcia, País Valencián, Balears y Catalunya.

O sieglo XVII estió o sieglo en que prencipiaba a fer-se notar en a Mediterrania
occidental a presencia d'o reino de Francia como alternativa a los espanyols,
encara que istos manteneban o suyo control dende as suyas posesions en a
peninsula iberica, Balears, Cerdenya, Nápols y Secilia. Sindembargo, o reino de
Francia heba adhibito a os suyois territorios o Rosellón por o Tractato d'os
Pireneus en 1659 y a debilidat melitar espanyola yera cada vegata mas patent.

En a Mediterrania oriental continaba a situación d'equilibrio, a tamas que
tamién se feba notar cada vegata mas a debilidat otomana, que feba sindembargo
de tampón ta impedir a expansión s'o creixent poderío d'o Imperio ruso.

En morir Carlos II d'Aragón en 1700 sin de succesors, amanixió un problema
succesorio en o reino d'Espanya, en haber dos pretendients a la Corona: d'una
man Felipe de Borbón, fillo de Loís de Francia, hereu d'a Corona francesa, y
d'atra man l'archiduque Carlos d'Austria. En primeras s'acceptó un testamento
d'o rei Carlos II d'Aragón que nombraba hereu d'os suyos reinos a Felipe de
Borbón, que pasó a reinar como Felipe IV d'Aragón y V d'Espanya, pero dimpués o
suyo reinato fue contestato.

D'una man, o reino d'Anglaterra, as Provincias Unitas, a Casa d'Habsburgo, o
Imperio austriaco, o Sacro Imperio Román Chermanico y o ducato de Savoya temeban
que con o control d'o reino d'Espanya por a Casa de Borbón y a suya alianza con
Francia iste país esdevenise hechemonico en Europa y amás tenese l'amplo imperio
colonial epanyol y francés baixo una mesma man. D'atra man, os territorios de
l'antiga Corona d'Aragón (o reino d'Aragón, Catalunya, o reino de Valencia,
Balears, Cerdenya, o reino de Secilia y o reino de Nápols) temeban que o
centralismo propio d'a Corona francesa y d'os Borbons s'estendillase por Espanya
rematando con os zaguers repuis d'existencia d'os suyos respectivos reinos.

En ixas condicions, en 1701 esclató a dita Guerra de Succesión Espanyola entre
istos países y territorios contra os Borbons d'o reino de Francia, con o refirme
d'os territorios espanyols d'o reino de Castiella y con o solo refirme
internacional d'o electorato de Bavera, tradicional aliato de Francia en as
suyas luitas contra os Habsburgo. A guerra fació posible que en a mar
Mediterrania amanixese una nueva potencia maritima, o reino d'Anglaterra, que
adhibió a las suys posesions Chibraltar y a isla de Menorca, conquiestas
mientres a guerra y que conservó en o suyo poder por o Tractato d'Utrecht en
1713 en rematar a guerra.

Encara que a Casa de Borbón continó con o suyo control d'a peninsula iberica en
quedar Felipe IV d'Aragón como rei d'Espanya, Espanya perdió una parti muit
important d'as suyas posesions mediterranias. Asinas, o reino de Secilia pasó a
mans d'o ducato de Savoya, que lo cambeyó por o reino de Cerdenya poco dimpués y
formó un nuevo reino, conoixito como reino de Cerdenya-Piemont. D'atra man, o
reino de Cerdenya y o reino de Nápols pasoron a mans d'a Casa d'Habsbugo, que
dimpués de cambear Secilia por Cerdenya formó o reino d'as Dos Secilias, que
poco dimpués reconquirion os Borbons mientres a Guerra de Succesión de Polonia y
dixoron en mans d'una branca menor d'os Borbons espanyols.

O sieglo XVIII esdevenió un sieglo de luitas entre os Borbons de Francia y
d'Espanya, unitos por os ditos Pactos de Familia, contra o reino d'Anglaterra.
Ixo comportó a perduga d'i imperio colonial francés en Canadá pero no comportó
cambeos en a situación en a Mediterrania, en no lograr os espanyols ni os
franceses recuperar Chibraltar ni Menorca, dica que en 1763 os angleses tornoron
ista zaguera isla a los espanyols.

En zaguerías d'o sieglo, o reino de Francia mercó a isla de Corcega, que dica
l'inte feba parte d'a Republica de Chenova, y l'adhibió a o reino, millorando a
suya posición maritima, encara que poco dimpués, en 1789, plegó a Revolución
francesa, alazetando-se-ie una funda desestabilización politica en a
mediterrania occidental.

Con a revolución francesa a nueva Primera Republica Francesa prencipó una serie
de guerras, as ditas Guerras revolucionarias francesas, en as que Francia luitó
quasi contra toda Europa, y que tenioron continación con as guerrs napolionicas
quan Napolión I convirtó Francia en oPrimer Imperio Francés. Mientres istas
guerras, Francia conquirió toda a costa norte d'a Mediterrania occidental,
encluyendo-ie a peninsula iberica y a peninsula italica, pero os angleses
continoron con a suya base naval de Chibraltar, de muita importancia
estratechica, y adhibioron una nueva colonia y base naval con a conquiesta de
Malta, fendo imposible a expansión francesa dillá d'a Mediterrania occidental,
como amostró a tentativa de Napolión de conquerir Echipto, que remató con a
redota naval en a batalla d'Aboukir en 1798. Con a redota final de Napolión, o
reino d'Anglaterra mantenió en o Congreso de Viena as suyas conquiestas
mediterranias, esdevenindo asinas una nueva potencia naval mediterrania. Dende
alabez, Francia y Anglaterra rivalizoron por o control maritimo d'a
Mediterrania.

O Reino Unito de Gran Bretanya y Irlanda adquirió tamién l'antiga Republica d'as
Siet Islas (as islas Chonicas) y refirmó a independencia de Grecia, a on
s'establió un nuevo reino de Grecia con muita influyencia britanica.

En 1830 Francia s'anexionó Alcheria, que convirtió en a suya colonia de
l'Alcheria francesa, prencipiando a suya expansión por Africa d'o norte en
rivalidat con a expansión colonial britanica. Tamién s'anexionó en iste sieglo
Tunicia. Os britanicos s'instaloron en Echipto y Chipre, encara que formalment
continaban fendo parte d'o Imperio otomán.

Tamién amanixió un nuevo estato unificato en a Mediterrania central en 1870, o
reino d'Italia, que en 1911 con a Guerra italo-turca s'anexionó Libia y o
Dodecaneso, que dica l'inte feban parte d'o Imperio otomán.

En a Mediterrania occidental, Espanya continaba on as suyas posesions en a costa
de Marruecos en Ceuta y Melilla, pero sin estar capable d'anexionar-se o norte
de Marruecos como preteneban os colonialistas espanyols.



https://an.wikipedia.org/wiki/Ir%C3%A1n

A Republica Islamica d'Irán ye un país d'Orient Meyo, que dica 1935 yera
conoixiu como Persia. O país muga con Pakistán y Afganistán por l'este;
Turkmenistán por o noreste, a Mar Caspia por o norte y Azerbayán y Armenia por o
norueste; Turquía y Iraq por l'ueste y con a costa d'o Golfo Persico y o Golfo
d'Omán por o sud.

A suya población ye de 75.149.669 habitants en una superficie d'1.648.195 km²,
con una densidat de población de 46 hab/km² (2011). A suya capital se troba en a
ciudat de Teherán, que ye amás a ciudat con un numero d'habitants mes gran d'o
país. Ye o 18eno país d'o mundo por a suya superficie.

Politicament, dende a dita revolución iraniana de 1979 que derrocó a monarquía,
Irán ye una republica, estando mas especificament definita como una republica
islamica, rechita por un Líder Supremo d'Irán (actualment Alí Jamenei) y un
President (actualment Mahmud Ahmadineyad). A suya luenga oficial ye l'idioma
persa (encara que se i charran quantas atras luengas), estando o Rial a moneda
oficial d'Irán.

A suya economía s'alaceta en o petrolio, estando Irán o tercer productor mundial
d'ixe producto y o suyo segundo exportador d'entre os miembros d'a Organización
de Países Exportadors de Petrolio (OPEP). Tien tamién grans reservas de gas
natural.

Irán ye uno d'os puestos d'orichen de l'actual cevilización, y estió un puesto
de transmisión de conoixencias dende India enta Occident y a l'inrevés, amás
d'estar puesto de paso de conoixencias dende China. Mesmo a escritura amaneixió
en o III milenio aC en Sumer. Sobre o suyo territorio se succedioron quantos
pueblos y cevilizacions,como sumerios, acadios, babilonians, medians u persas,
dica a conquiesta d'o territorio por Aleixandre Magno, y una atra vegata quantos
pueblos y estatos como l'Imperio sasanida dica a suya conquiesta en o sieglo VII
por os musulmans. Estió mientres a Edat Meya un puesto important en a Rota d'a
Seda enta China. De totz istos periodos, o país conserva importants obras
d'arte.



https://an.wikipedia.org/wiki/Imperio_Bizant%C3%ADn

O Imperio Bizantín (en griego Βυζαντινή Αυτοκρατορία, en aragonés y catalán
medievals Romania) ye o termin emplegato en a Historiografía dende o sieglo XIX
ta describir a parti d'o Imperio Román de cultura griega; por ixo tamién ye dito
Imperio Román d'Orient. A suya existencia abraca tota la Edat Meya (sieglo IV -
1453) y teneba como capital a ciudat de Costantinoble. Formalment, yera a
continidat d'a tradición d'o Imperio Román, de traza que os suyos emperadors
continoron con a succesión d'os emperadors de Roma, preservando amás o legato
cultural, politico y churidico imperial.

Por ixa preservación d'o legato cultural de l'Antiguidat, no nomás d'o legato
d'o Imperio román sino tamién d'o legato de l'Antiga Grecia, o Imperio bizantín
estió establidor d'un puent cultural, fendo posible que ixe herencio cultural se
recibise en Europa Occidental quan rematoron as grans convulsions en ixos
territorios dimpués d'as invasions barbaras y l'aparición d'os alazetz d'o
estatos nacionals, y estando asinas posible de devantar, con aduya d'ixe
herencio cultural, o Renaiximiento en Italia, sobre o qualo s'alazeta l'actual
civilización occidental. No nomás ixo, sino que a traviés d'os suyos contactos
con a filosofía y a sciencia desembolicatas en puestos como Bagdad u Caire
dimpués d'a suya conquiesta por os musulmans, Bizancio estió tamién un puent
entre Europa y Asia, papel que fació en a scena politica y cultural europea dica
la suya cayita en mans d'os otomans en 1453.

Mientres a suya historia, que prencipia en o sieglo IV, o Imperio bizantín se
trobó sozmeso a quantas variacions territorials, en Europa, en Asia y mesmo en
Africa, por toda a cuenca d'a mar Mediterrania. Asinas, luitó contra as
invasions de pueblos chermanicos y de pueblos eslavos en Europa, contra os
vandalos en Africa y contra persans y otomans en Asia, rematando por
esboldregar-se en 1453 dabant d'o Imperio Otomán. Bi habió periodos d'expansión
mientres os qualos grans líders melitars (como Bilisario) conquirioron muitos
territorios en Africa, en Asia, en Europa Occidental u en os Balcans, y tamién
bi habió periodos en os qualos l'Imperio quasi plegó a desaparecer, como por
eixemplo en 1204, quan os Cruzatos espulloron Constantinoble y proclamoron
l'Imperio latín.

A denominación Imperio Bizantín ye una creyación erudita por part d'os
historiadors modernos. Os griegos bizantins denominaban a lo suyo estato con
formas derivatas de Roma, y tamién ellos mesmos se denominaban romans.

Inicialment os griegos diciban Pωµαϊοι a los romans, l'adchetivo derivato yera
ρωµαϊχός y l'adverbio yera ρωµαϊστί, (Plutarco escribiba ρωµαϊστί λαλειν,
"latine loqui"). Pero quan Costantinoble esdevinió capital d'o Imperio Román
d'Orient, o termin Pωµαϊοι fue aplicato tamién a los griegos y os griegos
diciban a los romans d'o Imperio Román d'Occident "romans occidental", "romans
més antigos". Os griegos olvidoron l'antigo etnonimo suyo Hel·lenos u Ελληνες
(reintrodueito recientment por vía culta), y denominoron a la suya luenga
ρωµαϊχή γλώσσα ("luenga romana", termin que designaba a luenga latina
l'antiguedat grecorromana), y encara a denominación d'o "griego moderno" ye
ρωµαϊχή, (a denominación νεοελληνιχή γλώσσα ye una introducción erudita).

En a Edat Meya bi heba denominacions derivatas d'a lechitimidat d'este estato
como continador d'o Imperio Román. En aragonés medieval se feba servir Romania,
y por eixemplo lo veyemos asinas en o "Libro d'as Marabillas d'o Mundo":

Manimenos encara que este termin tamién s'aplicaba a lo Dispotato de Romanía, un
estato efimero creyato dimpués d'a quatrena cruzata en l'ueste de l'actual
Grecia.

A Historia d'o Imperio bizantín principia en 324, quan Constantín establix en a
ciudat de Bizancio a suya capital y tamién i treslada bellas institucions d'o
Imperio román, con a finalidat de tener una mayor presencia melitar en os
Balcans y a cuenca d'o río Danubio, que en ixe inte se trobaban amenazatas por
os pueblos chermanicos. Se puet considerar que ye en ixe inte quan se produce a
naixencia d'o Imperio bizantín, encara que ta os suyos protagonistas no yera una
entidat diferent, sino una parte d'o Imperio román en conchunto.

Mientres a suya historia o Imperio bizantín se trobó sozmeso a quantas
variacions territorials, en Europa, en Asia y mesmo en Africa, y por toda a
cuenca d'a mar Mediterrania.

En primeras, os bizantins luitoron contra as invasions d'os pueblos chermanicos
(y dimpués d'os pueblos eslavos) en Europa, en a cuenca d'o Danubio y en o
Balcans, estando iste un territorio fundamental ta o suyo Imperio. Pero tamién
intervinioron contra os vandalos que heban ocupato Africa en os antigos
territorios que heban feito parte de Cartago, y contra os persans sasanidas en
Asia la Chica, continando a luita d'o Imperio román contra os partos; y dimpués,
tamién en Asia la Chica, ista vegata contra a expansión d'os otomans plegatos
dende Asia Central y que s'heban islamizato. En ixe inte, destacoron grans
líders melitars (como Bilisario) que permitioron ixa expansión bizantina,
plegando mesmo a controlar una parte important d'a peninula italica.

En primerías d'o sieglo XIII, os bizantins luitoron contra o cruzatos, que
miraban de controlar Bizancio como meyo ta controlar tamién Palestina y
Cherusalem. Sindembargo, o Imperio quasi plegó a desaparecer en 1204, quan os
cruzatos d'a Quatrena Cruzata espulloron Constantinoble y proclamoron l'Imperio
Latín, encara que dimpués o Imperio renaixió a partir de chicotz principatos que
heban resistito a os invasors.

O Imperio bizantín remató por esboldregar-se en 1453 dabant d'a expansión d'o
Imperio Otomán, que heba cerclato os territorios bizantins y que ya contolaba
muitos territorios, no nomás en Asia la Chica sino tamién en os Balcans.

O emperador román Constantín, dimpués de vencer a Licinio (324) establió a suya
residencia en Bizancio chunto con o consello d'o Imperio, y l'11 de mayo de 330
Bizancio fue designata nueva capital d'o Imperio. En 395, quan morió Teodosio, o
Imperio quedó dividito en dos partz ya de pa cutio: o d'occident pa Honorio y o
d'orient pa Arcadio. Esleyoron Bizancio como nuclio politico d'a parte oriental
por razons d'estratechia, economía y política: aturar l'amenaza creixient que
constituiban os godos y o Imperio Sasanida, y asegurar a continación d'os
intercambios comercials entre Europa y Asia. Por atra parte Italia yera en ixe
inte en decadencia y as zonas grecoparlants d'orient encara yeran prosperas. Por
dos sieglos os succesors de Constantín defendioron o Cristianismo contra as
herechías y o territorio román contra as invasions.

Teodosio I fació d'o Cristianismo a relichión d'estato prohibindo o politeísmo
tradicional grecorromán. Os emperadors d'a dinastía teodosiana dioron a lo bispe
de Costantinoble una autoridat superior a los atros bispes d'Orient, pero en os
concilios d'Efeso (431) y Calcedonia (451) se facioron patents as profundas
diferencias doctrinals d'os patriarcatos d'as atras metropolis romano-orientals.
Como reflexo d'a baralla por o poder entre os bispes d'Antioquía, Aleixandría y
Costantinoble os bispes preneban doctrinas diferents que conduciban a la
formación d'ilesias nacionals en rechions con muita población no helenizata u no
romanizata de tot que deseyaban independizar-sen. Por atra parte taimen bi heba
rivalidat con Roma. En 482 o Pontífiz román excomulgó a lo patriarca de
Costantinoble.

Pa librar-se d'os invasors godos y hunnos os emperadors d'Orient amés de fer
servir as armas, tamién facioron servir a diplomacia: lis pagaban tributo u los
adrezaban ta Italia. D'esta traza quan morió Anastasio en 518, o Imperio Román
d'Orient se manteneba entero pero o Imperio Román d'Occident yera ocupato por
diferents pueblos barbaros: o Imperio Román d'Orient sacrificó Occident pa
salvar-se d'os barbaros.

En o sieglo VI, baixo o emperador Chustinián I (527-565) o Imperio Román
d'Orient tenió o suyo primer apocheu, con una politica externa que prebaba de
reconstruir o Imperio Román d'o sieglo I y que yera muito costosa, por haber de
luitar contra vandalos, visigodos, ostrogodos y persas sasanidas. Chustinián
yera rodeyato d'un equipe de presonas que facioron posible este difícil
treballo: a suya muller Teodora, o churista Tribolián, (que intervinió en a obra
Corpus Iuris Civilis, o reformador de l'administración central Chuan de
Capadocia, y os chenerals Narsís, Bilisario, Mundo y Liberio.

En l'anyo 532 Chustinián I firmó con Cosroi de Persia o tractato de "Paz
Perpetua", con devolución d'as conquiestas mutuas en l'aria de l'alto Eufrates.
Con a muga oriental pacificata o Imperio Román d'Orient podió encomenzar a
reconquiesta d'Italia. En l'anyo 535 encomienzó a conquiesta d'Italia u "guerra
gotica", muito costosa, y dica l'anyo 552 no rematoron as zagueras luitas. A
clase senatorial italiana fue diezmata y Italia esdevenió un exarcato dentro d'o
Imperio Román d'Orient y gobernato dende Ravena.

L'antiga Africa Proconsular romana fue invadita quan entre os vandalos reinaba
Chelimer. O cheneral Bilisario fue encargato d'esta invasión, y tamién fuoron
conquiestas as islas de Secilia, Cerdenya, Corcega y Balears. Se creyó o
exarcato d'Africa con capital en Cartachinia.

O sud de Spania (nombre griego de Hispania) fue conquiesto quan en una guerra
civil entre partidarios de Achila I y partidarios d'Atanachildo clamoron a los
bizantins pa combatir en uno d'os bandos. Dimpués de prener posicions en o sud
de Spania as tropas bizantinas se desentiendioron d'a guerra civil y
conquirioron as arias d'influencia d'as ciudatz de Cádiz, Cordoba, Malaga y
Cartachena, con buena part d'as provincias d'a Hispania Betica y d'a Hispania
Cartachinense. Os territorios hispanicos d'o Imperio Bizantín yeran conoixitos
como Spania.

As campanyas fuoron tan costosas que s'acotoloron as reservas d'oro de tiempos
d'Anastasio (491-518).

En politica interna o periodo de Chustinián se caracterizó por millorar a
recaudación d'impuestos pa financiar as guerras, (que fació que i hese revueltas
en Asia la Chica), por aturar a los terratenients y por prebar d'esfender a
ortodoxia.

Os griegos d'o Imperio Román d'Orient perdioron muitos territorios quan as
invasions d'avaros y eslavos. O emperador Mauricio I a fins d'o sieglo VI prebó
una contraofensiva més allá d'o río Danubio ta forachitar a los eslavos ya
establitos en os Balcans, pero a penetración d'os eslavos ya yera irreversible y
os eslavos s'establiban ya tan a lo sud como Macedonia y Salonica enta l'anyo
600, y mesmo aprendeban tecnicas de piratería y saqueyo navals a bordo de
monoxilos. A campanya de l'anyo 601 de Mauricio estió un fracaso y fue enchaquia
d'a suya cayita.

A prencipios d'o sieglo VII i heba anarquía en Costantinoble y o limes danubián
desapareixió pa cutio baixo a presión d'os avaros y eslavos.

En l'anyo 610 o remata o reinato d'a dinastía de Chustín dimpués d'o golpe
d'estato d'Heraclio. O rei Cosroi II de Persia aproveitó o "nacionalismo
relichioso" echipcio y sirián (monofisitas) y os desordens internos pa invadir a
muga oriental y en l'anyo 611 prenió Antioquía, en l'anyo 614 prenió Cherusalem
y en l'anyo 618 Aleixandría, aturando os ninvíos de trigo ta Costantinoble.

Por ixe tiempo a presencia eslava se consolidó en Macedonia y Mesia, y i habió
saqueyos en Tracia, Tesalia, Grecia, Peloponiso y dica Creta en l'anyo 623.
Salonica fue asetiata en os anyos 617 y 619. En l'anyo 626 os avaros y persans
asetiaban Costantinoble, pero sufrioron una derrota decisiva que dixó a los
avaros sin capacidat de tornar a atacar en os Balcans.

Entre os anyos 623 y 631 os eslavos se liberoron d'o chubo d'os avaros y
mientres o sieglo VII esdevinioron os amos d'os Balcans. O emperador Heraclio
permitió a os crovates y serbios que s'establisen en territorios d'o Imperio
Román d'Orient mugants con os avaros pa que fesen d'etnia-tampón. En l'anyo 626
diferents grupos eslavos dominaban ya totz os Balcans, Macedonia, y parte de
Tesalia, Grecia central y Peloponiso, encara que os serbios y crovates
reconoixeban teoricament a sobiranía imperial. Os griegos permanexeban en
Tracia, en a costa dica Salonica, en as islas y en o sector oriental d'o
Peloponiso.

Heraclio respondió a l'amenaza persana organizando un exercito con muitos
monches y dando o caracter a la reconquiesta de "guerra santa" pa recuperar
Cherusalem y atros puestos sagratos. Pa financiar a guerra requisó fondos a la
Ilesia. A guerra remató victoriosa y en l'anyo 627 prenió Ctesifont, a capital
d'o Imperio Sasanida.

A guerra entre as dos potencias las enfeblixió tanto que os nomadas arabes d'o
desierto, unificatos baixo a teocracia monoteísta d'a nueva relichión musulmana
consiguioron conquerir as provincias orientals d'o Imperio Román d'Orient on a
mayoría d'a población no yera griega u no yera helenizata de tot (Echipto,
Siria, etc..), y tot o Imperio Persán Sasanida. Os bizantins reorganizoron as
mugas d'o imperio con unas nuevas entidatz administrativas de caracter melitar,
os temas. En os temas bi ha destinatos uns soldatos d'elite a las órdens d'un
stratega y recibiban como paga lotes de tierra. O tema mes antigo fue o tema
Armeniaco, seguito por o tema Anatolico, Opsikión y Caravision/Cibirrotes. Por o
suyo exito en aturar a los musulmans a organización de temas s'estendilló a tot
o Imperio (islas Echeas, Balcans, Italia). En os Balcans se creyoron os temas de
Tracia y Helada p'aturar a los bulgaros y eslavos.

En l'anyo 717 yeta emperador León III o Isaurico, que yera en baralla con as
grans familias de l'aristocracia bizantina y habió de luitar contra una armata
arabe que asitiaba Costantinoble. León consiguió desfer o setio fendo servir
l'agua ardent contra l'armata arabe, aduyato por un frido hibierno y tamién por
os bulgaros, que atacaban a las posicions arabes en Tracia. León III creyó en
Anatolia occidental o tema de Tracico u Tracesios con soldatos procedents de
Tracia.

A fins d'o reinato de León III y prencipios d'o reinato de Constantín V os
arabes fuoron derrotatos en Acroinón (739), y se creyó una muga oriental con os
arabes que iba en diagonal dende Trapesonda dica Tarsos. A rechión de Capadocia
(con capital en Cesaria) quedaba en meyo d'esta muga, con incursions musulmanas
y contraataques bizantins. En periodos posteriors os musulmans que saqueyaban
estas zonas de muga serán conoixitos como gazís.

A dinastía isaurica estendilló o sistema de temas a tot o Imperio, que quedó
melitarment consolidato. Os isauricos estioron iconoclastas y tenioron conflitos
con os monesterios d'os Balcans y con os cristians occidentals.

Dende que fue coronato Basilio I en l'anyo 867 dica a muerte d'a emperadriz
Teodora Porfirocheneta en l'anyo 1056 o Imperio plegó dica o suyo cabalto tanto
dende o punto de vista politico como dende o melitar, con un relativo equilibrio
economico. Destacó o reinato de Basilio II Bulgaroctonos en o que o imperio
recuperó o control d'os Balcans sozmetendo a los tradicionals enemigos bulgaros.

A dinastía macedonica continó a politica de creyación y subdivisión d'os temas y
o Imperio plegó a tener dica 43 temas.

Basilio II luitó contra os bulgaros 30 anyatas y los esclafó ya de pa cutio en
1014 en Kleidíon (val d'o río Struma). Dimpués d'asegurar as posicions en os
Balcans s'adrezó enta l'este, on yeran os armenios como etnia tampón entre os
griegos ortodoxos y os musulmans y ocupa o Vaspurkán armenio, politica que os
suyos succesors seguirán ocupando més territorios orientals como as redolatas
d'Ani y Edessa.

Basilio II tamién teneba o prochecto de reconquerir Italia d'o sud y Secilia y
fació ocupar Mecina en l'anyo 1025. A mayor estabilidat permitió un desembolique
comercial y un comercio con Italia. Bi habió una florata d'as industrias d'o
luxo como as telas, sedas, tapices, obchectos de metal y mosaicos.

Basilio II mentenió o control sobre as grandes familias bizantinas y sabió
adrezar os conflictos internos enta campanyas melitars contra atros países, como
quan en l'anyo 996 encomenzó una campanya contra os bulgaros.

Entre os anyos 1025 y 1204, encara baixo a dinastía macedonica, bi habió un
proceso de feudalización que malmetió as bases fiscals y melitars d'o imperio:

En 1045 se conquirió Armenia, maximo abance que conseguirá o Imperio enta
l'este. A desaparición d'o estato-tampón armenio permitió dimpués a invasión
d'os turquemans selchuquís.

En l'anyo 1054 se produció o Gran Scisma, Roma y Costantinoble creboron ya de
tot, en tiempos d'o papa León IX y d'o patriarca Miguel Cerulario.

A dinastía d'os Ducas encomenzó en 1059 con Costantín X, antigo tresorero d'o
imperio, que destronó a lo cheneral Isac Commeno. Con a dinastía d'os Ducas
predomina a burocracia.

Bi habió perduga de poder en os Balcans: os serbios se rebeloron y o prencipato
de Zeta u Dioclea s'independizó. Tamién i habió revueltas vlacas y bulgaras. Os
pazinacos feban incursions en o Imperio y en 1053 facioron una revuelta. Os
usios entroron en Macedonia, Tracia y os Balcans en 1064 y fuoron asentatos en
Macedonia. Croacia crebó de tot os ligallos de dependencia con Costantinoble y
s'alinió con o reino d'Hongría, que conquirió Belgrado y prenió o poder de fixar
a muga que deseyaba en l'aria danubiana.

Os selchuquís vencioron a las tropas imperials de Román IV Diochenes en
Manziquert en l'anyo 1071. O Imperio perdió o control d'Anatolia central y
oriental, os turquemans y os musulmans d'as marcas (gazís) s'ixemenoron por tot
o territorio perdito, que encomienzó un proceso de turquización y islamización.
En l'anyo 1080 Bitinia, Isauria y atros territorios d'Anatolia yeran baixo o
control d'un nuevo estato turco y musulmán, o Soldanato de Konya u Soldanato de
Rum.

A dinastía d'os Comnenos encomenzó con Aleixo I Comneno (1081-1118),
representando a la nobleza y a o exercito.

Os normandos heban ocupato Dyrrachion y feban incursions en Macedonia, Tesalia y
Epiro. Costantinnoble refirmaba a Henrique IV d'o Sacro Imperio Román Chermnico
contra o Papato. En 1082 os venecians aduyoron a los bizantins contra os
normandos y n'obtienen a cambeyo o dreito a comerciar por tot o Imperio sin
pagar aduana, (1084) con o que encomienzó a hechemonía veneciana en a mar
Mediterrania oriental.

Tanimientres o soldán Sulayman ocupó Konya, Cilicia y Antioquía entre os anyos
1081 y 1085 respetando a sobiranía teorica de Costantinoble. Sulayman aturaba a
atros sobirans musulmans como Malikxah. En 1091 Sulayman fue succedito por
Kilij-Arslan. Os abances d'os turquemans selchuquís facioron que Aleixo I
demandase aduya a los estatos cristians d'Europa Occidental, encomenzando asinas
as Cruzatas. Kilij-Arslan establió a suya capital en Konya mientres a Primera
Cruzata y consolidó o poder turco en a rechión.

Alexo I habió de combatir a los pazinacos, que invadioron Tracia en l'anyo 1086
y plegoron a asitiar Costantinoble en l'anyo 1091, estando derrotatos en a
batalla de Mont Lebunion en abril de 1091 con l'aduya d'os cumans.

Dimpués que os normandos conquerisen Salonica en 1185, Isaac Anchel puyó a la
cadiera reyal refirmando-se en os latifundistas y encomenzó a suya dinastía. En
1187 Costantinoble reconoixió o segundo Imperio Bulgaro, con o que se perdioron
Serbia, Croacia y Dalmacia.

A Quarta Cruzata salió de Venecia por mar en 1202, pero s'esbarró. Con a excusa
de restituir a un emperador bizantín destronato, os cruzatos prenioron
Costantinoble en chulio de 1203. Fuoron forachitatos en motín y tornoron a
prener a ciudat o 13 d'abril de 1204. O Imperio Bizantín s'esminglanó. Os
cruzatos creyoron un Imperio Latín de Costantinoble en a rechión d'os estreitos
con Balduín de Flandres como emperador. Paralelament se formoron atros estatos
latins: o reino de Tesalia, o ducato d'Atenas y Tebas, o Prencipato d'Acaya,
mientres que Venecia s'apoderó de Creta y muitas islas griegas. Os griegos
independients s'organizoron en tres estatos hereus d'a tradición bizantina:
Imperio de Trapesonda, Imperio de Nicea y Despotato d'Epiro. Balduín de Flandres
fue vencito por os bulgaros pero o suyo chirmán Henrique consiguió endrezar a
situación d'o Imperio Latín.

Os griegos d'o Imperio de Nicea consiguioron forachitar a los catolicos de
Costantinoble con aduya d'a Republica de Chenova, que recibió a cambeyo o
monopolio d'o comercio en a mar Negra. Os nuevos emperadors griegos yeran
conoixitos como Paleologos. Os catolicos latins encara manteneban uns estatos en
Grecia, como o prencipato d'Acaya, o ducato d'Atenas, u o ducato de Neopatria.

Os Paleologos se trobaban con l'amenaza d'os turcos en Anatolia, que en 1302
conquerioron Efeso. O emperador Andronico II clamó a los almogavars pa aturar a
los otomans y atros turcos. Una vegata vencitos os turcos otomans y karamanlís
os griegos veyeban en os almogavars un periglo y preboron d'exterminar-los. Os
almogavars resistioron en Gallipoli y dimpués emigroron a traviés de Macedonia
t'a Grecia peninsular, prenendo o control d'os ducatos de Neopatria y Atenas.
Dimpués d'a revuelta almogavar os turcos recupereroron Efeso, Esmirna y Magnesia
y encomenzoron a practicar a piratería en a mar Echea.

A reconquiesta de Grecia yera difícil por a expansión d'o reino serbio y tamién
por tornar l'amenaza d'os turcos otomans, contra qui ya no i heba un exercito
competent. Encara que en o fillo d'o turco Osmán, dito Orhán I (1324-1360) aduyó
a Chuan Cantacuceno a prener o poder de Costantinoble en 1345, os otomans
representoron ya un claro periglo quan en 1354 consiguioron pasar a los Balcans:
baixo Orhán os otomans conquirioron a costa sud d'a mar de Marmara y l'acceso a
os Dardanelos. Esto lis permitió en 1354 de desembarcar en Europa y prener
Gallipoli y Tracia oriental, on encomenzó una inmigración otomana, estando
l'orichen d'os turcos rumelís.

O Imperio Bizantín perdió Andrianopolis, conquiesta por o soldán otomán Murat I,
que en fació a suya nueva capital. Murat I consiguió vencer a los bulgaros,
ocupando o sud de Bulgaria, y a los serbios (en a batalla de Kosovo). Os
bizantins ya yeran clarament eclipsatos por os otomans, estando-ne en a practica
os suyos vasallos, pero os otomans no podeban prener Costantinoble porque o suyo
exercito yera sobretot de caballería y incapaz de setiar una ciudat fortificata
d'a mida de Costantinoble, que requeriba a conoixencia d'unas tecnicas
especials.

Bayacet I interveniba en afers bizantins dende 1390, y aduyó a Chuan VII
Paleologo a prener o poder. Entre 1391 y 1395 o despota de Morea Teodoro se
declaró vasallo de Bayacet I, y quasi a lo mesmo tiempo tamién lo fació o
gospodar de Bosnia. O prencipe d'Acaya solicitó l'aduya otomana, Vlaquia cayó
baixo dominio otomán y lo soldán decidió a suerte d'os zaguers reis serbios.

Murat II (1421-1451) asetió Costantinoble mientres tres meses en ixas envueltas
de Manuel II Paleologo, y dimpués saqueyó o Peloponiso y asetió Salonica. Os
griegos bizantins habioron de pagar un tributo pa no ser conquiestos de tot.

O penultimo emperador bizantín, Chuan VIII (1425-1448) no reinaba practicament
so que en a redolata d'a capital, y os suyos chirmans se repartiban os restos
d'o Imperio, on gobernaban como despotas autonomos. Constantín gobernaba en
Mesembria con o consentimiento d'o soldán, Demetrio gobernaba en Lemnos, y
Teodoro II en o despotato de Morea. En 1427 Teodoro habió de compartir o poder
en Morea con Tomás y Constantín Paleologo. Os venecians controlaban una chicota
parte de Morea: Modon, Corón, Nauplia, Argos y Patrás, que yera en a subchección
d'un arcebispe catolico dica 1430, quan cayó en poder d'os Paleologos,
encomenzando a esboldregar-se o prencipato latín d'Acaya. Salonica y Ioannina
encara perteneixeban a lo Imperio Bizantín, pero os habitants d'Ioaninna
s'entregoron a Sinan Pachá, conservando bells previlechios y as propiedatz d'a
ilesia y de terratenients poderosos.

En o Imperio o neoplatonismo rechitó en a fegura de Georgios Gemistos,
gobernador de Mistra (Despotato de Morea), que proposaba una tornata a lo
politeísmo helenico como solución a la decadencia d'o Imperio, que li valió a
enemistat d'o patriarca de Costantinoble Gennadios II de Constantinoble.

O soldán otomán Mehmet II conquirió Costantinoble o 29 de mayo de 1453, quan o
zaguer emperador bizantín Constantín XI Paleologo morió defendendo a ciudat.
Gennadios II de Constantinoble aceptó l'autoridat d'o soldán. En 1460 cayó o
Despotato de Morea, y lo suyo despota Demetrio Paleologo recibió bellas islas
d'o norte d'a mar Echea.

Mientres o Imperio bizantín, se i desembolicó una traza especifica d'arte, que
se conoix con o nombre d'arte bizantín, a partir de l'arte román, con as
adicions de l'arte paleocristián, y tamién con bellas influencias procedents de
l'arte persán y mesmo de l'arte islamico.

L'arte bizantín se manifiesta en totas as brancas artisticas, encara que cal
destacar-ne tres de principals: en l'arquitectura, en a escultura y en a
pintura, estando l'arquitectura bizantina a suya principal manifestación,
incluyindo-ie destacatos edificios, como a ilesia hue conoixita como Santa
Sofiya d'Istambul.

Con o nombre d'arquitectura bizantina se fa referencia a l'arquitectura mientres
a durada d'o Imperio bizantín, dende primerías d'o sieglo IV dica meyatos d'o
sieglo XV, con a quala cosa se gosa trastallar en tres periodos diferents, ditos
"alazetal", "meyo" y "final". Tamién cal parar cuenta de que ye una
manifestación artistica que s'estendilla dende Italia dica a muga con o Imperio
persán, incluyindo-ie puestos tan distanciatos como Secilia, Palestina, Grecia u
as estribacions d'o Caucas. Por ixo tamién bi ha en l'arquitectura bizantina
bellas variants rechionals, que cal combinar con as variants temporals.

L'arquitectura bizantina s'alazeta sobre l'arquitectura romana, con as
modulacions que heba introdueito l'arquitectura paleocristiana, recibindo tamién
influencias d'a dita arquitectura carolinchia y de l'arquitectura otoniana (y
dimpués de l'arquitectura romanica) procedents d'Europa occidental, y tamién
influencias de l'arquitectura persa y dimpués de l'arquitectura islamica
procedents d'Orient Meyo, fendo-ie una sintesi prou equilibrata de todas istas
influencias ta configurar un estilo arquitectonico propio que achuntaba a
funcionalidat con a manifestación d'a reyaleza imperial.



https://an.wikipedia.org/wiki/Hamburgo

A Ciudat Libre y Hanseatica d'Hamburgo, (en alemán Hamburg /ˈhambʊɐk/, en baixo
alemán Hamborg /ˈhambʊɪç/) ye una ciudat situata a o norte d'Alemanya. Antimás
tamién ye un estato federato que tien una amplaria no muito mayor que a d'a
mesma ciudat (755 km²). Hamburgo ye a segunda mayor ciudat d'Alemanya dimpués de
Berlín y a seisena d'a Unión Europea. A población d'a ciudat blinca d'os 1,8
millons d'habitants, mientres que a Rechión Metropolitana d'Hamburgo (que
encluye partis d'os estatos federatos vecins de Baixa Saxonia y
Schleswig-Holstein) tien mas de 5 millons d'habitants. A cantos d'o río Elba, o
puerto d'Hamburgo ye o segundo puerto mas gran d'Europa (dimpués d'o puerto de
Rotterdam) y o deceno mas gran d'o mundo.

O nombre oficial d'Hamburgo, Ciudat Libre y Hanseatica d'Hamburgo (en alemán
Freie und Hansestadt Hamburg), reflecta a historia d'a ciudat como miembro d'a
Liga hanseatica, como ciudat libre imperial d'o Sacro Imperio Román Chermanico,
y o feito de que Hamburgo ye una ciudat estato y un d'os deciseis estatos
d'Alemanya. Antis d'a unificación d'Alemanya en 1871, Hamburgo yera un estato
sobirán.

Hamburgo ye un gran nyudo de comunicacions en o Norte d'Alemanya y un d'os
prencipals d'Europa. Amás s'ha convertito en un centro industrial y de medios de
comunicación con fabricas y instalacions d'interpresas como Airbus, Blohm + Voss
y Aurubis. A emisora de radio y televisión Norddeutscher Rundfunk y as
editorials Gruner + Jahr y Spiegel-Verlag son os dos pilars prencipals d'a
industria mediatica en Hamburgo. Hamburgo tamién ha estato un important centro
financiero mientres muitos sieglos, y ye a seu d'o segundo banco mas antigo d'o
mundo, o Berenberg Bank. En total, bi ha mas de 120.000 interpresas.

D'atra man a ciudat ye un important centro toristico tanto ta visitants d'o
propio país como ta foranos. Hamburgo se trobaba en 2012 en o puesto 17 de
ciudatz con millor calidat de vida , y, en 2010, yera en a 10ena posición.

Hamburgo se troba en a parti sud d'a peninsula de Chutlandia, chustament entre
Europa Continental por o sud y Escandinavia por o norte. A mar d'o Norte se
troba a l'ueste y a mar Baltica a o noreste d'Hamburgo. Hamburgo se situa chunto
a o río Elba en o forcallo con os ríos Alster y Bille. O centro d'a ciudat city
centre ye arredol d'o Binnenalster ("Alster interior") y l'Außenalster ("Alster
exterior") dos lacos artificials formatos en entibar o río Alster. A isla de
Neuwerk y as dos chicotas islas vecinas de Scharhörn y Nigehörn, situatas en o
Parque nacional d'a mar de Frisia hamburgués, fan tamién parti d'Hamburgo.

Os vicos de Neuenfelde, Cranz, Francop y Finkenwerder fa parti d'a rechión
conoixita como Altes Land, a mayor rechión productora de fruita d'Europa
Central. En o vico de Neugraben-Fischbek se troba o Hasselbrack, o punto mas
alto d'Hamburgo con una altaria de 116,2 m.

Hamburgo tien un clima oceanico. O clima d'Hamburgo ye influyenciato por
trobar-se amán d'a costa y d'as masas d'aire marín que s'orichinan en l'Ocián
Atlantico. En os almarchals bi ha un clima maritimo templato. Os nevazos son
raros y nomás bi'n ha una u dos vegadas a l'anyo.

A 31 d'aviento de 2006, bi heba 1.754.182 personas rechistradas en o censo d'a
ciudat d'Hamburgo (un 6.2% mas d'os 1.652.363 rechistratos en 1990) en un aria
de 755,3 km². A densidat de población yera de 2.322 hab/km². L'aria
metropolitana d'Hamburgo tien una población total de bells 4,3 millons de
personas, que viven en una superficie de 19.000 km².

Bi heba 856.132 hombres y 898.050 mullers censatos en Hamburgo. Por cada 1.000
hombres, bi heba 1.049 mullers. En 2006, bi naixioron 16.089 personas d'Hamburgo
(d'os que un 33,1% yeran de mullers que no casadas); 6.921 vodas y 4.583
divorcios. En a ciudat, os ninos menors de 18 anyos representaban un 15.7% d'a
población y as personas mayors de 65 anyos un 18.8%.

Recent estimates put the number of people with a migrant background at 30%
(515.000). Os immigrants yeran plegatos de 180 países diferents, entre os que se
trobaban Turquía, Polonia, Rusia, Afganistán, Pakistán, Cazaquistán, Irán u
Ghana.

En 1999, bi heba 910.304 casas, en as que en un 18.9% teneban ninos menors de
18; o 47.9% d'istas las formaban personas sin parella. A meyana ye de 1.9
personas por casa.

Hamburgo tien nueu localidatz achirmanatas arredol d'o mundo. Dar es Salaam
(Tanzania) ye a zaguera que s'adhibió a la lista en 2010.



https://an.wikipedia.org/wiki/Flandres

Flandres u Flandras (en neerlandés Vlaanderen ▶ (i), Vlaams, Vlaming; en francés
Flandre(s),flamand, Flamand; en alemán Flandern, flämisch, Flame) ye una rechión
de lo norte de Belchica, una de las tres de lo estato federal belga, y
corresponde a la més gran parte de lo Flandres historico. Denantes de la
rechionalización de Belchica, a parola Flandras correspondeba a lo territorio de
las provincias West-Vlaanderen y Oost-Vlaanderen.

Flandres, tamién dita Rechión de Flandres ye una subdivisión administrativa de
Belchica y reune o conchunto d'administracions flamencas de Belchica, fruito d'a
unión d'as institucions d'a Rechión Flamenca y d'a Comunidat flamenca que
administran as provincias d'Anvers, de Flandres Occidental y Oriental, de
Brabant flamenco y de Limburgo, y tamién por as personas de parla neerlandesa
d'a Rechión de Bruselas.

Nomás dos d'as cinco provincias actuals perteneixeban a o territorio d'o
Flandres historico.

A rechión Flamenca no se corresponde actualment con o condato de Flandres d'a
edat meya, que encluyiba territorios actualment en Francia (Flandres francés) y
en os Países Baixos (Flandres zelandés). A mas a Rechión Flamenca incorpora os
territorios de parla neerlandesa de l'antigo ducato de Brabant y as buenas
villas de parla neerlandesa d'o Prencipato de Lidje.



https://an.wikipedia.org/wiki/El_Villarecho_(Terrient)

El Villarecho (El Villarejo en castellán y oficialment) ye un pedanía de
Terrient, en la comarca de la Sierra d'Albarrazín y en la provincia de Teruel.

Lo toponimo Villarecho deriva de Villar con lo sufixo -echo. Devez, la parola
villar deriva de villa y puede estar indicativa de despoblación, de feito en la
provincia d'Avila tiene lo significau d'expleitación agraria. En la Sierra
d'Albarrazín se troba a sobén Villarejo como microtoponimo que indica puestos
que estioron suposaus nuclios de población. En la grafía medieval los podemos
veyer como Villarejo u Villareio, conoixendo-se la forma Villarecho en las actas
de lo proceso de Cortz d'Alcanyiz de 1436 referiu a atro Villarecho de la zona
entre Albarrazín y Exea d'Albarrazín:

El Villarecho ye en la part sudueste de lo termin municipal de Terrient en una
zona que desaugua enta lo río Cabriuel a traviés de lo suyo afluent rambla de
Villarecho. Se plega a El Villarecho baixando enta l'ueste dende lo puerto de
Terrient por carretera TE-65. Dende ixe puerto las localidatz mes accesibles son
Terrient a lo norte y Toril a lo sud.

En los sieglos XVI y XVII los habitants d'El Villarecho perteneixeban a la
categoría de barraños por no vivir en garra aldeya de la Comunidat d'Albarrazín
y estar consideraus vecins de la ciudad d'Albarrazín. Manimenos, por haber de
pagar la peita como los aldeyanos y haber-se de recullir esta peita en Terrient
y no en la ciudat d'Albarrazín apareixen en la documentación como barraños de
Terriente.

El Villarecho perteneixió a lo Correchimiento d'Albarrazín entre 1711 y 1833. En
1857 figuraba como una aldeya de Terrient.



https://an.wikipedia.org/wiki/Danza

A danza ye l'arte d'exprisar-se por meyo de movimientos d'o cuerpo a lo ritmo
d'a musica.

Os primers antecedents los trobamos en as pinturas rupestres. A historia d'a
danza reflecta os cambeyos respective d'as relacions d'o lugar con a suya
conoixencia d'o mundo.

En l'antigo Echipto, as danzas cerimonials estieron estatueixitas por os
faraons. Istas danzas, que esfugaban en ceremonias representando a muerte y a
reencarnación d'o dios Osiris, se'n estieron fendo cada vegata más complexas,
dic'o punto de que nomás podeban ser executatas por profesionals qualificatos.

Arredol de Dionisio (u Baco), o dios d'o vin y a zorrera, collas de mullers
clamadas menades iban de nueit a las montanyas, an baixo los efectos d'o vin,
celebraban as suyas nosas con danzas. Istas danzas encluiban, en ocasions,
musica y diferents feguras d'a mitolochía clasica que yeran representaus por
autors y danzants entrenatos. A remates d'o sieglo V a.C. istas danzas
prencipioron a fer parte d'a scena social y politica de l'antiga Grecia.

Entre los románs, l'ademprivio d'a danza por parti d'os poders publicos fue
eslanguindo. A cristianización de l'Imperio Román ficó una nueva yera en a que o
cuerpo, a sexualidat y a danza resultoron unitas y estieron arreparo de
controversia y conflictos.

L'actitut d'a ilesia cristiana ent'a danza dend'o sieglo IV y mientres toda la
Edá Meya estió dople.

Por una parti trobamos o refús d'a danza como catalizador a d'a permisividat
sexual, a lascivia y l'extasi por menadors d'a ilesia como sant Agostín
(354-430), quala influencia [continó] mientres toda la Edat Meya. Por atra
parti, bells antigos Pais d'a Ilesia intentoron adhibir a los cultos cristians
as danzas mesmas d'os celtas, anglosaxons, galos, ecetra.

A plegada d'a Renaixedura trayó una nueva actitut ent'o cuerpo, as artes y a
danza. As cortz d'Italia y Francia esdevinioron o centro de nuevos desemboliques
en a danza gracias a los mecenaches a os mayestros d'a danza y a os musicos que
creyoron grans danzas a escala social que premitioron o creiximiento d'as
celebracions y festibidatz. A lo mesmo tiempo a danza esdevinió en arreparo
d'estudios seriosos y una colla de intelectuals clamatos a Pleyade treballoron
ta remontar o teatro d'os antigos griegos, combinando a musica, o soniu y a
danza.

En o sieglo XIX, o balet romantico reflecta la luita entre o mundo terrenal y o
mundo espritual, se puede veyer por eixemplo en obras tals como: Giselle (1841),
O laco d'os cisnes (1895), O esclatanuezes (1892).



https://an.wikipedia.org/wiki/Cobol

O cobol (de l'alemán Kobold, esprito d'a mitolochía chermanica) ye un elemento
quimico de numero atomico 27 y simbolo Co situato en o grupo 9 d'a tabla
periodica d'os elementos. O cobol ye un metal duro, ferromagnetico, de color
blanco azulenco. A suya temperatura de Curie ye de 1388 K. Por un regular se
troba chunto con o níquel, y o dos gosan fer parti d'os meteoritos de fierro. Ye
un elemento quimico esencial ta os mamifers en chicotas cantidatz. O Co-60, un
radioisotopo de cobol, ye un important trazador y achent en o tractamiento d'o
cáncer. O cobol metalico ye comunment constituyito d'una mezcla de dos formas
alotropicas con estructuras cristalinas hexagonal y cubica centrata en as caras
estando a temperatura de transición entre as dos de 722 K. Presenta estatos
d'oxidación baixos. Os compuestos en os que o cobol tien un estato d'oxidación
de +4 son poco comuns. O estato d'oxidación +2 ye muit freqüent, asinas como o
+3. Tamién bi ha complexos importants con o estato d'oxidación +1.

O cobol en chicotas cantidatz ye esencial ta numerosos organismos, encluyitos os
humans. A presencia de cantidatz entre 0,13 y 0,30 ppm en a tierra amillora
ostensiblement a salut d'os animals de pasto. O cobol ye un component central
d'a vitamina B12 (cianocobalamina).

O metal no se troba en estato nativo, sino en diversos minerals, razón por la
que se quita usualment chunto con atros productos, mas que mas como subproducto
d'o níquel y l'arambre. As prencipals menas de cobol son a cobaltita, eritrina,
cobaltocalcita y skuterudita.

Os mayors productors de cobol son China, Zambia, Rusia y Australia. En o termin
municipal de Sant Chuan de Plan bi habió una mena de cobol a man d'o barranco
d'el Sen y o puesto encara se diz El Cobol.

A causa d'os diversos estatos d'oxidación que presenta, bi ha un abundant numero
de compuestos de cobol. Os oxidos CoO (temperatura de Neel 291 K) y Co3O4
(temperatura de Neel 40 K) son os dos antiferromagneticos a baixa temperatura.



https://an.wikipedia.org/wiki/Bac%C3%BA

Bacú (en azerí Баку o Bakı; en persa باکو) ye a capital y a ciudat con mayor
numero d'habitants d'Azerbaichán, con una población de 2.074.300 (2003). Ye
situata en o cabo oriental d'o país, a o canto d'a mar Caspia, en a parte sud
d'a peninsula d'Abşeron.

O casco historico d'a ciudat, que ye una antiga fortaleza, ye declarato
Patrimonio d'a Humanidat por a UNESCO. Fa parte d'a Organización d'as Ciudatz
d'o Patrimonio d'a Humanidat.

As primeras citas historias de Bacú son d'o sieglo VI. Dende o sieglo XII a
ciudat ganó importancia porque esdevenió a nueva capital d'o canato de Chirbán
en enronar-se l'antiga capital por un tierratremo.

A prencipios d'o sieglo XIX a ciudat fue encorporata a o Imperio ruso. Dimpués
d'a declaración de guerra de Turquía a Rusia, o 30 d'aviento de 1806, as tropas
turcas ocuporon a ciudat.

Tenió una comunidat armenia relacionata con a espleitación d'o petrolio ya a
principios d'o sieglo XX. Esta comunidat fuyó a partir de 1989 dimpués d'uns
pogroms promovitos por o mesmo gobierno d'Azerbachán.

Os alazetz d'a economía d'a ciudat se troban en o petrolio. Ya dende o sieglo
VIII s'en conoixeba a presencia de petrolio en a redolada, pero dica 1872, con a
Revolución industrial, no prencipio a suya explotación comercial. Asinas, a
prencipios d'o sieglo XX, yera en Bacú a on se produciba a mitad d'o petrolio
mundial. Por ixo a ciudat estió un obchectivo melitar d'a Wehrmacht d'o Tercer
Reich en a Segunda Guerra Mundial, encara que as tropas alemanas no plegoron a
Bacú, y a suya amenaza desaparixió con a victoria d'o Exercito Royo en a batalla
de Stalingrado en chinero de 1943.



https://an.wikipedia.org/wiki/Azerbaich%C3%A1n

Azerbaichán ye un país d'Asia situato a lo sud de lo Caucas y a l'ueste-sudueste
de la Mar Caspia. Actualment fa parti d'a Comunidat d'Estatos Independients.

Muga a lo norte con Rusia, a l'ueste con Cheorchia, a lo sudueste con Armenia y
a lo sud con Irán. Bi ha un enclau clamato Naxçıvan u Nakhchivan situato entre
Armenia y Irán.

O toponimo Azerbaichán d'as luengas actuals provién de l'antigo Atropatene,
nombre antigo d'un territorio correspondient a l'Azerbaichán iraní. O toponimo
orichinal ha sufrito diferents modificacions pasando a traviés d'as luengas de
cultura d'a rechión: as fases propias d'as luengas iranias, l'arabe y as luengas
turquicas.

Quan la Revolución Rusa remató con lo rechimen zarista ruso, lo territorio de lo
Imperio ruso a lo sud de lo Caucas formó la republica de Transcaucasia. Pero
como i heba diferencia d'intreses entre los diferents pueblos, sobretot en un
tiempo de guerra contra los nacionalistas turcos d'Anatolia, los azerís, que
yeran tamién musulmans y d'orichen turquico estioron los primers que se
deseparoron, fundando a republica d'Azerbaichán. Los nacionalistas azerís
colabororon con los rechimens nacionalistas turcos en o Chenocidio armenio.

Quan los exercitos zaristas empecipioron a perder la guerra civil, o Exercito
Royo Sovietico abanzó enta lo sud, plegando ta lo Caucas y ta Azerbaichán. Los
bolchebiques sovietizoron la republica d'Azerbaichán y dende alavez fació parte
de la URSS dica la suya independencia en 1991.

Dimpués d'independizar-se esta republica, de mayoría turca azerí y musulmana y
on s'han feito historicament mortaleras d'armenios, los armenios de l'Alto
Karabag s'independizoron y ocuporon tamién un corredor entre Karabag y Armenia.

A suya participación internacional ye recient, porque dica 1991 perteneixeba a
la URSS y os esportistas azerbaichans partecipaban con os equipes d'iste país.
Os esportes mes practicatos son l'aixedrez, con a figura de Gary Kasparov como
referent, l'halterofilia y a luita. Tamién o fútbol y o fútbol sala son
populars.



https://an.wikipedia.org/wiki/Aves

As aus (ditas scientificament Aves) constituyen una clase d'animals vertebratos
amniotas con a sangre calient, que a suya caracteristica mes conoixita ye tener
o cuerpo cubierto de plumas, un pico sin de dients (encara que bellas especies
fosils en teneban) y las estremidatz anteriors modificatas como alas. Totas as
aus son oviparas, ixo ye, que ponen uevos, y quasi totas alimentan as suyas
crías dimpuesas. Se considera que son descendients d'os dinosaurios y asinas
pues, forman en chunto con os crocodilos o grupo d'os Archosauria no
extinguitos. Scientificament, as aus son un grupo especializato dentro d'os
Reptilia. O termin etimolochico au asobén s'ha sustituito en mutos dialectos
aragoneses per o castellanismo "ave". Os terminos paixaro/paixarico (en aragonés
occidental y central) y mesmo en chistabín, y muixón (en aragonés oriental y
aragonés centro-oriental) no fan referencia soque a os animals de mida mes
chicota adintro d'este grupo.

Se'n conoixe mes de 9.700 especies en tot lo mundo, quaternadas en 29 ordens,
cadaguna d'estas subdividita en familias (bellas 165) y cada familia subpartita
en cheneros (arredol d'os 2.000). A diversidat d'as aus ye bien gran, y s'han
puesto adaptar ta una gran cantidat d'ambients. Ixo ya el demostró Darwin
dimpués que fayó os suyos estudios sobre os pinzanos d'as Islas Galapagos. Ye
asinas como se son tornatos os vertebratos terrestres mes abundants.

As aus mes antigas conoixitas son os Archaeopterix, animals chicotz con trazas
de l'esqueleto bien primitivas y reptilianas. Huei s'ha quiesto considerar que
las aus derivan de dinosaurios chicotz con plumas, carnivoros, que talment yeban
ya ta part d'alavez capables de fer volitos curtos. Esto ye refirmato per a
troballa de qualques fosils de dromaeosauridos, como os microrraptors, que ya
teneban alas. Manimenos, que amaneixese plumas en os dinosaurios no estió pas
una adaptación ta volar, sino que, probablement, estió una traza d'amillorar a
suya homeotermia (conservación d'a calor corporal), pos cal pensar que huei s'ha
quiesto demostrar que ixes tipos de dinosaurios teneban mayoritariament a sangre
calient. Tamién puet estar que fesen servir as plumas que yeban en as
estremidatz anteriors ta encorralar as presas mes chicotas. A estructura actual
d'as plumas como formadoras d'a superficie d'as alas se fayó bien luego, habe ya
mes de 150 millons d'anyos, y fayó puesto dimpués ta la variedat d'aus que
existe huei, meyando-be la evolución diverchent.

A hipotesi que diz que as aus no son descenditas d'os dinosaurios, sino d'altros
tipos de reptils ditos tecodontos, ye descartada de tot, anque habe 30 anyos
encara yeba la mes refirmata. S'ha trobato a-saber-los dinosaurios no avians que
teneban protoplumas similars a pelos (Sinosauropterix, Dilong, Beipiasaurus'',
etz) y tamién con plumas autenticas bien desarrollatas (Sinornitosaurus,
microrraptors, Caudipterix, Velocirraptor, etz), amés de bellas aus con
caracteristicas inconfundibles d'os dinosaurios (Confuciusornis, Archaeopterix,
etz.). Quan s'ha feito platero que las aus yeban d'orichen dinosauriano, s'han
habito a clasificar filocheneticament dintro d'o grupo Maniraptora, y alavez
dintro de Tetanurae, Theropoda, Dinosauria, Reptilia, etcetera.

A primera clasificación scientifica d'as aus la fayoron Francis Willughby y John
Ray en o suyo libro Ornithologiae, publicato en o 1676. Carolus Linnaeus
modificó la fayena que heban feita en 1758 ta creyar a clasificación taxonomica
que encara s'emplega huei.

As aus son categorizatas como una clase con o nombre latín d'Aves dillá d'a
primera taxonomía de Linneu. En Taxonomía Filochenetica, as aus s'enquadran en o
clado d'os Theropoda (dinosaurios carnivoros bipedos). As aus y os Crocodylia,
en chunto son o zaguer grupo de supervividors d'o clado Archosauria.
Filocheneticament, as aus gosan de definir-se como as descendients d'un ancestro
común, o qual se postula que estió Archaeopterix lithographica, dimpués que no
se'n ha puesto conoixer d'altro. Archaeopterix, que fayó parte d'a fauna d'o
Churasico tardano (d'entre 155 y 150 millons d'anyos habe), ye l'animal mes
antigo que se conoix que encara se l'ha puesto decir au. Belaltros pensadors han
clasificato como Aves només que aquellas que fuesen mes como las modernas,
excluindo-be a mes gran parte d'as aus que no se conoixen sique per os fosils,
parcialment tamién ta privar que bi hese incertezas sobre d'a colocación de
l'Archaeopterix en relación con os animals tradicionalment ditos dinosaurios
teropodos.

Ta clasificar-las, as aus se dividen tradicionalment en tres subclases:
Archaeornithes, Enantiornithes y Neornithes. As primeras, primitivas aus que as
suyas vertebras en a coda no s'han fusionato, treito d'as zagueras que son as
solas supervividoras, con as vertebras d'a coda fusionatas.



https://an.wikipedia.org/wiki/Aragon%C3%A9s

L'aragonés (idioma aragonés u luenga aragonesa) ye un idioma romance, luenga
propia d'Aragón, parlato por bellas 55.000 personas sobretot en as comarcas
pirinencas y prepirinencas d'o norte d'Aragón. En as atras comarcas aragonesas a
on que se charró l'idioma, hue o substrato y influencia de l'aragonés ye encara
perceptible en o castellano que se i fabla, más que más en os aragonesismos
lexicos.

A denominación formal mes común d'a luenga ye aragonés, nombre con que ye
conoixita localment, historicament y internacional.

A tradición filolochica fa uso igualment d'o compuesto navarro-aragonés u
navarroaragonés ta referir-se, más que más, a lo estadio medieval d'o idioma, a
consonant con l'uso d'atros compuestos lingüistico-cheograficos ta atros
romances peninsulars como lo galaico-portugués u l'astur-leyonés.

Popularment, a falta historica de claros referents lingüisticos y una diglosia
multisecular con o castellano accentuoron as diferiencias dialectals de
l'idioma, afavorindo una baixa conscienciación unitaria entre os parladors d'a
luenga, y fendo que aquells que millor mantenioron o dialecto propio lo
denominasen con un nombre local (ansotano, cheso, belsetán, chistabín, etc.)

Fabla ye una altra denominación informal, considerata alternativa per beluns,
popularizata en a segunda metat d'o sieglo XX. En realidat ye un alcurzamiento
d'a expresión fabla aragonesa, inspirata en a de fabla chesa, usata en cheso.

L'aragonés ye encara parlato como luenga materna en o suyo nuclio orichinal, as
montanyas aragonesas d'os Pirineus, en as comarcas d'o Viello Aragón (Chacetania
y Alto Galligo), Semontano, Sobrarbe y Ribagorza.

As ciudatz y villas prencipals an encara puede trobar-se fabladors patrimonials
de l'aragonés son: Uesca, Graus, Monzón, Balbastro, Fonz, Echo, Estadilla,
Benás, Samianigo, Pandicosa, Chaca, Plan, Ansó, Ayerbe, Broto, Lo Grau.

Altros aragoneses tamién aprenden aragonés como una segunda luenga en puestos
como Uesca, Zaragoza, Exeya, y Teruel. Seguntes os datos d'o Censo de 1981, a on
se incluyoron preguntas relativas a l'uso d'as luengas propias, a suma de
fabladors no blincaba d'os 30.000, fendo que l'aragonés siga una d'as luengas
europeas con más gran periglo d'extinción.

Dende o Censo de 1981, o estudio demolingüistico mas important ye lo Estudio
sociolingüistico feito en una gran aria de l'Alto Aragón por l'equipo de
l'Euskobarometro, dirichiu por Francisco Llera, a zaguers d'os anyos 90.
Seguntes a elaboración d'o sociologo Natxo Sorolla sobre os datos d'ixe informe,
l'aragonés yera parlau por bellas 25.000 personas, d'as qualas, 13.000 lo
tendrían como luenga inicial. Ixos datos tamién dan a zifra de 59.000 personas
que lo entienden, 11.000 que lo saben leyer y 6.000 que lo saben escribir.

Os municipios que figuraban como aragonesofonos en l'abant-prochecto d'a Lei de
Luengas que o Gubierno d'Aragón publicó en l'anyo 2001 (pero que no plegó a
presentar en as Cortz d'Aragón) son: Abiego, Abizanda, Adauesca, Agüero,
L'Aínsa-Sobrarbe, Aísa, Albero Alto, Albero Baixo, Alberuela de Tubo, Alcalá d'o
Bispe, Alerre, Almudébar, L'Almunia de Sant Chuan, Alquezra, Angüés, Ansó,
Antillón, Aragüés de lo Puerto, Ardisa, Argavieso, Arguis, Ascellas-Ponzano,
Ayerbe, Azara, Azlor, Bagüés, Bailo, Val d'Echo, Val de Bardaixí, Val de Lierp,
Balbastro, Banastars, Barbués, Barbunyals, Barcabo, Benás, Berbegal,
Biel-Fuencalderas, Biarche, Biescas, Vilanova, Villanuga, Bisagorri, Biscarrués,
Vicién, Blecua y Torres, Boltanya, Borau, Broto, A Buerda, Campo, Candarenas, A
Canal de Berdún, Canfranc, Capella, Casbas de Uesca, Castillón de Sos, Castillón
d'o Puent, Castiello de Chaca, Castillazuelo, Chaca, Chasa, Chistén, Colungo,
Chía, Chimillas, A Espunya, Estada, Estadilla, Fago, Fanlo, Fiscal, Fonz, La
Foradada d'el Toscar, O Frago, A Fueva, Lo Grau, Graus, Oz de Tena, Oz y
Costeán, Huerto, Ibieca, Igriés, Ilche, A Sotonera, Longars, A Luenga, A
Perdiguera, Lobarre, Lo Porzano, Oscorrals, Lupinyén-Ortiella, Mianos,
Monflorit-Ascasas, Monzón, Morillo de Galligo, Naval, Novals, Nueno, Olvena,
Palo, Pandicosa, As Penyas de Riglos, Peraltiella, Perarrúa, Pertusa, Piracés,
Plan, Pozán d'o Vero, A Puebla de Castro, Puent d'a Reina de Chaca, Puertolas, O
Pueyo d'Araguás, Quicena, Robres, Samianigo, Saúnc, Salas Altas, Salas Baixas,
Saliellas, Sallén de Galligo, Sant Chuan de Plan, Sangarrén, Santa Cruz d'as
Serors, Santa Cilia de Chaca, Santolaria de Galligo, Santa Liestra y Sant
Quílez, Santa María de Dulcis, Secastiella, Seira, Senés d'Alcubierre, Sesa,
Sesué, Sietamo, Tardienta, Tella-Sin, Tierz, Torla, Torralba d'Aragón, Torres
d'Alcanadre, Torres de Barbués, Uesca, Yebra de Basa, Yesero y Zaragoza.

L'aragonés ye clasificato, per lo suyo contexto cheografico y historico, como un
idioma romanico occidental, encara que una d'as caracteristicas tradicionals que
definen as luengas romances occidentals –a sonorización d'as oclusivas xordas
intervocalicas– no gosa cumplir-se en aragonés (más que más en l'aragonés
central; en occitano gascón local d'a val d'Aspa tamién se troba lo mesmo
fenomeno):

Encara que muitos lingüistas lo enclavan en o grupo de luengas iberorromances,
l'aragonés presienta unas diverchencias que lo deseparan d'os romances de
l'ueste peninsular (castellano, asturiano-leyonés y gallego-portugués),
amanando-lo més t'o catalán y ta l'occitano (más que más l'occitano gascón), y
t'o resto d'a Romania en cheneral, per eixemplo en a conservación d'as
particulas pronominalo-adverbials ibi/bi/i y en/ne. En o suyo lexico elemental,
l'aragonés tamién conta con un percentache licherament superior de vocables més
amanatos t'o catalán (más que más l'occidental) y t'o gascón, que no pas t'o
castellano, encara que ixo pende tamién en a variedat. Asinas, l'aragonés
occidental no comparte ya tanto lexico con os vecins orientals como lo fan
l'aragonés sobrarbenco y ribagorzano. Os antigos navarro y riochano yeran
variedatz navarroaragonesas més amanatas t'o castellano u que, aparentment, se
castellanizoron luego.

L'aragonés muderno ye, en conseqüencia, un idioma romance posicionato entre o
conchunto iberorromance y o conchunto formato per lo catalán y l'occitano, fendo
de puent entre o castellano y o catalán, pero tamién en muitos casos entre o
castellano (u catalán) y o gascón. O feito de compartir con o gascón y o catalán
noroccidental (y en ocasions, con o vasco) una ripa de vocables exclusivos en a
Romania, mete tamién a l'aragonés en un sozgrupo dito en ocasions pirinenco. De
vez, o suyo arcaísmo en bellas solucions lo achirmana con l'asturiano (u tamién
o gallego y o catalán) frent a lo castellano.

L'aragonés tamién pareix haber coincidito en muitas cosas con o mozarabe, que
influyó prou como substrato prencipal en espardir-se l'aragonés enta o sud per
as tierras de Zaragoza y Teruel. O sistema de clasificación d'o SIL en o
Ethnologue, no acceptato cheneralment per os especialistas d'a romanistica,
considera l'aragonés y o mozarabe en un grupo que clama pirinenco-mozarabe.

Os fonemas son entre barras obliquas / /, os alofonos d'un fonema son entre
parentesis quadratas [ ], a notación ortografica ye en carácters italicos y se
conforma a l'ortografía de l'Academia de l'Aragonés.

Un accento grafico (á, é, í, ó, ú) indica una posición irregular de l'accento
tonico.

Bellas caracteristicas propias d'a fonetica aragonesa en a suya evolución dende
o latín son:

L'aragonés, como muitas d'as luengas romances (pero a diferiencia d'as
iberorromances), conserva las formas latinas ENDE y IBI en as particlas
pronominalo-adverbials: en/ne y bi/i/ie.

A forma més comuna en aragonés de combinación d'os pronombres personals de
tercera persona de complemento directo y indirecto només distingue o numero de
l'indirecto (li/le; lis/les) pero totz dos cheners y numers s'enciertan en una
sola forma (en).

Cal parar cuenta que existen formas en qualques variedatz aragonesas que sí
deixan claro lo chenero y numero d'o complemento directo. Asinas pasa en as
formas ribagorzanas lo i, la i, los i, las i; u en as formas belsetanas le'l/le
lo, le la, le's/le los, le las, acomparables con as formas d'o catalán antigo
li'l, li la, etc., vivas en buena part de Valencia.

L'aragonés naixió alredol d'o sieglo VIII como uno d'os muitos dialectos d'o
latín desembolicatos en os Pireneus centrals y norte, y este d'a val de l'Ebro
en os actuals Riocha, sud y este de Navarra y Alto Aragón. Se considera que
entre os substratos, o vasco yera muito important. A conquista y repoblación d'o
centro d'a val de l'Ebro y zonas d'a Celtiberia por parte de cristianos navarros
y aragoneses, fació que s'extendiese a suya luenga, cosa favoreixita por
charrar-se-ie un romance mozarabe u romanico-andalusí pareixito, (que emplegaban
os cristianos y musulmans nativos), y que con poquetz cambeos no yera dificil
d'aragonesizar. Sindembargo, a expansión de l'aragonés fa que empecipie a
influencia d'altros idiomas por contacto con fabladors d'altras luengas latinas,
amás d'o mozarabe d'a val de l'Ebro, como l'occitano, o castellano y, más tarde
o catalán. O romance navarroaragonés que se charraba en a Riocha u Soria
empecipiaba a desapareixer ya por esta epoca.

En o sieglo XII a unión d'o Reino d'Aragón con Catalunya baixo lo mesmo rei
significó a unión de territorios lingüisticament heterochenios, con o catalán
fablato en a rechión oriental y l'aragonés en a occidental. Por istas envueltas
apareixen os primers textos con formas romances mayoritarias, (denantes
s'escribiba nomás que en latín arromanzato). En a conquista que se fació dimpués
d'a unión dinastica, l'aragonés s'extendió menos que o catalán, nomás en zonas
d'o Sistema Iberico ta o sud d'o sector central d'a val de l'Ebro, plegando ta o
sud de forma compacta ta las actuals comarcas churras. As muelas de Caroch, en
as marguins d'o río Xúcar estioron o cabo sud d'a distribución de l'aragonés en
o Reino de Valencia. Podió haber-ie una presencia de zonas aragonesofablants mas
ta o sud como enclaus que no duroron guaire entre meyo de zonas
catalanofablants, arabofablants y castellanofablants, en especial en o reino de
Murcia.

A cheneralización d'o castellano, tamién conoixito como espanyol, como a luenga
común d'a peninsula, significó a recesión de l'aragonés (proceso de
castellanización). Uno d'os intes claus en a historia de l'aragonés estió quan
un rei de orichen castellano fue coronato en o sieglo XV: Ferrando I d'Aragón,
(tamién conoixito como Ferrando d'Antequera). Con a dinastía Trastamara,
idenficata con o castellano, empecipia un periodo de diglosia que dura dica os
nuestros días.

L'unión d'Aragón y Castiella y a progresiva suspensión de toda capacidat
d'autogubierno dende o sieglo XVIII significó a reducción de l'aragonés, que
encara se charraba amplament, a un emplego rural y coloquial, entre que a
nobleza esleyó o espanyol como simbolo de poder. A supresión de l'aragonés plegó
t'a suya fuga mientres o rechimen d'o dictador Francisco Franco en o sieglo XX.
Os mayestros pegaban a os escolanos por emplegar l'aragonés en as escuelas, y a
lechislación vedó l'amostranza de qualsiquier luenga que no fuese a espanyola.

A democracia constitucional votata por o pueblo en 1978 significó un incremento
en o numero de treballos literarios y estudeos en y sobre a luenga aragonesa.
Manimenos, ista renaixedura puede estar masiau tardana ta ista luenga.

Fa poco s'ha lechislato sobre a mesma en a "Lei 10/2009, de 22 d'aviento, d'uso,
protección y promoción d'as luengas propias d'Aragón", publicata en o Boletín
Oficial de Aragón de 30 d'aviento de 2009.

Bi ha qualques dialectos de l'aragonés en as vals d'o Pireneu axial, una
variedat con rasgos más cheneral en o Semontano, tamién más castellanizata, y
formas de transición entre as primeras y a zaguera.

As parlas más orientals d'o dialecto Ribagorzano, en chunto con as más
occidentals d'o catalán ribagorzano, pueden considerar-se una variant romance de
transición, que comparten caracteristicas con o catalán y con l'aragonés.

Dende os anyadas 70 d'o sieglo XX, se publica más que no nunca literatura en
aragonés, con bella cinquantena d'autors.

Campos Bandrés, I. O., Martínez, J. P., & Paricio Martín, S. J. (2016). The
Aragonese language in education in Spain. Ljouwert/Leeuwarden: Mercator.



https://an.wikipedia.org/wiki/Tren

Un tren, tamién dito asobén ferrocarril, ye un conchunto de vehiclos conectatos
en serie que se mueven por una vía fixa ta transportar pasachers u mercancías
d'un puesto t'atro. Por un regular a vía ye formata por dos rails, encara que
tamién puet estar un solo rail (monorail) u mesmo un sistema de levitación
magnetica (maglev, por as suyas siglas en anglés), u un cable (teleferico).

A propulsión d'o tren puet venir d'una u quantas locomotoras u de unidatz
multiples autopropulsatas con motors individuals. A mayor parti d'os trens
modernos son propulsatos por locomotoras con motor Diesel u por electricidat a
traviés de linias electricas situatas sobre a vía u en rails adicionals.
Sindembargo, historicament (dende principios d'o sieglo XIX dica metat d'o
sieglo XX) as locomotoras de vapor dominaban o panorama ferroviario. Encara que
menos emplegatas, tamién bi ha atras fuents de propulsión posibles (caballos,
cordons, gravedat, pneumatica y turbinas de gas).

Historicament, o ferrocarril estió una ferramienta fundamental en os alazetz d'a
Revolución industrial, en permetir una millora cualitativa sustancial d'as
comunicacions entre os lugars fabricants de productos manufacturatos, os lugars
productors de materias primeras y os lugars de consumo. Asinas, en a segunda
mitad d'o sieglo XIX u mesmo a prencipios d'o sieglo XX, una d'as trazas de
calcular a industrialización d'un país yera calcular a longaria d'as suyas vías
ferrias.

Tamién estió important o ferrocarril en o proceso d'a colonización d'Africa
luego d'o Congreso de Berlín en 1885 que partió o continent entre as potencias
europeas. Asinas, o Reino Unito principió un ferrocarril que miraba que dende
Echipto plegase dica Surafrica, trescruzando Africa de norte enta sur; o
prochecto colonialista de Francia preteneba colonizar dende Senegal dica
Chibuti, d'este enta ueste. Encara que Francia no construyó finalment dengún
ferrocarril, sí que en construyó o Reino Unito, dende Echipto dica Sudán y dende
Surafrica dica Rodesia (hue Zimbabue), encara que tamién fació un uso intensivo
d'o transporte maritimo dende a India dica Malta y Chibraltar a traviés d'a mar
Roya y d'o canal de Suez.

Antiparte, os trens estioron en a segunda mitad d'o sieglo XIX y en a primera
mitad d'o sieglo XX ferramientas de muita importancia ta la planificación d'as
operacions melitars en as guerras, estando a Primera Guerra Mundial a primera
guerra d'importancia a on se fació un emplego intensivo d'o medio de trasporte
ferroviario ta tropas y equipe melitar, encara que en a Guerra Austro-Prusiana o
Exercito de Prusia ya desplegó as suyas tropas en Silesia contra o Imperio
Austro-Hongaro a traviés d'o denso rete ferroviario alemaán en ixe inte. Asinas,
bellos países, como Rusia u mesmo Espanya, establioron ampladas de vía diferents
d'o estándard europeu, ta fer más difícil l'emplego d'o suyo sistema ferroviario
en caso d'una invasión enemiga, como pasó en o Frent Oriental en a Segunda
Guerra Mundial luego d'a Operación Barbarroya (a invasión d'a Unión Sovietica
por a Wehrmacht d'o Tercer Reich), u en as batallas d'a Primera Gerra Mundial
tamién en o Frent Oriental .

A presenza d'o ferrocarril en Aragón principió en a segunda mitad d'o sieglo
XIX, en trobar-se o territorio aragonés en meyo d'o camín dende a capital
d'Espanya y as dos rechions más industrializatas d'o país, Catalunya y o País
Vasco. Sindembargo, o feito d'estar trescruzato por o ferrocarril o suyo
territorio no fació pas que Aragón se industrializase.

Os primers trens funcionaban con cordons tiratos por a mesma fuerza d'a gravedat
u por caballos, pero ya en os primers anyos d'o sieglo XIX quasi toz teneban
propulsión por motor de vapor. Dende a decada de 1920, principioron a
remplazar-se por as locomotoras diesel u por as electricas que amenistaban menor
cantidat de cudiatos y limpieza que as antigas locomotoras de vapor. Allora
tamién principioron a encorporar-sen os vehiclos autopropulsatos de multiples
unidatz, sobretot en os servicios de pasachers. En a mayor parti d'os países
totas as locomotoras en servicio dende os anyos 1970 son diesel, bi ha
excepcions como a Republica Popular China a on que encara remanen bellas
locomotoras de vapor, que chino chano se van sustituyendo. Tamién bi ha
locomotoras de vapor historicas que continan funcionando en bells países en
rotas toristicas y d'ocio.

Un tren de pasachers ye aquel que encluye vagons especialment habilitatos ta
transportar presonas, encara que antiparte ixe tren encluya tamién vagons ta o
transporte de mercancías. Os trens de pasachers viachan entre dos garas, a on
que os pasachers pueden baixar-ne y puyar-ne, y os suyos vagons son más ubiertos
que os vagons de mercancías, ta fer o viache os suyos pasachers con más
comodidat.

Muitos d'os más prestichiosos trens de pasachers tienen nombre propio, y muitos
d'ellos s'han feito famosos (por eixemplo l'Orient Express) y encluso tamién han
gosato apareixer en a literatura y o cine.

Istos trens asobén tienen un vagón restaurant a on os pasachers pueden minchar
mientres a durada d'o viache. Os trens que viachan de nueitz tamién tienen
vagons con leitos ta dormir.

Una categoría de trens de pasachers de luenga distancia que ye creixendo asabelo
ye la d'os trens d'alta velocidat. Por un regular istos trens plegan a
velocidatz mayors de 200 km/h. O tren Shinkansen chaponés inaugurato en 1964
estió lo primer tren de pasachers moderno d'alta velocidat que tenió esito.

O tren más rápedo sobre rails ye o TGV (Train à Grande Vitesse, en francés Tren
d'Alta Velocidat) que alcanzó una velocidat de dica 574.8 km/h en una prebatina
feita en 2007. Manimenos, o tren comercial más rapedo ye o Intercity
Pequín–Tianjin con una velocidat de 350 km/h, plegando lo TGV dica os
300–320 km/h en viaches comercials, igual que fa o InterCity Express alemán.

Por un regular os trens d'alta velocidat son muit competitivos con atros medios
de transporte en destins con distancias de menos de 3 u 4 oras (eixemplo Tokyo –
Osaka en Chapón, 500 km, 2h 30 min u París- León del Roine en Francia, 500 km, 2
h) en zonas con alta densidat de población, pero asobén o transporte aerio tiene
ventalla en viaches más luengos.

Os trens muit rapedos son a vegatas pendulars, como lo APT, o Pendolino, u o
Talgo. Os trens pendulars fan que os vagons s'enclinen una mica en as curvas,
reducindo as fuerzas g y premitindo asinas prener as curvas con mayor velocidat
a la vegata que os pasachers tienen una mayor comodidat.

Os trens de meya distancia, tamién conoixitos como rechionals, gosan conectar
ciudatz grans con villas y lugars que se troban a distancias meyas, fendo en o
suyo recorrito paratas intermedias. En cuentas de unir nomás grans nuclios de
población como feban os de luenga distancia, istos trens rechionals premiten
atender a requesta d'as arias rurals.

Os trens de redolada u trens urbans son trens de curta distancia que premiten
unir as grans ciudatz con os suyos vicos y ciudatz dormitorio, u con a suya
redolada en cheneral. A suya velocidat ye entre os 50 y os 200 km/h y tienen
orarios fixos y regulars.

Un tren de mercancías ye un tren que s'emplega nomás ta o transporte de
mercancías u materials d'un puesto t'atro y que nunca no s'emplega ta
transportar pasachers. Gran parti d'o transporte mundial de mercancías se fa por
tren y en países como os Estatos Unitos o rete de ferrocarril s'emplega más ta o
transporte de mercancías que de pasachers, que gosan emplegar l'avión u o
transporte por carretera.

Bi ha muitos tipos diferents de trens de mercancías, que s'emplegan ta portiar
diferents tipos de mercancías, con diferents tipos de vagons. Un d'os tipos más
comuns son os vagons contenedor, ya que con una grua ye fácil puyar-ne y
baixar-ne d'o tren y dimpués cargar-ne en cambions u barcos, en o clamato
transporte intermodal.

Iste tipo de tren ha sustituito quasi de raso en l'actualidat a los antigos
vagons de carga en los que a mercancía heba d'estar cargata a mán, como en o
transporte maritimo an desapareixito os estivadors portuarios que en feban o
mesmo treballo.

En bells países s'emplega una mena de trens ta o transporte intermodal de
mercancías en que os camions plegan por carretera dica la gara y dimpués puyan a
un vagón especial d'o tren, ta baixar ya en o lugar de destín y continar o suyo
trachecto por carretera. Iste sistema de transporte se conoixe en anglés como
"piggy-back" (literalment á cuestas) y se fa servir por eixemplo en o tónel d'o
Canal d'a Manga entre Anglaterra y Francia u en o transporte transalpín entre
iste zaguer país y Italia, ta evitar a orografía d'os Alpes. Istos trens son
creixendo en importancia en o transporte de mercancías estatounitense ya que no
cal fer modificacions especials en os vehiclos que s'han de transportar, pero
ofreixen muita más flexibilidat. Una atra alternativa de transporte intermodal
tamién son os roadrailers, remolques de cambión especialment disenyatos ta estar
fisicament unitos a un tren, metendo a los trailers un eixe ("bogie") que lis
premite rodar por as vías.

Bi ha muitos atros tipos de vagons especials ta transportar mercancias como por
eixemplo coches. Tamién existen vagons refrigeradors que premiten lebar comida u
chelo, u vagons contenedor que premiten transportar tot tipo de materials
liquidos y gases. Minerals como lo carbón se leban en vagons especials que
premiten cargar y descargar rapedament.

A vegatas, bells pasachers que no quieren pagar o no tienen diners ta viachar en
tren emplegan os trens de mercancías de manera ilegal como medio de transporte,
por haber-ie menos vichilancia que en os trens de pasachers. Muitos d'ellos
pillan o tren quan ye en movimiento, lo que fa que a vegatas se produzcan
accidents.

A parola "tren" viene de l'antigo francés trahiner, que a la vegata deriva d'o
latín trahere que significa "tirar", "rastrar". Ye quasi a mesma parola en a
resta d'as luengas latinas como l'aragonés, o catalán, o italián u o castellán y
tamién en atras luengas como l'anglés u l'olandés. En as luengas chermanicas
como l'alemán y as luengas escandinavas apareixen as parolas zug, tåg y tog,
derivatas d'o verbo anglés to tug que tien o mesmo sentito de "rastrar".

L'orichen de l'actual ferrocarril pareixe que se puet trobar en as carreras d'a
ciudat d'Ur en Mesopotamia, en a Edat Antiga. Os carros que i pasaban feban
sulcos paralelos en o terreno. A escape os habitants d'a ciudat pararon cuenta
que quan os sulcos se feban fundos os carros continaban por a trachectoria
d'istos, y asinas, en pasar por as carreras más estreitas no estropiciaban as
casas.

Más entabán quan as carreras se cubrioron con tantonicos se continoron dixando
istos sulcos ta que os carros i ficasen as suyas ruedas. No bi ha que xuplidar
que allora o carro de cuatre ruedas encara yera un invento prou recient, y por
ixo lo suyo eixe zaguero encara no se podeba orientar.

No se sape quí instaló a primera vía, pero en o sieglo XVI ya s'emplegaban en as
menas d'oro de Transilvania, abendo sobrevivito bells exemplars d'aquellas
primitivas vías y d'aquels vehiclos.

En bells documentos d'o sieglo XVI bi ha ilustracions que representan istos
ferrocarrils y vías de fusta. O más conoixito ye De Re Metallica, de Georg
Bauer, publicato en 1556. O debuixo d'una d'istas vías, en una mena d'Alsacia,
se troba tamién en a Cosmographica Universalis (1550) de Sebastían Münster. Ye
probable que antis de ditas calendatas, ixas vías s'emplegasen tamién en as
menas d'Europa de l'Este y d'o Tirol.

Asinas pues, seguntes os nuestros actuals conoiximientos, pareixe que a ideya de
fer un camín especial ta que cerculasen os carros amanixió en Mesopotamia y que
o emplego d'as ruedas sobre rails estió ideya d'un alemán desconoixito. Mientres
tot o sieglo XVIII se construyoron numeroros ferrocarrils meneros, principalment
en Galas y o noreste d'Anglaterra.

Ye en o sieglo XIX quan apareixen as primeras locomotoras a vapor y más tardi en
o sieglo XX os trens electricos y diesel.

En principiar o sieglo XX Aragón ya teneba quasi a totalidat d'o suyo rete
ferroviario construito. Ye a partir d'a lai de chunio de 1855 quan se creyan os
retes más importants d'o estato (estando a primera linia a iba dende Barcelona
enta Mataró, inaugurata en 1848), pasando belunas d'istas linias por territorio
aragonés.

Manimenos con os ferrocarrils no plegó lo desarrollo economico a curto plazo a
Aragón, habendo-ie graves crisis como la que escaició 1866, quan a economía
aragonesa heba principiato una tardana industrialización. O primer tren plega ta
la ciudat de Zaragoza dende Barcelona en 1861. Por ixas embueltas Zaragoza ya
yera o mayor centro comercial d'o país y gracias a la presencia de nuevas
industrias continarba creixendo en as anyadas venients. As concesions ta la
construcción d'as linias que haberban de pasar por Aragón ya s'heban feitas
dende muitos anyos antis, asinas dende o 22 d'abril de 1845 existiba una
concesión ta o ferrocarril Madrit-Zaragoza, dende o 13 d'agosto de 1845 una atra
ta o ferrocarril Valladolit-Zaragoza y dende o 9 de febrero de 1846 a unica que
a la fin se construirba, a linia Madrid-Barcelona, pasando por Guadalachara y
Zaragoza.

O ferrocarril plega ta Uesca en setiembre de 1864, quan se construyó una branca
d'a linia que uniba Leida con Zaragoza dende a localidat de Tardienta, obra
financiata por Catalana de Crédito.

O prochecto d'a linia Madrit-Zaragoza se fa a la fin en 1851, dentrando en
Aragón por a val d'o río Xalón. A linia, que se financió con capital francés,
plega ta Alfama d'Aragón en 1863, inaugurando-se en mayo d'ixe mesmo anyo. Más
tardi, en 1878, s'enlazó ista linia con la que iba dende Madrit dica Irún,
propiedat d'a Compañía del Norte, con o trampo entre Zaragoza y Pamplona.

En l'anyo 1884 s'amillororon as comunicacions con a ciudat de Barcelona quan se
construyó una nueva linia. A ideya yera fer una atra segunda linia que unise
Madrit con Barcelona dreitament y sin pasar por Zaragoza, siguindo una rota
alternativa por Molina d'Aragón, Calamocha, Mont Albán y Casp, pero a la fin no
sé fació por razons economicas.

Ye important destacar tamién o ferrocarril que n'iba enta Francia, a linia de
Canfrán u más conoixito popularment como lo "canfranero", que encara que no se
remató dica bien dentrato lo sieglo XX, sí que estió una important iniciativa en
temas de transporte en Aragón en o zaguer tercio d'o sieglo XIX.

O ferrocarril central d'Aragón completaba o rete ferroviario aragonés a finals
d'o sieglo XIX. Iste ferrarril, construito con capital belga, saliba dende
Calatayú y plegaba dica Valencia. Tamién existiban os ferrocarrils de vía
estreita como los que iban dende Carinyena dica Zaragoza con 45,2 km de longaria
u entre Cortz y Borcha con 17 km.

En total yeran 707 km de ferrocarrils d'amplo normal os que bi heban en l'anyo
1900 y atros 183 km más se rematarban de construir en l'anyo 1901 entre Calatayú
y Rubielos de Mora. Con una densidat de 2.000 metros de vía por cada 100 km² de
superficie, un dato más baixo que a meya estatal en ixa epoca.

Con o principio d'o nuevo sieglo se remata la construcción d'a linia
Calatayú-Valencia pasando por Camín Reyal. En octubre de 1901 plega tamién a
concesión d'o ferrocarril entre Utriellas y Zaragoza por parti d'a sociedat
"Minas y Ferrocarriles de Utrillas". Amás d'iste atros ferrocarrils de vía
estreita se construirban en Aragón, como o ferrocarril entre Sadaba y Gallur
(1915), Carinyena y Ricla de 25 km, Lecera y La Puebla d'Íxar con 24 km, entre
Teruel y Cuenca con 130 km, entre Alcanyiz y Vinaroz por Moriella con 125 km,
entre Carinyena y Daroca con 24 km y entre Leida y Fraga con 30 km.

Ya en 1929 se fa o trampo d'a linia Santander-Mediterrania entre Soria y
Calatayú. A linia Zaragoza-Camín Reyal se remata en abril de 1930.

Actualment en Aragón son seis os eixes ferroviarios que existen y s'estructuran
en forma radial con centro en a ciudat de Zaragoza.

O tren d'alta velocidat une en l'actualidat as ciudatz aragonesas de Zaragoza,
Calatayú y Uesca. As dos primeras ciudatz fan parti de l'eixe que une Madrit con
Barcelona y que trescruza d'ueste ta este Aragón. Ista lina s'inaguró con un
viache d'os reis d'Espanya o día 8 d'octubre de 2003 entre as ciudatz de Madrit
y Leida. A linia s'enampló dica Barcelona o día 20 de febrero de 2008.

D'atra mán, Zaragoza ye unita por alta velocidat a Uesca dende o 28 d'abril de
2008, en una extensión independient d'a linia.

Actualment en Aragón bi ha una linia de tren de redolada u Cercanías en a ciudat
de Zaragoza. A linia C-1 trescruza la capital d'ueste ta este, principiando en o
vico rural de Casetas y rematando en Miraflors, con o siguient recorrito:

O tren ye muit present en a literatura, o cine y lurs derivatos (vidiochuegos,
etz.). O ferrocarril ye un mundo zarrato muit propicio ta las intrigas (polizía,
espionache, reunions y dramas sentimentals) y un puesto ta viaches con muita
d'aventura y suspense (o paso d'as mugas, as garas que s'amanan). Especialment
han apareixito en istas obras de ficción ciertos tipos de trens de luxo (por
eixemplo l'Orient Express, o Transiberián u os trens nocturnos).

O ferrocarril tien una important relación con a literatura quasi dende a suya
aparición: Victor Hugo ya en fa mención quan as primeras linias encara se yeran
ubrindo a los viachers. L'ambient d'os viaches y as gras, ixe universo a vegatas
fosco y a vegatas silencioso en fa un puesto ideyal ta o desarrollo de novelas
de muit diferents tematicas. A tecnolochía y tot lo asociato a ista ubren as
puertas a tot un mundo de Sciencia ficción, y d'atra mán os espacios zarratos
aintro d'un vagon son o escenario apropiato ta os autors de novelas policiacas.

Muitos pintors son autors de quadros de tematica ferroviaria, en estar tan
important a presencia d'o tren en a vida social actual. Asinas, bi ha quantas
obras d'o pintor francés Claude Monet, de finals d'o sieglo XIX, sobre a gara de
Saint-Lazaire en París.



https://an.wikipedia.org/wiki/Real_Zaragoza

O Real Zaragoza ye un club de fútbol aragonés, d'a ciudat de Zaragoza. Estió
establito en 1932 y actualment chuga en a Segunda división espanyola de fútbol.

En 1903, a tamas d'o esconoiximiento cheneral d'a sociedat sobre o fútbol, naixe
o primer equipe local, o Zaragoza Fútbol Club, a on a lo prencipio se impartiban
as nocions alazetals d'iste esporte ta mirar de reunir prous chugadors ta formar
l'equipe. Manimenos, a versión moderna de l'equipe estió establita en 1921 por
un grupo de estudiants de Medicina y recibe un nombre diferent, Zaragoza CD,
anque ye conoixito con a embotada d'os "tomates" por o suyo uniforme royo. Entre
1924 y 1925 l'equipe se fusiona con os equipes menors Fuenclara y Stadium,
alquirindo mayor fuerza aintro d'o fútbol local y tamién trestallando-lo ya que
esistiba antimás unatro equipe en a ciudat l'Iberia SC.

L'Iberia S. C. naixe tamién en os primers anyos d'o sieglo XX y se torna en o
equipe dominador d'o fútbol local por a suya estructura, ya que atrayeba gran
cantidat de publico a los partitos y premitiba a participación d'o sector
popular en as suyas filas. A iste equipe le metioron a embotada d'os "vriespas".
Entre os suyos primrers anyos tenió dos oportunidatz de puyar t'a primera
división espanyola, anque a la fin no lo consiguió.

O club estió establito lo 18 de marzo de 1932, con o nombre de Zaragoza
Foot-ball Club, dimpués d'a desaparición d'o Iberia SC y o Zaragoza CD como
conseqüencia d'os suyos problemas economicos, cuan deciden fusionarse per formar
aquesto. D'ista traza se respondeba a la demanda d'un gran club por parti d'a
Federación Aragonesa de Fútbol. En l'anyo 1934 s'establió a sección d'atletismo
d'o Real Zaragoza. En a temporada 39-40, dimpués d'a Guerra Civil, o Real
Zaragoza chugó por primera vegata en Primera división. Estió en ixa decada quan
o Real Zaragoza reunió a suya primera cheneración destacata de chugadors, a
conoixita como "Los Alifantes". Se diz que a embotada d'Alifantes apareixió
mientres un partito en Barcelona contra o CE Júpiter, quan o Real Zaragoza
ganaba por 0-3 un periodista aragonés sintió que un aficionato local deciba -"ye
imposible de meter-les un gol, son como Alifantes"-, debito segurament a la gran
altaria d'os chugadors aragoneses, bells quantos d'ellos por dencima de 1'90. En
l'anyo 2007 se celebró lo 75 cabo d'anyo d'o naiximiento d'o club.

En as dos siguients decadas, os 40 (conoixita como A epoca negra) y os 50
(caracterizata por l'equipe dito "Los millonarios") o Real Zaragoza dondió por o
Campionato de Liga puyando y baxando de contino entre primera y segunda
división. En a decada de 1940-50, o equipe vive a suya pior etapa. En primeras
desciende t'a Segunda División dimpués de dos anyos en Primera. Anque tornó t'a
primera categoría en un anyo, baixó unatra vegata y dica l'anyo 1951 no tornaría
a Primera (o mesmo anyo en o que adotó l'adchectivo "Real" (reyal) en o suyo
nombre) baixando mesmo t'a Tercera División en 1947. A la fin d'os 40 y
prencipios d'os 50 marcarba la epoca de "Los Millonarios", por a gran cantidat
de diners que o president Julián Abril invirtió en os chugadors, pero bellas
tensions en a plantilla facioron que ista epoca rematase con a tornata t'a
Segunda División en l'anyo 1953.

Ye en a decada d'os 60 quan o club vive os suyos millors anyos con o mitico
equipe d'"Os Magnificos", debantera formada por Canario, Santos, Marcelino,
Villa y Lapetra, que levoron l'equipe ta quatro finals de Copa d'Espanya, (en
1963, 1964, 1965 y 1966) d'as que ganoron dos (1964 contra l'Atlético de Madrid
1-2 con gols de Lapetra y Villa; y 1966 frent a l'Athletic de Bilbao con gols de
Villa y Lapetra de nuevas), ta dos finals d'a Copa de Ferias (1964 y 1966) d'a
que ganoron a primera contra o Valencia CF con gols de Villa y Marcelino, y una
semifinal d'a Recopa de Europa (1965, estando redotatos por o West Ham Utd
anglés).

En a decada d'os 70 y d'a man de José Ángel Zalba, unatro equipe marcó una epoca
en o Club: "Os Zaraguayos", clamatos asinas en honor a la colla de chugadors
uruguayos y paraguayos que feban parti d'ixe equipe; "Cacho" Blanco, Soto,
"Lobo" Diarte, Ocampos y "Nino" Arrua, que estió nombrato o millor chugador
d'America y yera lo líder de l'equipe. Anque o suyo chuego les fació famosos, de
man d'o entrenador Luis Cid Carriega, no consiguioron garra títol, estando un
sozcampionato de copa en 1976 o suyo millor momento. Ta par d'alavez
s'obtenioron os millors resultatos en a Primera división espanyola, tercers en
l'anyada 1973/74 y segundos en a 1974/75, (encara se remera o 6-1 contra o Real
Madrid, en dita temporada). Ista racha remató con o descenso de l'equipe en
1976/77, puyando ta Primera unatra vegata en l'anyada siguient.

En a decada d'os 80 a trachectoria esportiva estió prou regular, estando los
unicos trunfos destacables a Copa de 1986, ganata a lo FC Barcelona y a
semifinal d'a Recopa d'Europa en 1987, a on estioron eliminatos por l'Ajax
d'Amsterdam. En 1988 deixó a presidencia d'o club Miguel Beltran y José Ángel
Zalba se tornó unatra vegata en president.

En 1991 y baixo a presidencia de José Ángel Zalba prencipia a entrenar por
primera vegata Víctor Fernández como entrenador de primera division, en 1992 o
club ha de tornar-se en Sociedat Anonima, y ye en ixe inte quan remata a
presidencia de José Ángel Zalba y Alfonso Soláns pai merca a mayor parti d'as
accions d'o club. Con un choven Víctor Fernández como entrenador en a temporada
1991/1992 l'equipe se clasifica t'a UEFA y prencipia asinas una etapa de exitos:
en 1993 se plega en a setena final de Copa, que remata con una redota debant d'o
Real Madrid; en 1994 se gana a copa a lo Celta de Vigo en os tiros de penaltis y
quedando tercers en a Liga.

Manimenos ye o 10 de mayo de 1995 quan o Zaragoza obtiene o suyo mayor trunfo:
en o Parque d'os Prencipes de París gana a l'Arsenal FC por 2 a 1,
proclamando-se campión d'a Recopa d'Europa de 1995. Ista victoria estió encara
más important porque o 2-1 definitivo s'aconsiguió faltando 10 segundos t'a fin
d'o partito con un gol de Nayim dende metat d'o campo, a más de 60 metros d'a
puerta. Iste equipe estió clamato a "Quinta de París" y l'once titular yera
formato por: Cedrún, Belsué, Cáceres, Aguado, Solana, Nayim, Poyet, Aragón,
Higuera, Esnáider y Pardeza. A l'anyo siguient chugó a Supercopa d'Europa pero
la perdió contra l'Ajax d'Amsterdam.

En 1996 Alfonso Soláns fillo se convirtió en president d'a entidat, prencipiando
una epoca de piors resultatos economicos y esportivos, sacato un buen puesto en
a Liga en l'anyada 1999/2000.

En ista epoca l'equipe chuga tres finals de Copa: en 2001, que ganará a lo Celta
de Vigo por 1-3, en 2004, quan vence a lo Real Madrid por 3-2 y en 2006 que
pierde con o RCD Espanyol por 4-1. Tanimientres, en a temporada 2001/02 baixa
t'a Segunda División tornando t'a primera categoría a temporada siguient. En la
temporada 2004/05 se gana la Supercopa d'Espanya a lo Valencia CF, dimpués de
perder por 0-1 en La Romareda y ganar en Mestalla por 1-3.

En l'anyada 2006/07 o club cambea de propietario, estando agora l'empresario
Agapito Iglesias o maximo accionista y Eduardo Bandrés o nuevo president,
tornando Víctor Fernández ta lo banquet. En a primera temporada d'o nuevo
president, o club consigue a clasificación ta chugar a Copa d'a UEFA habendo
quedato en a seisena posición en o Campionato espanyol de Liga.

O club cumple en 2007 os 75 anyos d'historia, y o club organizó diversos actos
ta celebrar-lo. En a parti esportiva, antimás d'a gran anyada que tenió
l'equipe, o 18 de marzo de 2007 se celebró una fiesta en La Romareda con un
partito homenache entre o Real Zaragoza y l'Atlético de Madrid.

O estadio d'A Romareda s'inaguró con un partito entre o Real Zaragoza y
l'Osasuna o 8 de setiembre de 1957, estando president d'o club manyo Cesáreo
Alierta. Ganoron os locals 4-3 con gols de Vila (o primer gol en a Romareda),
Wilson, Murillo y Vila por segunda vegada y Areta, Gabino y Glaría t'os foranos.

O campo tenió quantos apanyos entre 1977, quan se construyoron os nuevos
escalerons cubiertos de Norte y Sur y en 1982 quan se construyoron as cubiertas
de cheneral posato debito a que o estadio iba a estar seu d'o Mundial d'Espanya
'82. As zagueras obras se facioron en 1994 ta adequar-lo t'a normativa d'a UEFA
que obliga a que bi haiga posientos en todas as localidatz.

A lista encluye nomás a nacionalidat prencipal de cada chugador. Beluns d'os
chugadors no europeus tienen doble nacionalidat de bell país d'a Unión Europea:

Como desichen as normas d'a LFP, os chugadors d'a primera plantilla han de levar
os dorsals de l'1 a o 25, entre que d'o 26 enta debant serán chugadors d'o
equipe filial. Asinas, os chugadors con dorsals superiors a o 25 son, a toz os
efectos, chugadors d'o Deportivo Aragón y como tals, podrán compachinar partius
con o primer y segundo equipe.

O Deportivo Aragón, ye l'equipe filial d'o club. Estió establito en 1958 y chuga
actualment en Tercera división (Grupo XVII).



https://an.wikipedia.org/wiki/Pequ%C3%ADn

Pequín (chinés: 北京, pinyin: Běijīng, forma tradicional: Peking) ye a capital d'a
Republica Popular de China y tien una población de 14.230.000 habitants (2002)
en una superficie de 16,808 km², con una densidat de 847 hab./km².

Pequín ye una d'as 4 municipalidatz de China, que poseyen un estatus provincial
y son baixo lo control dreito d'o gubierno central. Pequín ha estato
municipalidat dende a creyación d'a Republica Popular China.

Ye una d'as ciudatz más grans de China, nomás superata por Xangai en quanto a
población. Tamién ye un important nugo de comunicación, pos poseye muitas linias
de ferrocarril, autopistas y carreteras. Ye reconoixita actualment como lo
corazón cultural, politico y social de China.

En a rechión de Pequín bi ha presencia humana dende l'anyo 1000 aC. A man de
Pequín encara que en un lugar hue desconoixito yera l'antiga ciudat de Ji, que
estió a capital d'o estato de Yan en o periodo historico de China conoixito como
os Reinos combatients. Ista ciudat fue albandonata en o sieglo VI.

En o periodo d'as grandes dinastías chinesas, a dinastía Tang y a dinastía Song,
a rechión de Pequín yera ocupada nomás que por chicotas aldeyas de tipo
agricola. Quan en o sieglo X a dinastía Liao redotó a os Song y lis prenió a
mayor parte d'o suyo territorio en o norte, incluyindo a rechión de Pequín, os
Song establioron a suya capital en o sud, en Nanking.

En o sieglo XIII plegoron ta o lugar os mongols de Chinguis Khan, que
destruyoron as antigas ciudatz. A ciudat de Zhongdu, que heba estato capital d'a
dinastía Chin, fue cremata en 1215.

En a decada de 1260 Kublai Khan decidió situar a suya capital un poquet a lo
nort d'o centro de Zhongdu y mandó construir-la, preparando-se pa rematar a
conquiesta de China y fundar a dinastía Yuan. A ciudat fue baptizata como Dadu
("a gran capital" en chinés), que en mongol esdevinió Daidu) y esdevinió
oficialment a suya capital. En as luengas turquicas yera conoixita como
Khanbalikh ("a ciudat d'o Gran Khan"). L'antigo nombre de Zhogndu lo trobamos en
"La Flor de las Ystorias d'Orient":

Chuan de Mandevilla prenió o "La Flor de las Ystorias d'Orient" como fuent y
transmitió este mesmo toponimo, y por ixo veyemos jonig en a versión aragonesa
d'o "Libro d'as Marabillas d'o Mundo":

O feito que Kublai Khan la trigase como capital por estar a man d'as suyas bases
de poder en Mongolia fació que con o tiempo esta ciudat prenese importancia
encara estando en a muga norte de China.

Atros 8 districtos más se troban en os arredols d'a municipalidat, prencipalment
ciudatz satelite, lugarons y comarcas rurals:

A tamas d'o mal feito por a revolución comunista y o creiximiento urbán, como
l'espaldadura d'os Hutongs, encara existen bellas atraccions historicas ta o
torismo. As más conoixitas son o ixamplamiento Badaling d'a Gran Muralla
Chinesa, o Palacio de Verano y a Ciudat Vedata. Por o suyo significato politico,
tamién ye mui vesitata la Plaza de Tian'anmen.

A ciudat de Pekín ye a seu de muitos equipes que partecipan en as categorias
superiors d'os diferents esportes practicatos en China entre os que bi ha de
destacar a o Beijing Guoan d'a China Super League de fútbol, os Beijing Ducks
d'a Chinese Basketball Association, o Beijing Shougang d'a Chinese Basketball
Association femenina, os China Sharks d'a Asia League Ice Hockey y os Beijing
Tigers d'a China Baseball League.

Estió a seu i organizó os Chuegos d'Asia de 1990 y os Chuegos Olimpicos de 2008.

Tamién será seu d'o Campionato d'o Mundo d'Atletismo de 2015 y as competicions
se faran en o Estadio Nacional de Pekín conoixito como O Niu.



https://an.wikipedia.org/wiki/Pa%C3%ADs_Valenci%C3%A1n

O País Valencián u Comunidat Valenciana (País Valencià u oficialment Comunitat
Valenciana en valencián; País Valenciano u Comunidad Valenciana en castellán) ye
una comunidat autonoma d'Espanya situata en l'este d'a Peninsula Iberica. O suyo
territorio, d'o que fan parte as provincias de Alicant, Castellón, y Valencia,
ye o de l'antigo Reino de Valencia, que fue abolito en 1707 con os Decretos de
Nueva Planta.

Muga a lo norte con Catalunya y Aragón, a l'ueste con Castiella-La Mancha y con
Aragón tamién, y a lo sud con a Rechión de Murcia.

O conchunto d'as institucions d'autogubierno d'a Comunidat Valenciana constituye
a Cheneralidat Valenciana (Generalitat Valenciana en valencián). Fan parte d'a
Cheneralidat: as Cortz Valencianas u Corts, o President y o Gubierno valenciano
u Consell.

Enantes d'o trestallamiento en taifas las cronicas musulmanas en charran como o
balad Balansiyya u districto d'a ciudat de Valencia.

Os orichens d'o País Valencián como lo conoixemos se remontan a lo historico
Reino de Valencia que yera drentro de la Corona d'Aragón y lo creyó Chaime I en
o sieglo XIII en o contexto d'a conquista d'os reinos de taifas islamicos de
Valencia, Denya, y parti de Murcia, y posterior colonización feudal a mans de
catalans y aragoneses que trayeban tamién atros cristians d'atras tierras.

Lo reino creyato por Chaime I desaparixió en lo legal en 1707 por os Decretos de
Nueva Planta d'o rei Felipe V d'Espanya. En os zaguers anyos d'o sieglo XIX i
habió movimientos cantonalistas, (o d'Alcoi), como en atras zonas d'Espanya
(Cartachena). Tamién naixioron reivindicacions rechionalistas y mesmo
nacionalistas de signo catalanista que continoron en lo sieglo XX, que creyoron
en bells sectors una reacción de signo contrario que encara existe.



https://an.wikipedia.org/wiki/Nazismo

O nazismo u nacionalsocialismo (de l'alemán Nationalsozialismus) ye a
ideyolochía y practicas d'o Partito Nazi d'Adolf Hitler; y as politicas
adoptatas por o gubierno de l'Alemanya Nazi dende l'anyo 1933 dica 1945, un
periodo tamién conoixito como Tercer Reich. O nombre oficial d'o partito yera
Nationalsozialistische Deutsche Arbeiterpartei (NSDAP) — “Partito Nacional
Socialista d'os Treballadors Alemans”. O nacionalsocialismo yera relacionato con
o faixismo, encara que bells autors l'han considerato a versión más radical y
violenta d'iste, sobre tot por as consideracions racistas, especialment
antisemitas. Belatros elementos definidors d'ista ideyolochía son
l'antiparlamentarismo, o nacionalismo etnico, a oposición a lo liberalismo
social, politico y economico, l'anticomunismo, u a euchenesia de "vida no
mereixedora de vida" que remató con l'Holocausto.

O termin nazi lo creyó lo menistro de propaganda Joseph Goebbels, fendo-lo
servir ta referir-se a los miembros d'o suyo partito, o Partito
Nacionalsozialista d'os Treballadors Alemans (NSDAP), mientres un d'os suyos
descursos. Dende allora, a palabra nazi prencipió a emplegar-se ta tot o que se
relacionaba con o rechimen e a ideyolochía nacionalsocialistas. O descurso nazi
promulgaba a conquiesta de Lebensraum ("espacio vital") ta la raza aria, amás
d'a desaparición de totz os individuos, grupos y etnias consideratos
indeseyables por o Tercer Reich, que remató con un chenocidio a gran escala, con
a creyación de campos de concentración y campos d'exterminio.



https://an.wikipedia.org/wiki/Laos

A Republica Democratica Popular Lao (Laos) ye un país y estato sin de salita a
lo mar d'o sudeste asiatico, muga con Myanmar, a Republica Popular China a lo
norueste, Vietnam a l'este, Cambocha a lo sud, y Tailandia a l'ueste.

O termin lao ye emplegato mas con freqüencia ta referir-se a la luenga dominant
y a chent de Laos. Ye tamién una forma de latinizada d'a parabra Laos en a
luenga Lao (ລາວ). Ye a vegadas emplegata en anglés ta referir-se tamién a lo
país. O país se clamó Lan Xang ("Tierra d'o Millón d'Elefants") entre os sieglos
XIV y XVIII.

Os restos arqueolochicos mas antiguos d'o país se troban en a clamata Plana d'as
charras, una plana a 1.200 metros d'altaria sobre o ran d'a mar, con restos de
charras d'arredol d'os sieglos V aC-VIII dC.

Arredol d'o sieglo V dC, o país fue chusmeso a influencias d'os primitivos
reinos khmers, incluyindo entre istas influencias a civilización indiana u o
budismo, que plegó a Laos a traviés d'a civilización Dvaravati. D'ixas
calendatas ye o chacimiento arqueolochico de Vat Phou, en o sud d'o país.

Arredol d'o sieglo XII plegan ta la rechión os pueblos tais dende os suyos
territorios orichinals en a China meridional, y en 1333 se funda o clamato Lan
Xang (o país d'o milión d'alifants), y tien lugar a implantación definitiva en o
país d'a relichión budista. O reino se consolida y, dimpués d'a primera capital
en Luang Prabang, arredol de 1550 esdevién nueva capital l'actual capital d'o
país, Vientiane. Con l'anexión de Chiang Mai, o reino plega ta la suya maxima
extensión.

Sindembargo, en os sieglos XVII-XVIII bi ha una fragmentación d'o reino y bellas
provincias pasan a mans de birmans, chineses u siameses. En 1798 Vientiane ye
conquiesta por os siameses (l'actual Tailandia) que dominan os tres reinos que
forman o país en o sieglo XIX.

En 1893, o diplomatico francés Auguste Pavie, viceconsul de Francia en Luang
Pragang, chunto con as accions de fuerza d'a Marina de Guerra francesa, que
bloqueyó as costas de Tailandia, o Siam cedió a Francia a marguin cucha d'o río
Mekong y signó tractatos en 1902 y 1904 reconoixendo o protectorato francés en
Laos, integrato en 1899 en a Indochina francesa. Simbolo d'a situación de
colonialismo francés, en 1904 puyó ta o tron Sisavang Vong, en un largo reinato
dica 1959.

En a Segunda Guerra Mundial, as tropas d'o Chapón ocuporon a colonia d'a
Indochina francesa en diciembre de 1941, dimpués de l'ataque a Pearl Harbor. Os
chaponeses tenioron o país en o suyo poder dica la fin d'a guerra, en 1945.
Sindembargo, como que a ocupación melitar chaponesa se fació con l'acuerdo d'o
Gubierno d'a Francia de Vichy d'o mariscal Pétain, oficialment o país seguiba
sendo territorio francés.

Dimpués d'a invasión chaponesa, Tailandia, que yera aliata d'o Chapón, obtenió a
cesión por en 1941 a Francia de Vichy d'os territorios laosians a l'ueste d'o
río Mekong.

En os zaguers moments d'a guerra, os chaponeses, ta impedir o retorno d'as
potencias colonials europeas, aduyaron a l'independencia d'o país, proclamata o
8 d'abril de 1945 por o rei Sisavang Vong acuciato por a presión chaponesa.

En 1946, Francia concedió a Laos a suya autonomía en a clamata Union Française
(Unión Francesa).

En os Acuerdos de Chinevra en 1958, dimpués d'a redota en a Guerra d'Indochina
(con a redota final en a batalla de Dien Bien Phu), Francia acceptó de conceder
a suya independencia a os territorios d'a Indochina francesa: Laos, Cambocha y
Vietnam, anque Vietnam yera dividito provisionalment entre Vietnam d'o Norte y
Vietnam d'o Sud.

En 1962, a situación en Laos yera de ruptura, encara que s'heba formato un
Gubierno d'unidat nacional. A o sud d'o país yeran os anticomunistas y os
partidarios d'a neutralidat en a Guerra de Vietnam, y a o norte yera o Panthet
Lao. O país yera ocupato, amás, por as tropas d'Estatos Unitos, Vietnam d'o Sud
y Vietnam d'o Norte y por a guerrilla vietnamita, o Viet Minh, que s'enfrentaban
en a Guerra d'o Vietnam.

Os Estatos Unitos en ista epoca deseyaban a neutralidat d'o país, y en 1962 o
president estatounitense John F. Kennedy firmó un acuerdo con o Vietnam d'o
Norte, ta a retirata d'o Exercito Popular vietnamita y d'o Exerzito
estatounitense. Sindembargo, os guerrillers d'o Viet Minth siguioron en o país,
formando a clamata pista Hô Chi Minh u rota Hô Chi Minh ta l'abasteiximiento
d'os guerrillers comunistas en o sud de Vietnam.

En 1963, o Panthet Lao lanzó una ofensiva melitar que ocupó gran parte d'o país.
Encara que os Estatos Unitos no quisioron d'embrecar-se con tropas d'o exercito
regular, bi ninvioron as tropas especials, incluiendo tropas d'a CIA, ta
adiestrar y armar a as tribus d'as montanyas contra os comunistas. Amás, os
avions estatounitenses bombardeyaban o país, en a zona d'a pista Hô Chi Minh.

En 1975, en os moments finals d'a Guerra d'o Vietnam, o Panthet Lao derrocó a o
rei Savang Vatthana (que abdicó o 2 d'aviento) y prenió o poder, creyando a
Republica Democratica Popular de Laos.

Laos ye dividito en 16 provincias (khoueng), 1 municipalidat* (kampheng nakhon),
y una zona especial** (khetphiset):



https://an.wikipedia.org/wiki/Isla_de_Man

A Isla de Man (Ellan Vannin en manés, Isle of Man en anglés) ye una chicota isla
d'a mar d'Irlanda que forma, con a isla de Gran Bretanya, a isla d'Irlanda y
atras islas, l'archipelago d'as Islas Britanicas. Perteneixe a la Corona d'o
Reino Unito (British Crown Dependency), y no depén asinas formalment d'o Reino
Unito (ni tampoco fa parte formalment d'a Unión Europea). A isla tién una
superficie de 572 km² y una población de 80.000 habitants, alto u baixo. L'himno
nacional ye O halloo nyn ghooie composato por William Henry Gill (1839-1923).

Tradicionalment se i charraba o manés, si bien o suyo zaguer fablant nativo
morió en 1974, y agora i domina l'anglés (a tamas d'os intentos de revivir-la).

En a Edat de Fierro y en primerías de l'Edat Meya estió un territorio purament
celta, encara que quan i plegoron os vikingos establioron o Reino de Man y as
Islas con muita influencia d'os anglo-saxons. O sistema politico que i
establioron s'alazetaba en o dito Tynwald, que hue contina existindo,
esdevenindo asinas o Parlamento mas antigo d'o mundo.

Os maneses tienen una tradición cultural mixta celta y escandinava. Se considera
que Man fa parte d'as ditas Nacions celtas, con Irlanda, Cornualla, Irlanda,
Bretanya, Escocia y Galas.

A competición mas destacata d'a isla ye a TT Isla de Man, que ye una cursa
motociclista considerata d'as mas periglosas d'o mundo con mas de 200 muertos
mientres as suyas edicions. Ista cursa principió a fer-se en l'anyo 1907 y estió
puntuable ta o Campionato d'o Mundo de Motociclismo dende l'anyo 1946 dica 1976
ininterrumpidament.



https://an.wikipedia.org/wiki/Idioma_turco

O turco (Türkçe u Türk dili) ye una luenga turquica parlata por bells 61.000.000
de presonas por tot o mundo, 46.300.000 d'os qualos en Turquía y 180.000 en
Republica Turca d'o Norte de Chipre; en os dos países ye luenga oficial. Tamién
la parlan un 9% d'os habitants de Bulgaria y bi existen comunidatz importants en
Rumanía, Republica de Macedonia, Grecia, Uzbekistán y Alemanya. A mayoría d'a
población turcofona ye musulmana.

O standard turco actual ye recient y sustituyó a una luenga escrita conoixita
como turco otomán, luenga plena d'arabismos y persismos. O standard turco otomán
teneba tantos arabismos y persismos y yera tan luent d'as parlas vivas que una
persona que no tenese una educación islamica clasica quasi no lo podeba
entender. As parlas vivas yeran més a man d'a primera luenga turquica que
s'estendilló por Anatolia. A fins d'o sieglo XIX quan se quereba ixamplar
l'amostranza primaria se veyó o problema. En as zagueras decadas d'o Imperio
Otomans bells periodistas ya escribiban en un luengache més a man d'a parla
popular, pero o prencipal cambeyo en a luenga escrita se produció baixo o
kemalismo, y a reforma que sufrió a luenga escrita fue muito més radical que en
atros países.

En a decada 1920 Mustafá Kemal emprendió o prochecto de cambear o estandard y
fer-lo més turco. Os arabismos y persismos heban d'estar sustituitos quan fuese
posible por radices turcas u por neolochismos turcos, y dimpués cambeoron
l'alfabeto arabe por l'alfabeto latín. En a decada de 1930 o pueblo mesmo fue
movilizato pa replegar parabras turcas puras encara usatas en as parlas turcas
locals y se creyoron equipes d'investigadors que rechirasen en os textos antigos
pa escar parabras turcas obsoletas que podesen sustituir a los arabismos y
persismos. As escuelas y prensa diaria daban publicidat a estas troballas. Se
plegaba a prener parabras occidentals d'orichen frances pa sustituir arabismos u
persismos quan se veyeba convenient. O vocabulario d'o standard cambeó tanto que
bi ha pocos turcos que entiendan os discursos de Kemal en a forma orichinal. O
discurso d'os seis días (nutuk) sobre a caita d'o Imperio Otomán y d'amenexer
d'a republica, pronunciato en 1927, habió de ser tradueito a lo turco morderno
en 1963.

Entre as pocas parolas d'orichen turco en aragonés tenemos café, arribato a
traviés d'atro luengaches.



https://an.wikipedia.org/wiki/Esperanto

O esperanto ye una luenga artificial creyata por o medico L. L. Zamenhof en 1887
como resultato d'una decada de treballo. O primer libro publicato estió La
lingvo internacia (en aragonés: A luenga internacional).

A zifra de fablants creixió rapidament en as decadas siguients, en un prencipio
en o Imperio Ruso y Europa oriental, America, China y Chapón. En os primers
anyos d'o movimiento, os esperantistas teneban contacto por correu, pero en 1905
se fació lo primer Congreso Universal d'Esperanto (Universala Esperantista
Kongrezo) en Boulogne-sur-Mer.

O vocabulario se trigó de muitas luengas. Bellas parolas nuevas tienen o suyo
orichen en fablas no indoeuropeas, como o chaponés, por estar consideratas
internacionals. Sin dembargo, a mayor parti d'o vocabulario d'o esperanto
procede d'o latín, as luengas romances (mas que mas d'o italián, o castellán y o
francés), o alemán y l'anglés.

O doctor Zamenhof desenvolicó o esperanto en zaguerías d'a decada de 1870 y
primerías d'a de 1880. A luengua nativa de Zamenhof yera o ruso, pero tamién
parlaba yídix, polaco y alemán con fluideza. Aprendió francés, latín, griego,
hebreu y anglés. Escribió una gramatica d'o yídix (a primera escrita per un
chodigo). De luengas como o espanyol, o italián y o lituán en teneba
conoixencias basicas.

En Białystok, a villa natal de Zamenhof, i viviban muitos pueblos y se i
parlaban quantas luengas, como l'alemán, o ruso, o polaco u o yídix —que yera
amplament mayoritario—, lo que dificultaba a comprensión, mesmo en as situacions
mas cutianas. Como Zamenhof consideraba que a inexistencia d'una luengua comuna
yera a razón prencipal d'os conflictos entre diferents nacions, prencipió a
treballar, quan yera estudiant, en o prochecto d'una luenga de convención
capable de resolver o problema lingüistico. Caldría que fuese distinta d'as
luengas nacionals, neutral y fácil d'aprender y ta ixo acceptable por totz como
segunda luenga. Una luenga aprendita a o mesmo tiempo que as nacionals y
emplegata en situacions en que s'han de comunicar diferents parlants de
diferents culturas u nacions. La clamó Lingwe Uniwersala. Su pai le fació
prometer que deixaria de treballar en o suyo idioma y s'adedicaría a os
estudeos. Zamenhof se'n fuó ta Moscú a estudear medecina. Seguntes bells
biografos, en una d'as vesitas a o suyo lugar descubrió que su pai heba cremato
totz os manuscrits d'o suyo prochecto. Zamenhof se metió alavez a
reescribir-los, adhibindo-ie milloras y fendo-lo evolucionar.

Dimpués de diez anyos de treballo, que Zamenhof pasó traducindo literatura a o
idioma y escribindo prosa y versos orichinals, a primera gramatica d'o esperanto
se publicó en Varsovia, en ruso, o 26 de chulio de 1887, en un libro dito Lingvo
Internacia, que entre os esperantistes se conoixe como Unua Libro. Teneba 40
pachinas, cubierta y una fuella suelta y encluyiba:

Mientres os anyos siguients se'n facioron edicions en hebreu, alemán, polaco,
francés y anglés.

O numero de parlants creixió ascape en as primeras decadas, mas que mas en o
Imperio Ruso y en Europa Oriental; dimpués en Europa Occidental, en as Americas,
en a China y en Chapón. Muitos d'aquells primers parlants veniban d'un atro
idioma planificato, o volapük, que o mesmo Zamenhof heba aprendito.

En 1888, en Nuremberg (Alemanya), o periodista Leopold Einstein funda a primera
asociación d'esperanto. Un anyo dimpués, en 1889, o mesmo Einstein funda a
primera revista en esperanto: La Esperantisto. I publicoron os suyos escritos
Zamenhof, Antonio Grabowski, Solovjev, Devjatin u Leo Tolstoy. Dimpués d'a
colaboración de Tolstoy, que estió un d'os mas grans esfensors d'o esperanto, a
censura zarista prohibió a dentrada d'eixemplars d'a revista en o Imperio Ruso.

O movimiento esperantista creixe de traza firme y atraye a personas de todas as
clases socials y de todas as ideyolochías, encara que, puet estar que, con una
proporción una mica mas gran de miembros d'o que se podría decir a chicota
burgesía. Ascape a luenga pasa a o Estato francés y d'astí a o Estato espanyol.
Se i pueden decumentar os primers parlants en a ciudat de Valencia y en Ceret
(Vallespir).

En 1898, o expresident d'a Primera Republica Espanyola, Francesc Pi i Margall,
da a conoixer o esperanto en Madrit a traviés d'un articlo de prensa publicato
en o diario republicán El nuevo régimen. Dimpués d'a fundación d'os primers
circlos esperantistas, d'os cursos d'esperanto y d'o contacto con grupos
parellans en atros países, o movimiento esperantista d'o Estato espanyol se
siente con prou fuerza ta creyar a primera agrupación d'ambito estatal con
l'obchectivo de difundir o idioma internacional. A Sociedat Espanyola ta a
Propaganda d'o Esperanto s'establió en 1903. O mesmo anyo se creyó l'Associació
Valenciana d'Esperanto.

Barcelona se constituyó ascape en un centro esperantista gracias a la faina d'o
escritor Frederic Pujulà, considerato o introductor y maximo difusor d'o
esperanto en Catalunya, que'n fació una gran difusión dende a revista modernista
Joventut, con colaboracions en La Veu de Catalunya y con a publicación d'un gran
numero d'obras didacticas, como gramaticas, cursos y vocabularios. Atros
esperantistas catalans famosos serían Joan Amades, Delfí Dalmau, Joan Mascaró,
Andreu Nin u Carles Riba.

En os primers anyos d'o movimiento, os esperantistas nomás heban mantenito
contacto por correspondencia. En 1905, manimenos, tenió lugar en a ciudat
francesa de Boulogne-sur-Mer o I Congreso Mundial d'Esperanto, con 688
participants procedents de trenta países, que consolidó os alazetz d'a comunidat
esperantista. En iste congreso s'acceptó a Declaración de Boulogne, un decumento
constitucional basico en que se definiban as causas y os obchectivos d'o
movimiento esperantista y a on se fixa oficialment o Fundamento d'Esperanto como
reglamento esencial y inalterable d'a luenga. Dende alavez y dica hue, cada
anyo, fueras de periodos belicos, s'han celebrato congresos internacionals en os
cinco continents, amás d'a-saber-las trobadas y actividatz.

O 18 de chulio de 1907 se constituye o Grupo Esperantista de Maó, con seu en
l'Ateneu Popular. Un día dimpués, o 19 de chulio d'o mesmo anyo, se constituye
l'Esperantista Klubo Palma, con seu en a Cambra de Comercio, y en 1908 se funda
l'Asociación Universal d'Esperanto (UEA). O movimiento esperantista tenió tamién
una gran acullita en Aragón dende os primer anyos d'os sieglo XX. Estió
l'advogato Emilio Gastón Ugarte qui, con l'aduya d'Agustín Montagud y Rafael
Benítez, establió en Zaragoza en l'anyo 1908 a primera sociedat esperantista,
dita "Frateco".

En ixe mesmo anyo, 1908, s'orichinó una grieu crisi en o movimiento esperantista
que menazaba con destruir a luenga: o cisma de l'ido. Iste cisma lo provocoron
un grupo d'esperantistas "reformistas", con Louis Couturat a la capeza, os
qualos presentoron un nuevo prochecto de luenga considerato por ells un
esperanto reformato, y que a la vegada deixaban ubierta a nuevas reformas. A
presión que exercioron os idistas levó a Zamenhof a proposar quantas reformas ta
o esperanto a os lectors de La Esperantisto, como eliminar os sinyals
diacriticos, suprimir l'acusativo, etc. O 60% d'os subscriptors d'a revista
refusoron as reformas, ya que entendeban que istas destruirían a confianza d'os
parlants en a estabilidat d'a luenga que heban aprendito y prencipiato a
emplegar. Os idistas creboron o progreso d'o esperanto mientres dos decadas.
Manimenos, se veyó un avance notable d'o movimiento esperantista a escala
internacional.

En 1909 se celebra en Barcelona o V Congreso Universal d'Esperanto, que suposó a
plegata a la ciudat (y a la ciudat de Valencia, a on tamién se facioron bellas
actividatz) de milenta de personas venitas de muitos países, no nomás europeus,
y representó o empentón prencipal d'o movimiento esperantista. Mientres a
celebración s'establió a Unión Esperantista Catolica Internacional. Frederic
Pujulà presidió o Congreso, estando president d'honor o rei espanyol Alifonso
XIII, que nombró a Zamenhof Comendador d'a Orden d'Isabel a Catolica. O mesmo
anyo, en Chest (Fueya de Bunyol), un vecín d'o lugar, Francisco Máñez, metió o
esperanto y consiguió que se i espardise. Chest se convirtió, asinas, en un d'os
puestos d'o mundo con un d'os endices mas altos de población que parla u
entiende o esperanto.

En 1910 s'establió a Federación Esperantista Catalana. O X Congrés Universal
d'Esperanto, celebrato en 1914 en París, reunió a alto u baixo 4.000 personas.
Tot iste progreso se vió aturato de raso en l'anyo 1914 con o inicio d'a Primera
Guerra Mundial. Un golpe addicional estió a defunción d'o iniciador d'o idioma
en 1917.

Mientres o primer tercio d'o sieglo XX o esperanto estió muit emplegato y
difundito por o movimiento obrero d'Europa. En Alemanya se cononoixiba como o
"latín d'os obrers".En a Unión Sovietica se i produció un creixiemiento
destacato y en 1921 se creyó a Sennacieca Asocio Tutmonda (que significa alto u
baixo Asociación Anacionalista Mundial), una organización obrera internacional
con seu en París, que s'oposó a o neutralismo nominal d'a corrient prencipal d'o
esperantismo, a la que calificó de burgesa, y proposó de fer servir o esperanto
como instrumento revolucionario.

En l'anyo 1921 se celebró en Zaragoza o Congreso Nacional d'Esperanto</ref
name="GEA">, primero celebrato en ista ciudat en a que dimpués se'n celebrarían
atros tres mas (en os anyos 1954, 1967 y 1983)

En Catalunya bi habió un gran empentón esperantista ligato a o movimiento
obrero, aintro d'a tradición d'o internacionalismo proletario. A mayoría
d'escuelas racionalistas y os ateneus libertarios, asinas como os sendicatos
anarquistas y as organizacions libertarias, como a Federación Anarquista Iberica
(FAI), potencioron activament l'uso d'a luenga en o Estato espanyol.

Mientres a Guerra Civil Espanyola se confirmó a utilidat comunicativa d'o
esperanto, alavez que s'incrementó a politización d'o movimiento, clarament
vinculato a la resistencia antifranquista. Fue emplegato por o movimiento
anarcosindicalista, por os socialistas, por os comunistas oposatos a o
estalinismo, por os catalanistas y tamién por una parti d'a dreita catolica. Con
as Brigatas Internacionals venioron bells esperantoparlants d'os países de
l'Este que establioron contactos eventuals con espanyols d'a zona republicana.
Partitos y sendicatos como o POUM, o PSUC u a CNT publicaban boletins y
comunicatos en esperanto y en ofreixeban cursos en os suyos locals. A
Cheneralidat de Catalunya emplegó amplament o esperanto a traviés d'o suyo
Comisariato de Propaganda y os suyos comunicatos de prensa. En o País Valencián
tamién se feba servir como meyo de propaganda a traviés d'a radio. Dos emisoras
emitiban en esperanto, una baixo a responsabilidat d'o Partito Socialista y una
atra d'o Partito Comunista.

En 1939, quan as tropas franquistes ocuporon Barcelona, a Federació Esperantista
Catalana pasó a la clandestinidat. Alavez, bells circlos reducitos y personas
isolatas prencipioron a organizar-se poquet a poquet. En istos primers anyos o
idioma yera mal visto por bellas autoridatz, pero nunca no estió prohibito
oficialment, encara que se conoixen bells datos d'esperantistas executatos u
represaliatos.

A fin d'a Guerra Civil Espanyola permitió a recuperación rapeda d'o idioma en o
Estato espanyol, a on tornó a estar tolerato en a decada de 1950. I renaixioron
grupos anteriors y se'n establioron de nuevos. O esperanto adquirió atra vegada
un nuevo prestichio debant d'una sociedat farta d'odios y guerras: si en toda
Europa l'Asociación Universal d'Esperanto heba aduyato a prisioners de guerra en
os dos bandos, en o Estato espanyol estió muit apreciata a faina d'os
esperantistas que acullioron ninos procedents de familias que heban sufrito as
conseqüencias d'o conflicto.

A Segunda Guerra Mundial crebó atra vegada a espardidura d'o movimiento
esperantista a escala mundial. Como vehiclo potencial ta a comprensión
internacional, o esperanto despertó as suspicacias de bells gubiernos
totalitarios. A situación estió especialment dura en l'Alemanya Nazi, en o
Imperio Chaponés y en a Unión Sovietica baixo o mando de Josef Stalin. En
Alemanya bi heba a motivación adicional de que Zamenhof yera chodigo. En o suyo
libro Mein Kampf, Hitler describiba o esperanto como una luenga que podeba estar
emplegata ta a dominación d'o mundo por una conspiración chodiga internacional.
Como resultato d'ista animadversión, os esperantistas estioron encorritos
mientres l'Holocausto.

En os primers anyos d'a Unión Sovietica o esperanto fue refirmato por o gubierno
y existió una Asociación Sovietica d'Esperanto reconoixita oficialment.
Manimenos, en 1937, Stalin revertió ista politica y acusó a o esperanto d'estar
una "luenga d'espias". En a URSS i habió esperantistas exiliatos u executatos. A
prohibición de l'uso d'o esperanto estió efectiva dica 1956.

Dimpués d'a Segunda Guerra Mundial o esperanto se reactivó. Bi habió intentos
serios d'emplegar o esperanto en a nueva arquitectura politica internacional
surtita dimpués d'a guerra. En iste sentito se consideró una petición en o sino
d'a Liga de Nacions. Manimenos, as propuestas fuoron refusatas por a oposición
d'as potencias prencipals, mas que mas Francia, que no quereban veyer disminuito
o papel d'a suya luenga nacional.

En 1954, a petición de 19 millons de sinyals, a UNESCO, en a suya Conferencia
Cheneral celebrata en Montevideo (Uruguai), recomendo a os estatos miembros d'a
ONU l'uso y amostranza d'o esperanto.

A partir de 1955 prencipian a renaixer as asociacions d'esperanto en Polonia,
Bulgaria, Checoslovaquia, Hongría y a Unión Sovietica y se fundan cada vegada
mas grupos d'esperanto en o dito Tercer Mundo, como en Vietnam (1956),
Madagascar (1959), Liban (1961), Zaire y Tanzania (1963). En 1963 se creya en a
Universidat de La Laguna (Tenerife) a primera catedra d'esperanto, ocupata por o
doctor Juan Régulo Pérez, profesor de luenga y literatura.

En 1966, l'Asambleya Cheneral d'a UNESCO se manifiesta publicament favorable a o
esperanto , en a petición formal feita a la ONU aquell anyo, que s'acompanya
d'un dossier a on bi ha representatos os sinyals de 71.165.028 personas de 74
países.

En 1970, o president austriaco, Franz Jonas, saluda en esperanto a o Congreso
Universal de Viena. En 1977 se publica a primera traducción completa a o
esperanto d'a novela Don Quixot d'a Mancha, de Miguel de Cervantes. O mesmo
anyo, Radio Vaticana prencipia as suyas emisions regulars en luenga
internacional.

En 1982, China introduce o esperanto en as escuelas superiors de machisterio. O
mesmo anyo se funda l'Associació Catalana d'Esperanto, que se considera
continadora d'a faina d'a Federació Esperantista Catalana. Con 5.000
participants, en 1983 se fa en Budapest (Hongría) o Congreso Mundial d'Esperanto
con mayor numero d'asistents dica hue.

En 1985 y aman d'a celebración d'o Centenario d'a Luenga Internacional Esperanto
(1887-1987), atra vegada a UNESCO, en a suya Conferencia Cheneral, celebrata
aquell anyo en Sofia (Bulgaria), ratifica as valors d'o esperanto y emite a suya
segunda resolución favorable. O 13 de setiembre se funda oficialment l'Academia
Internacional d'as Sciencias de San Marino (AIS), a primera asociación
scientifica de caracter academico con o esperanto como luenga oficial.

En 1993 se celebra en Valencia o 78 Congreso Universal d'Esperanto. A
Cheneralidat Valenciana y o Grupo Esperantista de Valencia publican de
conchunto, con motivo d'o congreso, una antolochía bilingüe en catalán y
esperanto d'a obra d'Ausiàs March: Amkantoj/Cants d'amor. O profesor Reinhard
Selten (Alemanya) recibe en 1994 o Premio Nobel d'Economia. Ye, dimpués d'Alfred
Fried (1911) y Daniel Bovet (1957), o tercer esperantofono que reculle ista
distinción. En a bastida d'o LXXXI Congreso Internacional d'Esperanto, celebrato
en Praga en 1996, se subscribe o "Manifiesto d'o movimiento a favor d'a Luenga
Internacional Esperanto", mas conoixito como Manifiesto de Praga. En 1998
William Auld ye nominato a o Premio Nobel de Literatura por a suya obra en
esperanto.

En l'actualidat, o esperanto ye una luenga desembolicata de tot, con una
comunidat de centenars de parlants a escala mundial y una gran cantidat de
recursos lingüisticos. Entre os esperantofonos mas conoixitos internacionalment
se troba o premio nobel d'economía Reinhard Selten, a campiona mundial
d'aixedrez Zsuzsa Polgár y Tivadar Soros, pai d'o financiero George Soros.

A celebración d'o 150 aniversario d'a naixencia d'o doctor Zamenhof (1859-1917)
prencipió con un simposio en a seu d'a UNESCO en aviento de 2008, ta rematar con
un Congreso Universal d'Esperanto en a suya ciudat natal, Białystok, y un
simposio en Nueva York con l'asistencia de diplomaticos d'as Nacions Unitas.

A UEA mantiene relacions oficials con a UNESCO, as Nacions Unitas, UNICEF, o
Consello d'Europa, a Organización d'Estatos Americans y a Organización
Internacional de Normalización (ISO). Ha estato presentata como candidata a o
Premio Nobel d'a Paz, entre atros por o Parlamento polaco, en 2009. A Sociedat
Mongola d'Esperanto s'ha convertito en a 70ena asociación nacional asociata a la
UEA. En una veintena de paísos africans funcionan asociacions esperantistas
nacionals.

Muitas universidatz encluyen o esperanto en os suyos cursos de lingüistica y
belunas lo ofreixen como materia deseparata. A Universitat de Poznan, en
Polonia, concede un títol d'interlingüistica.

L'Anuarii Bibliografico de l'Asociación Norteamericana d'Idiomas Modernos
rechistra mas de 300 publicacions scientificas sobre o esperanto cada anyo. A
biblioteca d'o Museu Internacional d'Esperanto de Viena (que fa parti d'a
Biblioteca Nacional d'Austria) tien mas de 35.000 exemplars en ista luenga.
Atras grans bibliotecas, con mas de 20.000 exemplars cadaguna, encluyen a
Biblioteca Hodler, en as oficinas centrals d'a UEA en Rotterdam, a biblioteca de
lAsociación Britanica d'Esperanto en Stoke-on-Trent, a colección alemana
d'esperanto en Aalen y a biblioteca d'o Instituto Chaponés d'Esperanto en Tokio.

Con a popularización y expansión d'as nuevas tecnolochíes, o esperanto ha ganato
una nueva fuerza propulsora y gracias a ixo se puet parlar d'una renaixencia d'o
idioma. En internet se pueden trobar milenta de pachinas web en esperanto,
cursos, foros, salas de chat, blogs, grupos de debate, vidios, prensa, etc. Un
dato significativo d'a situación d'o esperanto ye o numero d'articlos en ista
luenga en Vikipedio, a Wikipedia en esperanto, mas de 170.000 en noviembre de
2012, con endize de profundidat 16 y unas zifras superiors a las de muitas
luengas etnicas. En febrero de 2012, o traductor de Google incorporó o esperanto
a la suya lista d'idiomas.

O movimiento esperantista ha teniu dende primerías d'o sieglo XX gran
importancia en Aragón. Estió d'advogato Emilio Gastón Ugarte, con a colaboración
d'Agustín Montagud y Rafael Benítez qui presento a luenga en sociedat en Aragón,
establindo en l'anyo 1908 a primera sociedat esperantista d'o país, Frateco.

En a ciudat de Zaragoza s'han celebrato un total de quatre Congresos Nacionals
d'Esperanto (isto ye, congresos d'ambito estatal) en os anyos 1921, 1954, 1967 y
1983 y o post-congreso Universal de 1968, anyo en que o Congreso Universal
d'Esperanto se celebró en Madrit. S'han feito tamién a-saber-las trobadas
internacionals (en esperanto renkontiĝoj) en ciudatz como Chaca (1970), Uesca
(1975) u Exeya d'os Caballers (1986). En l'anyo 2013 Zaragoza tornará a estar a
seu d'un nuevo Congreso Nacional d'Esperanto .

Ye important destacar tamién que Zaragoza ha estato seu d'a Federación Espanyola
d'Esperanto dende 1963 dica 1970, estando o suyo president Miguel Sancho
Izquierdo, alavez rector d'a Universidat de Zaragoza, y a suya secretaria Inés
Gastón Burillo, dende iste zaguer anyo a seu d'a federación se tresladó enta
Madrit. Atra important institución con seu en Zaragoza ye a Fundación Esperanto,
que la establió tamién Miguel Sancho Izquierdo en 1968 y que tien una d'as
millos bibliotecas d'esperanto d'o Estato con 4.000 volumens (nomás o Museu
Espayol d'Esperanto en Catalunya supera ista zifra)

Entre as publicacions que han amaneixito en ista luenga en Aragón destacan as
revistas publicatas en Zaragoza Nia Vivo (en esperanto A Nuestra Vida, a mas
antiga), Horizonto (en esperanto Horizont); Kajeroj el la sudo (en esperanto
Cuadernos d'o Sud), que prencipió a publicar-se en Zaragoza en 1988 pero que
dende 1998 se publica en Murcia, y o Boletín de la Federación Espanyola (que
s'edita en Zaragoza, encara que actualment a Federación tien a suya seu en
Madrit). Tamién s'han publicato en Zaragoza libros y traduccions que cal
destacar, entre ellas a mas important ye a primer traducción que se fació enta
ista luenga d'o Quixot feita por Fernando de Diego, y Vojo, y traducita por
Nicolás López Escartín. Tamién cal esmentar a importancia en a difusión d'a
luenga d'a imprenta zaragozana de Carlos Boloix.

Dende l'anyo 1961 bi ha en Zaragoza una plaza adedicata a o Doctor Zamenhof y
dende 1995 existe una placa en a plaza que diz "Glorieta del Esperanto" (y en
esperanto "Ĝardenplaco Esperanto"). O 13 d'aviento de 2008, con motivo d'o
centenario d'a luenga, se metió en iste puesto un molimento adedicato a o
esperanto en o que se representa un globo terraquio.



https://an.wikipedia.org/wiki/Elemento_quimico

O termin elemento quimico fa referencia a una clase d'atomos, totz ells con o
mesmo numero de protons en o suyo nuclio. Sindembargo, por tradición, se gosa
decir elemento quimico a ixa substancia que puede descomponer-se, por medio
d'una reacción quimica, en atras mas simplas.

Cal diferenciar un "elemento quimico" d'una substancia simpla. Asinas l'ozón
(O3) y o dioxichén (O2) son dos substancias simplas, cadaguna d'ellas con
propiedatz diferents. Sindembargo, l'elemento quimico que forma istas dos
substancias simplas ye l'oxichén (O). Trobamos un atro eixemplo en o carbonio,
que se presienta en a naturaleza como grafito u como diamant (estaus
alotropicos). Ñ Se'n conoixe mas de 118 elementos. A mas gran parte s'han trobau
en a naturaleza, fendo parte de substancias simplas u de compuestos quimicos.
Atros s'han creyau artificialment en acceleradors de particlas u en reactors
atomicos. Istos zaguers elementos gosan estar instables y nomás existen que
mientres bellas milesimas de segundo.flor tontaa

Os elementos quimicos se troban clasificatos en a tabla periodica d'os
elementos. Contino se detallan os elementos conoixius, ordenaus seguntes o suyo
numero atomico.

(**)O descubrimiento de l'elemento 118 por un equipe d'o Lawrence Berkeley
National Laboratory en 1999 fue dimpués retractau porque no se podio repetir de
nuevas o experimento. [1] Retractación d'o LBNL por o escubrimiento de 1999. [2]
Experimento de JINR/LLNL (2005)

Os nombres d'os elementos proceden d'os suyos nombres en griego, latín, anglés u
levan o nombre d'o suyo escubridor u ciudat en que s'escubrioron.

A partir d'o numero atómico 112, se nombra a os elementos con a nomenclatura
temporal d'a IUPAC, an que a cada elemento le corresponde como nombre o suyo
numero en latín.

F. Rodés Orquín. Proposa d'una metodolochía lesicochica de l'aragonés estándar
ta zenzias esperimentals con un eixemplo: a tabla periodica d'os elementos, en
Luenga & fablas, num 8-9 (2004-2005). Consello d'a Fabla Aragonesa.
ISSN:1137-8328.



https://an.wikipedia.org/wiki/Dhaka

Dhaka (ঢাকা en bengalí, ɖʱaka, d'antis mas o suyo nombre yera transcrito a
luengas europeas como Dacca), ye una ciudat de Bangladesh, que ye a ciudat con
mayor población d'o país y a suya capital, amás d'estar a capital d'o Districto
de Dhaka.

A suya población ye de 6.737.774 habitants, en una superficie de 153,84 km², con
una densidat de población de 43.797,28 hab/km². Ye asinas una d'as ciudatz mas
poblatas d'Asia.

Dhaka ye situata a cantos d'o río Buriganga, un afluyent d'o río Dhaleswari, en
a cuenca d'o río Brahmaputra, en una zona que ye a o nivel d'a mar. O territorio
d'arredol ye historicament a zona de mayor concentración de cautivo de chute
(Corchorus capsularis) d'o mundo, que estió historicament uno d'os motivos d'o
creiximiento economico d'a redolada.

Establita en o sieglo VIII, dende a suya naixencia o sector economico mas
important d'a ciudat estió o comercio, y quan arribó a la rechión a Companyía
Britanica d'as Indias Orientals (dimpués d'a batalla de Plassey en 1757) y
dimpués o Imperio Britanico Dhaka perdió tota a suya importancia, dica
prencipios d'o sieglo XX, con a nueva división administrativa de Bengala en
1905, quan Dhaka esdevenió a capital d'o nuevo territorio d'a India britanica de
Bengala Oriental y Assam. En 1947, con a independenvia y partivión d'a India
britanica entre India y Pakistán, Dhaka esdevenió a capital de Bengala Oriental,
una d'as dos partes d'o nuevo estato pakistaní. Finalment, en 1972 esdevenió a
capital d'o nuevo estato de Bangladesh, prencipiando o suyo mayor creiximiento
dende que fue establita en o sieglo VIII.



https://an.wikipedia.org/wiki/Colombia

A Republica de Colombia se troba a lo nordueste d'America d'o Sud, con costas en
l'Ocián Atlantico y l'Ocián Pacifico. Conta debez con churisdicción sobre un
tramo d'o río Amazonas en o clamato trapecio amazonico, per o que tamién li
dicen a Patria de tres mars.

Colombia amuga per l'este con Venezuela, per o sudeste con Brasil, per o sud con
Perú y Ecuador, y per l'ueste con Panamá.

O nombre de Colombia ye derivato d'o de Cristofo Colombo, en latín Christophorus
Columbus.

Colombia ye un Estato Social de Dreito, una republica an o poder executivo
domina la estructura de gubierno. O president, esleito con o vicepresident per
medio de votación popular ta un periodo de quatre anyos, exerze debez como
capecero d'o Estato y d'o Gubierno.

O Parlamento bicameral de Colombia ye o Congreso y ye composato per o Senado
(102 cadieras en cercunscripción nacional) y a Cámara de Representantes (166
cadieras con cercunscripción rechional proporcional a la población de cada
departamento y o districto capital. Cinco d'ixas cadieras perteneixen a sectors
minoritarios, como los indichenas, os afrocolombianos, y os colombianos en
tierras foranas). Os miembros d'as dos cambras son esleitos per medio de
votación popular ta cumplir un periodo de quatre anyos.

O sistema chudicial colombiano ha experimentato reformas significativas en os
anyos 1990. Existe a Corte Constitucional (encargata de veilar per o respeto ta
la Constitución), a Corte Suprema de Justicia (zaguer instancia ta afers cevils
y penals), y o Consejo de Estado (maximo trebunal contencioso administrativo).

A Republica de Colombia ye trestallata politicament y administrativa en 32
departamentos y 1 districto capital (que pende administrativament d'o
departamento de Cundinamarca).

A rechión andina ye a que concentra la mayoría d'a población colombiana, y
s'estalla devez en: Rechión Cundiboyacense, Rechión Paisa, Rechión Santandereana
y Rechión d'o Tolima Grande.

Os Andes mandan a metat occidental de Colombia, y se trestallan en tres grans
sarrallons: l'Occidental, o Central y l'Oriental. D'entre os sarrallons, os ríos
Magdalena y Cauca fluyen enta las planas baixas a lo largo d'a costa caribenya.
En os cobaltos d'os sarrallons se troban volcans, belluns encara activos de cabo
quan. O punto más alto ye o Pico Cristóbal Colón, en a Sierra Nevada de Santa
Marta, con una altaria de 5.775 metros per sobre o libel d'a mar.

A faixa oriental se caracteriza per tierras planas y baixas, a ormino con una
arborización bien preta y muitos ríos, como lo Putumayo, o Yapura, o Meta y o
Guaviare, que fluyen ta l'Orinoco u l'Amazonas. Colombia tamién conta con bellas
islas chiquetas en os ocians Atlantico y Pacifico.

A ciudat más gran ye a capital, Bogotá. Bellatras ciudatz importants son:
Medellín, Cali, Cartagena, Barranquilla, Ibagué, Manizales, Pasto, Cúcuta,
Bucaramanga u Santa Marta.

O Producto Interior Bruto (PIB) de Colombia ta l'anyo 2006 estió alto u baixo de
371 billons de pesos ($371.653.000.000.000,00), uns 190 mil millons de dólars
(USD 190.900.000.000,oo). A destribución per actividat economica estió: 13,9%
agricultura, 30,3% industria y 55,8% servicios.

Ta 1999, a economía de Colombia rechistró lo suyo primer creiximiento negativo
dende os anyos 1930, crebando un record de creiximiento sostenito superior a lo
d'atras economías d'a rechión.

A diversidat etnica en Colombia ye resultato d'a mezcla d'amerindios indichenas,
colonos espanyols y esclavos africans, dando una población que abraca mestizos
(48%), blancos (30%), mulatos (14%), negros (4%) y a los zambos u
negro-amerindios (3%). Con tot, as proporcions d'os diferents grupos etnicos
varían prou seguntes a rechión. Hue, nomás que un 1% d'os colombianos puet
identificar-se como amerindio si se prene como alazet a luenga. Existe tamién
una minoría d'inmigranis arabes, chodigos, chinos, de países europeus como
Italia, Reino Unito u Alemanya, d'os Estatos Unitos y d'atros países
latinoamericanos (Ecuador, Archentina, Chile y as Antillas, especialment).

Colombia ye o tercer estato más poblato de l'America latina, dimpués de Brasil y
Mexico. A población urbana creixió dica un 74% ta 1994. Trenta ciudatz contan
con más de 100.000 habitants. Os nueu departamentos d'as tierras planas de
l'Orient (54% d'a superficie total) tienen menos d'o 3% d'a población y una
densidat de población de menos d'una persona per kilometro quadrato.

A relichión que predomina en Colombia ye a catolica (82%), anque parti d'a
población no la practica. L'atro 18% perteneix a d'atras confesions relichiosas,
totas ellas minoritarias: protestants (y sectas d'orichen protestant), sectas
d'orichen budista y taoísta, musulmans, chodigos, relichions naturals, etc.



https://an.wikipedia.org/wiki/Chuego

Un chuego ye una actividat humana (encara que os animals tamién chugan)
estructurata u semiestructurata, asobén feita por diversión pero, a vegatas,
tamién con fins educativas. Tamién s'emplega o termin chuego ta referir-se a
simulacions de diversas actividatz ta entrenamiento, analís u predicción, como
en a teoría de chuegos. O chuego se diferencia d'o treballo (o qualo gosa fer-se
a cambeo de diners) y de l'arte (o qualo ye més relacionato con a expresión
d'ideyas). Manimenos, a distinción no ye definitiva ya que muitos chuegos pueden
estar consideratos como treballos y/u como arte. Os chuegos pueden ser
individuals u practicatos en conchunto por un grupo de presonas; antiparte,
pueden ser chugatos por una presona contra una atra presona u por dos equipes de
presonas, uno contra l'atro, u mesmo pueden estar chuegos a on as partes,
indiduals u en grupo, sían mas de dos.

Un eixemplo de chuego ye l'aixedrez, a on cal usar o cerebro ta chugar a partida
y ganar-la. As partis clau d'un chuego son os obchectivos, as reglas, os retos y
a interactividat. Os chuegos d'ordinario cheneran estimulación fisica u mental
y, asobén, as dos; aduyan a adquirir habilidatz practicas, sirven como exercicio
y desarrollan un rol educacional y psicolochico.

Os chuegos son parti universal d'a cultura humana y se'n tien constancia de que
se chugaban dende tiempos prehistoricos.



https://an.wikipedia.org/wiki/Cheorchia

A Republica de Cheorchia (en cheorchián საქართველო, Sakartvelo) ye un país en a
costa d'o Mar Negro, a o sud d'o Caucas. Antiga republica d'a Unión Sovietica.
Muga con Rusia en o norte y con Turquía, Armenia y Azerbaichán a o sud. A
capital d'o país ye a ciudat de Tbilisi.

Os cheorchians se dan o nombre de kartvelebi (ქართველები) y claman a la suya
luenga como kartuli (ქართული). Ixas parabras provienen d'o debampasato mitico
d'os cheorchians, Karthlos, que bi considera como o Pai de Cheorchia. Manimenos,
una atra teoría afirma que ixos nombres provienen d'a parabra ქართ- (kart-
«lugar fortificato». Hue, sindembargo, ista parabra s'emplega en a forma ქართი,
con o significato de «cercato»).

A denominación europea d'o país, Cheorchia, emplegata por a mayor parte d'as
lenguas, provién d'a parabra persa Gurji (گرجی), influenciato por l'arabe Jurj.
A pronunciación d'o nombre d'o país a l'occidental provién d'o prefixo griego
geōrg- (γεωργ), porque d'antis se pensaba que o nombre de Cheorchia proveneba de
Sant Chorche (que ye amás amás o santo protector d'o país). Sindembargo, hue
sabemos que realment provién d'o griego antigo γεωργία (geōrgia), que significa
agricultura.

Antigament, se clamaba a os habitants de l'actual Cheorchia como ibers, por o
nombre d'o país en que habitaban, que yera clamato Iberia, lo que trafucaba a os
cheografos d'ixas envueltas, que trafucaban iste territorio con a peninsula
iberica. Ye ista revoltina la que fa que bells cheorchians conviertan a os
habitants d'a peninsula iberica en descendients d'os ibers d'o Caucas. En
realidat, o nombre caucasico d'Iberia provién d'o nombre d'a ciudat cheorchiana
de Sper, hue Ispir en Turquía. O toponimo iberia lo trobamos como Iviría en as
traduccions aragonesas d'o "Libro d'os Emperadors" (Iviría), y d'o "Libro d'as
Marabillas d'o Mundo" de Chuan de Mandevilla:

Gorj, o nombre persa d'os cheorchians, provién d'a radiz d'as parabras turca
Gürcü y rusa Грузин ("Gruzin"). En persa, se clama a Cheorchia como Gurdjistân,
Gürcistan en turco y Грузия (Gruziïa) en ruso; tamién גרוזיה (Gruzia) en hebreu.
O nombre persa provién posiblement de gorg (lupo), que ye tamién l'orichen d'o
sobrenombre d'o rei d'Iberia Vakhtang I d'Iberia u Vakhtang I Gorgassali (cabeza
de lupo, porque os antigos consideraban o Gurdjistan como a Tierra d'os lupos.

As denominacions en armenio ta o chentilicio cheorchián y ta Cheorchia,
respectivament Vir y Virq, provienen d'Iberia, con a perda d'a -i- inicial y a
sustitución de -w- u de -v- por a -b- d'Iberia.

En a traducción herediana de La Flor de las Ystorias d'Orient escriben regno de
Iorgie u de Jorgie, (as I y J tienen valor de fonema africato xordo /ch/), mala
aragonesización dende un orichinal francés por pareixito con l'antroponimo
"Chorche" (l'adaptación correcta hese estato Chorchia), y li dedican o capítol
X.

En o "Libro d'as Marabillas d'o Mundo" tamién lo escriben con trazas de Reino de
Chorche:

En Cheorchia bi ha parte d'as montanyas de más altaria d'o Caucas: a tercera
(Chkhara, de 5.058 m) y a quatrena (Kazbek, de 5.047.

Os esportistas de Cheorchia compitioron con a equipe d'a URSS dica 1991. Os
esportes mes practicatos en Cheorchia son l'aixedrez, l'halterofilia, o fútbol,
o rugby y os esportes d'hibierno.



https://an.wikipedia.org/wiki/Chelera

Una chelera ye una masa gran de chelo formata a partir de l'acumulación de nieu
en zonas a on s'acumula més que se reviene. Esta nieu la apisona la nieu que cai
l'anyata vinient y recristaliza.

Dimpués de recristalizar lo chelo, que tiene propiedatz plasticas, se deforma y
va fluindo por l'acción de la gravedat ta las zonas baixas y calients on se
funde.

Lo chelo de la chelera esdevién un achent cheolochico important, que sin
contribuir a la meteorización, produce en cambio una intensa erosión, un
transporte y una sedimentación.

En aragonés se diz chelera, forma que ye l'equivalent fonetico a geleira en
galaico-portugués. En la mayor parte de las luengas europeas se diz chelera con
un derivato de l'arpitán glacier, trasmeso por lo francés. glacier provién de
glace, "chelo", que ye a evolución de lo latín glacia. Quan lo cheologo y
paleontologo uescán Lucas Mallada traduciba un libro francés ta lo castellán y
se trobó la parabra glacier, que no teneba en prencipio equivalent en castellán,
escribió yo a esto lo llamo chelera, pero me temo que esta palabra no es muy
castellana.



https://an.wikipedia.org/wiki/Atomo

Atomo (d'o latín atomum, y este d'o griego ατομον, intrestallable) ye a menor
cantidat d'un elemento quimico que tien existencia mesma, y que no se puet
troixar meyant procesos quimicos.

O concepto d'atomo ya fue proposato por bells filosofos griegos como Democrito y
os Epicurios. Sin dembargo fue oblidato dica que o quimico anglés John Dalton
revisó a ideya en a suya teoría atomica. En o sieglo XIX, gracias a os treballos
d'Avogadro, se principió a distinguir entre atomos y moleculas. A visión moderna
d'o suyo tarabidato interno habió d'asperar dica la preba de Rutherford en 1911
y o modelo atomico de Böhr. Bells trobos scientificos posteriors, como a teoría
quantica, y os enantos tecnolochicos, como o microscopio electronico, han
permeso de conoixer con mayor detalle as propiedatz fisicas y quimicas d'os
atomos.

Encara que a mayor parti d'un atomo ye espacio vueito, os atomos son composatos
de particlas mas chicotas. Por comenencia se gosa dividir en:

En o caso d'atomos en estato neutro o numero d'electrons ye identico a lo de
protons que ye o que caracteriza a cada elemento quimico. O numero de protons
d'un atomo se clama numero atomico y determina a suya posición en a tabla
periodica d'os elementos. Os atomos con o mesmo numero atomico, pero distinta
masa atómica (por tener diferent numero de neutrons) se claman isotopos.



https://an.wikipedia.org/wiki/Sald%C3%B3n

Saldón ye un municipio de la provincia de Teruel, situau en la comarca de la
Sierra d'Albarrazín. La suya población ye de 27 habitants (2015), en una
superficie de 28,4 km² y una densidat de 0,95 hab/km².

Lo toponimo Saldón ye interpretau por Agustín Ventura Conejero como derivau de
SALICETUM ("sargueral") con sufixo -ONEM a l'igual que los toponimos de la serie
Salcedón.

Entre los microtoponimos mes interesants de Saldón se troba El Zarinche, (una
fuent viella en la mesma plaza con un abrebador), balsa el royo, Canalón Tallar,
Suerte el Tallar, Suerte la Mocheta, Calarizo, Calera, Canyo Tio Isidro,
Cinajuelo, Clafizas, Clocha, Clocha de las Navas, Clochas del Perol, Clochas
Eugenio, Solana Coscullo, Gandaya, Refrontón, Refontones, Trascabezo,
Travesadas, Los vagos y Los Villares.

Saldón ye situau a piet d'un sinclinal pendiu conoixiu como "El Cabezo", que fa
part de las muelas de los Monts Universals. Buena part de lo suyo termin
municipal ye en la paramera de Saldón, que tiene los suyos cabos en lo rodenal
de la Sierra de Penya Redonda y en las foces fluvio-karsticas de la Fuent d'el
Berro. Los tarabinars d'esta paramera son protechius adintro de la LIC (puesto
d'importancia comunitaria) "Sabinars de Saldón y Val de Cuenca".

Lo termin municipal de Saldón no muga que con Albarrazín; por lo sud ye repitiau
por una estreita faixa u manga de lo termin d'Albarrazín que lo desparte de lo
termin de Val de Cuenca, por l'ueste una menos estreita faixa de terreno
d'Albarrazín lo desparte de Terrient y Royuela, por l'este un apéndiz
d'Albarrazín lo desparte de Bezas.

Saldón estió una aldeya de la Sexma de Chabaloyas adintro de la Comunidat
d'aldeyas d'Albarrazín. Fació part tamién de la Sobrecollida de Teruel por lo
menos dende 1446 dica 1495, y de la Vereda de Teruel en lo sieglo XVII. En 1785
prenió la categoría de "lugar".



https://an.wikipedia.org/wiki/Matarranya

La comarca de lo Matarranya ye una comarca aragonesa de la provincia de Teruel
que fa parte tanto de lo Baixo Aragón tradicional como de la Francha Oriental
d'Aragón.

En la suya mayor parte corresponde a lo semontano de los Puertos de Bezeit,
macizo montanyoso que se distribuye en lo cabo sud d'esta comarca y tamién por
las zonas mugants de las provincias de Tarragona (Puertos d'Horta, Puertos de
Tortosa), y Castellón (Puertos de Moriella).

Muga a lo norte con lo Baixo Aragón-Casp, a l'este con Tarragona, a lo sud con
Castellón y a l'ueste con a comarca oficial dita Baixo Aragón. La forman 18
municipios y lo despoblato de Mas de Llaurador.

Fueras de Val Chunquera, que ye con las parlas de lo Guadalop-Mezquín y La
Fraixneda, las parlas d'o Matarranya gosan estar prou homochenias y perteneixen
a lo subdialecto tortosín chunto con lo que se charra en lo Baixo Ebro, Tierra
Alta y Los Puertos de Moriella.

Bi habió una prebatina de reconquiesta con Alifonso I lo Batallero, que plegó ta
Horta de Sant Joan, pero dimpués de la batalla de Fraga los cristians rebloron y
los musulmans recuperoron la comarca. La reconquiesta definitiva se produció a
fins de lo sieglo XII con Alifonso II lo Casto. Dimpués de la reconquiesta gran
parte de la comarca fue cedita a l'orden de Calatrava. Lo 24 de chulio de 1175,
lo Casto deseparó un territorio concedito teoricament a los calatravos en 1157:
Mazalión y la Penya d'Aznar Laganya. La Penya d'Aznar Laganya yera una tenencia
con las localidatz de Mezquín y Foz Espalda y con capital en Val de Robres.
Mazalión y la Penya d'Aznar Laganya pasan a depender de lo bispe de Zaragoza.
Los templers tamién i teneban representación, pero las mugas entre las dos
ordens no yeran fixas a lo prencipio, porque feban cambeyos de tierras y lugars.

Seguntes Carlos Laliena los musulmans fuoron acotolatos u forachitatos en la
guerra de reconquiesta y la comarca yera vueita. La repoblación estió de mayoría
catalana y proveniba de lo campo de Leida. Lo resultato estió que encara huei se
charre catalán occidental, como en Leida, Tortosa y Castellón. Existen textos de
pagos de indemnizacions a lo bispe de Leida por las decimas y primicias que los
repobladors deixan de pagar. Pa atrayer a los repobladors lis daron privilechios
y lis facioron pagar impuestos menors, a vida yera más periglosa porque yera una
tierra de muga: Os actuals Puertos de Moriella yeran plenos de moros fuyitos de
Leida, que podeban fer incursions en territorio cristián. Entre los pobladors
amás de catalans, bi heba occitans (Bretó, Gascón, Vidal) y, seguindo lo camín
natural de la depresión de l'Ebro, castellans (Molina, Soriano) y aragoneses
(Robres, Fonz). Los pobladors no s'establioron con fuerza dica lo zaguer quarto
de lo sieglo XIII.

Quan Blasco d'Alagón conquerió Moriella, reinando Chaime I, lo Matarranya dixó
d'estar tierra de muga con los moros. En los repartos de la Corona d'Aragón que
feba Chaime I, lo Matarranya y la Tierra Alta feguraban en Aragón; anyos dimpués
de la muerte de Chaime I la muga local definitiva entre Catalunya y Aragón se
fació en lo río Algars tenendo en cuenta la muga definitiva entre calatravos, en
la marguin ezquierda de L'Algars y los Templers, en la marguin dreita.



https://an.wikipedia.org/wiki/Marbre

O marbre, márbol u mármol ye una roca metamorfica compuesta mayoritariament por
calcita y formata a partir d'as calsineras y dolomías por recristalización en o
metamorfismo de contacto u en o metamorfismo rechional. Presenta una textura
granoblastica.

O concepto de marbre en cheolochía en cheneral y en petrolochía en particular no
ye o mesmo que o concepto d'os canters, os que lo comercializan y os que la fan
servir en as aplicacions concretas. Por un regular fuera d'os ambients
scientificos u academicos se considera "marbre" a tota roca calcica que se pueda
pulir, incluindo as rocas sedimentarias como as calsineras y dolomías.

A parola "marbre" u "márbol" provién d'o latín MARMOR, MARMORIS, y este d'o
griego antigo marmaron, relacionato con o verbo marmairo ("brillar"). A
evolución de marmor en aragonés ye paralela a ARBOR, ARBORIS y, a traviés de
l'acusativo MARMOREM daría mármor, prou pareixita a márbol, bien documentata. En
os textos alchamiatos d'Urreya de Xalón mos trobamos marbol.

A forma marbre se troba sobre tot en as traduccions d'a escuela de Chuan
Ferrández d'Heredia, on bi heba escribans y copistas catalanoparlants u con
conoixencias més grans de catalán que d'aragonés (Nicolau de Drenopoli), y a
vegatas escribiban borradors en catalán pa dimpués fer una traducción a
l'aragonés dende o griego bizantín u o francés.

En o "Libro d'as Marabillas d'o Mundo", de traductor desconoixito, mos trobamos
tanto marbre como marbol.

En textos comercials d'o sieglo XV de Zaragoza escritos en un luengache mixto
catalán-aragonés se troba a forma mambre de Girona

En o diccionarios y textos dialectals actuals se documenta mármol por eixemplo
en benasqués.

O marbre ye a roca ornamental más emplegata a lo largo d'a historia. Agora,
s'emplega ta fer piezas de pavimentos y revestimentos, muebles, ecetra. O suyo
uso como material d'escultura privilechiato en a epoca clasica han feito d'o
marbre un signo d'elegancia. Bi ha unas quantas localidatz de Grecia y Italia
famosas por as suyas pedreras de marbre: Naxos, Paros, Laurion, Hymettos,
Pentelicon y Carrara.

O marbre millor considerato ye lo de Carrara, por a suya pureza, por a poca
porosidat y por estar translucido en losas u recholas de 2–3 cm de grosor.
Miguel Ánchel, o gran escultor d'o renaiximiento italián, vesitaba as pedreras
de Carrara ta trigar presonalment os marbres ta las suyas esculturas. As
esculturas de marbre de Carrara son resistents a las chelatas por a suya poca
porosidat (quasi no lis entra l'augua y no se i forma chelo), pero son muito
sensibles a la plevia acida.



https://an.wikipedia.org/wiki/Luna

A Luna ye o solo satelite natural d'a Tierra y o cinqueno satelite natural mas
gran de l'universo. Ye l'astro mas amanau t'a Tierra, y o que millor se conoix.
O suyo diametro ye de 3.475 km (menos d'un tercio d'o diametro terrestre) y a
distancia meya t'a Tierra ye de 384.400 km, bellas trenta vegadas o diametro d'a
Tierra. Fa un chiro arredol d'a tierra en 27,3 días (periodo orbital) y a
variación periodica d'a cheometría d'o sistema Tierra-Luna-Sol ye a responsable
d'as fases lunars, que se repiten cada 29,5 días (periodo sinodico). Tien una
masa muito menor que a terrestre, y l'aceleración d'a gravedat ye alto u baixo
1/6 d'a d'a Tierra. A suya superficie ye plena de cráters y poseye una atmosfera
muito tenue. Vista dende a Tierra, ye l'obchecto terrestre mas brilant dimpués
d'o Sol, y encara que no brila por ella mesma, sí que reflecta a luz d'o Sol.

A Luna ye o unico obchecto celestial en que os humanos son plegaus y en que s'ha
feito un aterrizache tripulau (clamau alunizache). O 20 de chulio de 1969 os
astronautas d'a nau espacial Apollo XI estioron os primers hombres en pisar a
suya superficie. Dende alavez, s'han feito 6 alunizaches tripulaus, o zaguero en
1972, toz adintro d'o programa Apollo. Bells países han nunciau os suyos plans
ta fer tornar humans t'a superficie Lunar t'a par de 2020.



https://an.wikipedia.org/wiki/Lista_de_Papas

Ista lista de papas amuestra a lista tradicionalment admesa d'os 265 papas
romanos, chefes d'a Ilesia catolica romana. Os antipapas tamién se i amuestran.
Manimenos, no cal considerar ista lista como oficial y reconoixida por totz
(Vaticano y historiadors), ya que no existe garra lista oficial, firme y
finitiva d'os papas catolicos.

A primera ye a definición mesma d'o termin papa. Dica 325, as presonas que aquí
se i listan nomás tienen o títol de bispe de Roma. O títol de papa ye documentau
por primer vegada ta designar a o bispe de Roma baixo Calisto I (217-222), pero
en ixas envueltas se feba servir ta os bispes en cheneral. No ye dica o sieglo
VIII que o títol prencipia a designar especificament a lo bispe de Roma. Ista
exclusividat la oficializó Gregorio VII enta par d'a fin d'o sieglo XI. A
superioridat d'o bispe de Roma como chefe supremo d'a Ilesia tamién se ba
afirmando progresibament. Manimenos, o títol de papa gosa aplicar-se
retroautibament a os bispes de Roma, succesors apostolicos de l'apóstol Pietro
dica o papa actual, encara que no fesen servir ixe títol u no tenesen os poders
actuals. Tamién se deixa difuera d'istas listas a os mainates eclesiasticos
d'atras ilesias cristianas que feban servir igualment o títol de papa.

A segunda dificultat ye que no se sabe guaire sobre os primers bispes de Roma.
En bells casos, nomás se conoix o nombre. A fuent más antiga ye Ireneu de Lyon
qui en o sieglo II da o nombre d'os bispes d'as diocesis prencipals (Roma,
Constantinoble, Antioquia ...). Atras fuents más completas son o Liber
pontificalis, un documento apolochetico d'o sieglo VI, que s'enampla dica o
sieglo IX. Lista o nombre d'os papas, d'o suyo pai, d'o suyo país de naixencia y
a durada d'o suyo pontificau. Encara que iste documento aiga emplegau fuents más
antigas, os datos que da sobre os primers papas son parcials y han de prener-se
con precaución.

En zaguerías, a tercera dificultat promana d'a historia caotica d'o papau, que
ha visto buen amiro de antipapas, deposicions, asasinatos y bellas renuncias.
Amás, as modalidatz d'esleción (u nominación) y d'entronización han cambeau
qualques vegadas. Asinas un papa esleito en unas envueltas podría haber estau
considerau no conforme si hese estau esleito en atras calendatas (por ixo o
tractamiento diferent qẶue se li atorgó a Esteban y a Hadrián V, quan os dos
morioron antes d'a suya consagración). A decisión de si un papa ye estau esleito
y entronisau regularment u no, no ye guaire clara, y por ixo, as diferents
listas se contradicen respetibe a la valideza de tal u qual papa.

Entre as diferents listas que circulan a de l'Annuario pontificio, que s'edita
cada anyada por o Vaticano dende 1912, se considera como a de mayor autoridat,
pos dimana d'as propias autoridatz eclesiasticas. Asinas, ista lista fa de facto
o papel de lista oficial. Manimenos no ye libre d'ambiguidatz y no pretende
estar a finitiva. Asinas, o papa efimero Esteban yera reconoixiu como papa
lechitimo dica a edición de 1960 y se sacó d'a lista dende a edición de 1961.

En a lista de l'Annuario pontificio tamién se i indican os antipapas. Ístos los
sinyalan con una tipografía diferent. En bells casos en que no ye fácil declarar
quál ye o papa y quál(s) o(s) antipapa(s) l'Annuario deixa a qüestión ubierta.
L'Annuario pontificio tampoco no numera os pontificaus, encara que contando os
nombres, Benedet XVI i apareix como o 265eno papa.

A lista que s'amuestra contino ye pues basada en a lista de nombres de l'Anuario
pontificio.



https://an.wikipedia.org/wiki/Impuesto

Un impuesto ye una cantidat de diners desichita por as administracions publicas
a los ciudadans y a las interpresas d'una rechión, territorio u país, como
contribución a lo gasto publico. O impuesto ye un treudo que se caracteriza por
fer surtir obligacions pecuniarias a favor de l'acreyedor tributario rechito por
o dreito publico y no requiere de denguna contraprestación por parti de
l'administración. O impuesto apareixe exclusivament como conseqüencia d'a
capacidat economica d'o contribuyent. O campo d'as ciencias economicas que
estudeya os impuestos son as finanzas publicas, mientres que o campo d'o dreito,
ye o dreito tributario.

Os impuestos pueden ser directos u indirectos, os directos gravan directament a
o contribuyent como por eixemplo o impuesto sobre a renda y os indirectos gravan
os biens adquiritos por o cunsumidor como o impuesto sobre a valor anyadita
(IVA).

Ye de suponer que os impuestos son muitos mas antigos que os primers impuestos
documentatos y como as monedas no estioron acuyantas dica o 600 aC
aproximadament os pagos yeran en biens (animals u grano por un regular). O
primer sistema de tributación documentato y conoixito ye en o periodo d'a
primera dinastía de l'Antigo Echipto alredor de l'anyo 3.000 aC.

En l'antiga Mesopotamia alredor de l'anyo 2.500 tamén bi ha documentatos
impuestos



https://an.wikipedia.org/wiki/Imperio_britanico

Se conoixe como Imperio britanico a las tierras que pendeban politica y
economicament d'a Gran Bretanya. O momento de mayor importancia d'o Imperio
estió a prencipios d'o sieglo XX, probablement entre 1890 y 1910, quan teneba
una población d'entre 400 y 500 millons de presonas y bells 31 millons de
kilometros quadratos, lo que significaba alto u baixo una quarta parti d'a
población mundial y dos cinquenas partis d'as tierras emerchitas.

O Imperio se desarrolló mientres uns 300 anyos, a traviés d'una serie de fases
relacionatas con o comercio, a colonización y a conquista en las que estendilló
as suyas mugas, antimás de periodos d'actividat diplomatica.

Gracias a lo Imperio britanico a tecnolochía, o comercio, o idioma anglés y o
gubierno britanicos s'esbandioron por tot o mundo. A hechemonía imperial
contribuyó a lo espectacular creiximiento economico de Gran Bretanya y a lo peso
d'os suyos intreses en o scenario mundial.

O primero en emplegar a expresión "Imperio britanico" estió lo doctor John Dee,
astrologo, alquimista y matematico d'a reina Isabel I d'Anglaterra.

Bells territorios que han feito parti d'o Imperio britanico son: Irlanda,
Estatos Unitos, Canadá, Chamaica, Australia, Nueva Zelanda, India, Malaisia,
Echipto, Surafrica, Nicheria, Camerún, Kenia, Hong Kong, Iraq, Chipre,
Chibraltar u Menorca entre muitos atros. Hue en día bells d'istos territorios,
ya independients, reconoixen os suyos lazos con Gran Bretanya a traviés d'a
Commonwealth.



https://an.wikipedia.org/wiki/Guerra_d%27Independencia_d%27os_Estatos_Unitos

Se conoix con o nombre de Guerra d'Independencia d'os Estatos Unitos (American
Revolutionary War u American War of Independence en anglés) a una guerra
escaicita entre as Tretze colonias establitas en a costa occidental d'Estatos
Unitos con a suya metropoli, o Reino Unito, contando os colons sublevatos con
l'aduya d'o Reino de Francia, d'Espanya y d'a Republica d'as Provincias Unitas,
y o Reino Unito con l'aduya de quantos chicotz territorios en Alemanya,
incluyendo-ie l'Electorato de Hannover. Ta Francia y Espanya, yera una forma de
continar con a Guerra d'os Siet Anyos (1756-1763). Antiparte, una parte d'os
amerindios luitoron chunto con os colons sublevatos, y atros lo facioron en
contra.

Encara que a situación politica yera muit tensa en as colonias dende meyatos
d'os anyos 1760 y que o 5 de marzo de 1770 tropas regulars britanicas disparoron
contra os manifestants civils en a Mortalera de Boston, se considera que a
guerra stricto sensu escomencipió o 19 d'abril de 1775, quan marchoron de Boston
(Massachusetts) tropas regulars britanicas ta destruyir un deposito d'armas en
Concord, amán de Boston, y en o camín, en Lexington luitoron contra un chicot
grupo de 70 milicians, redotando-los. En tornar ta Boston, fuoron hostigatos por
grupos de milicians que lis facioron quantas baixas. A guerra remató en 1783 con
o Tractato de París, seguntes o qual o Reino Unito reconoixeba a independencia
d'Estatos Unitos, cedeba Florida y Menorca a Espanya y Tobago a Francia;
antiparte, a Republica d'as Provincias Unitas cedeba Nagapattinam a o Reino
Unito.



https://an.wikipedia.org/wiki/Formaci%C3%B3n_y_Orientaci%C3%B3n_Laboral

A Formación y Orientación Laboral (asobén se diz con l'abreviatura FOL) ye una
especialidat d'o profesorau de secundaria que imparte a suya docencia en os
ciclos de FP (Formación Profesional) y tamién en os PCPI.

As asignaturas, que en FP se dicen "modulos profesionals", que imparten os
profesors d'esta especialidat son: FOL (Formación y Orientación Laboral) con una
carga lectiva de 65 horas a l'anyo, RET (Relacions en l'Entorno de Treballo) con
carga lectiva de 65 horas y AGCE (Administración, Chestión y Comercialización
d'una Michana Interpresa) con carga lectiva de 96 horas. Este tarabidau que
correspondeba a os curriculums feitos per a LOGSE ha cambiau dende l'anyada de
2009, con l'aplicación d'a LOE, asinas dende alavez ixes modulos funeixen y a
carga curricular d'esta especialidat ye: FOL (Formación y Orientación Laboral)
con una carga lectiva de 96 horas a l'anyo, EIE (Intepresa y Iniciativa
Empresarial) con una carga lectiva de 65 horas. Dispaeix RET.

A función d'estes modulos transversals va endrezada a aduyar a os estudiants a
prender concencia d'o suyo papel drento d'as intepresas, en primerías FOL
enfocau a os estudiants que puedan treballar ta otri, conoixendo o dreito
laboral, as prestacions socials, a prevención de risgos laborals y os mecanismos
d'inserción laboral, y per atro EIE enfocau a os estudiants que puedan u tiengan
a coticia de treballar per cuenta propia, fendo de l'autoemplego a suya forma
d'acceso a o mundo laboral.

En a formación profesional inicial, PCPI, o profesor de FOL imparte un modulo
con una carga lectiva de 65 horas a l'anyo, ye dicir 2 horas per semana, que se
diz Formación Emprendedora y Laboral, con nocions inicials de dreito laboral,
inserción laboral y prevención de risgos.

Ta estar profesor d'esta especialidad se desiche una licenciatura, pero a
normativa declara qualques titulacions de diplomatura equivalents a efectos de
docencia: Treballo Social, Relacions Laborals y Empresarials.



https://an.wikipedia.org/wiki/Familias_ling%C3%BCisticas

A mayoría d'as luengas conoixidas s'incluyen en as clamadas familias
lingüisticas. En sentiu estricto, una familia de luengas ye una unidat
filochenetica, ye dicir, totz os suyos miembros derivan d'un ancestro común.
L'ancestro ye conoixiu de forma dreita en pocas ocasions ya que o rechistro
historico d'a mayoría d'as luengas ye mui curto. Sin dembargo ye fesable
remontar muitas d'as caracteristicas de l'ancestro común de luengas relacionadas
aplicando lo metodo contimparativo – un procedimiento de reconstrucción creyato
en o s. XIX por o lingüista August Schleicher. Se puede contrimostrar con
facilidat o estatus de muitas d'as famillas listadas mas abaixo. As familias de
luengas pueden estar subdivididas en unidatz menors, d'ordinario clamadas
“brancas” (a historia d'una familia de luengas se representa a ormino como un
árbol)

As luengas que no pueden estar clasificadas con seguranza en denguna familia son
clamadas luengas aislatas.

Lista d'as familias lingüisticas d'o mundo, ordenatas de més a menos seguntes a
suya importancia demografica:



https://an.wikipedia.org/wiki/Coreya_d%27o_Sud

A Republica de Coreya (Daehan Min-guk (대한 민국; 大韓民國) en corián) ye un país y
estato situato a l'este d'Asia, que ocupa la metat sud d'a peninsula de Coreya.

Muga con a Republica Democratica Popular de Coreya por o norte, con la que formó
una unica nación dica 1948. A l'este, muga con a mar d'o Chapón, a l'ueste con a
mar Amariella y a lo sud con l'estreito de Coreya, que comunica istas dos mars y
la desepara de Chapón.

A suya población ye de 48.422.644 d'habitants en una superficie de 99.538 km²,
con una densidat de población de 488 hab/km². A capital d'o país ye a ciudat de
Seúl, que amás ye a población con mayor numero d'habitants y o centro politico,
cultural y financiero d'o país; antiparte, a suya aria metropolitana ye una d'as
mas poblatas d'o mundo.

Administrativament, o país ye dividito en provincias. Politicament, ye una
republica, estando actualment o suyo President Lee Myung-bak y o suyo Primer
menistro Han Seung-soo.

Mientres a suya historia, Coreya estió siempre un país independient, encara que
con invasions constants dende China y dende Chapón, dica que en 1910 fue ocupato
melitarment por o Chapón, que esdevenió a potencia ocupant dica a suya redota en
a Segunda Guerra Mundial. Alavez o país recuperó a suya independencia, encara
que administrato a o norte por os comunistas d'a Unión Sovietica y a o sud por
os capitalistas d'Estatos Unitos, estando ixa división l'alazet d'a posterior
Guerra de Coreya y d'a división d'a peninsula en dos estatos, Coreya d'o Sud y
Coreya d'o Norte.

Dende o punto d'anvista d'a economía, Coreya d'o Sud ye una d'as prencipals
potencias economicas mundials en l'actualidat, con importants tasas de
creixencia dende os anyos 1960 dica hue. De feito, en quantos sectors as suyas
interpresas son competidoras dreitas d'as prencipals empresas chaponeses, en
sectors d'a industria d'alta tecnolochía, como a industria automobilistica u a
fabricación d'ordinadors y d'os suyos components.

O nombre que os corians li dan a o suyo país ye Hanguk, que segnifica
literalment País d'os Hans (en hangul: 한국 ; en hanzi: 韓國), por o nombre de una
tribu prehistorica que viviba en o sud d'a peninsula de Coreya (y que no cal
confundir con a etnia chinesa d'os hans). Tamién recibe a embotada de País d'o
fresco maitín (Joseon, 朝鮮), que gosa estar mal traducito entra atras luengas
como País d'o maitín calmo.

Tamién se fa servir Daehan Minguk, que segnifica «Republica de Coreya» u millor
literalement Gran republica Han (대한민국 ; 大韓民國).

A Historia de Coreya se remonta dica o Paleolitico, estando os treballos
d'alfarería mas antigos conoixitos de l'anyo 8000 aC.

Seguntes as cronicas medievals corianas de Samguk Yusa, existió un reino, dito
Gojoseon (encara que mas que mas o periodo que o mesmo reino), establito en 2333
aC y que estendilló a suya soberanía enta l'interior d'Asia, plegando mesmo en
l'actual Manchuria, encara que dimpués (en o sieglo III aC) se trastalló en
quantos reinos independients. En as fuents historiograficas chinesas se fa
mención de Gojoseon en o sieglo IV aC, coincidindo con a dentrada d'o territorio
corián en a Edat de Fierro.

Posteriorment, amanixioron os ditos Tres reinos de Coreya, que dominoron o
territorio dica o sieglo VII, continando con una succesión de reinos dica la
plegata d'os europeus, con una primera intervención melitar francesa en 1866 y
dimpués una estatounitense en 1871. Alavez s'establió o Imperio corián, con gran
influencia chaponesa, que remató a suya existencia en 1910 quan Coreya pasó a
estar baixo o control colonial dreito de Chapón.

Coreya recuperó a suya independencia con a redota d'o Chapón en a Segunda Guerra
Mundial, encara que o país quedó dividito por o paralelo 38 norte entre una zona
baixo o control d'o Exercito ruso a o norte y una zona baixo o control d'o
Exercito estatounitense a o sud, prencipiando una situación de tensión entre as
dos partis de Coreya, que creixió en intensidat en deteriorar-se a escape as
relacions sovietico-estatounitenses dica desembocar en una situación de guerra
ubierta, a dita Guerra de Coreya, en 1950-1953. A guerra remató con una
situación territorial y politica pareixita a la que i heba antis d'a guerra,
consolidandose a o norte una Coreya d'o Norte d'influencia comunista y rechimen
de dictadura y una Coreya d'o Sud a o sud baixo influencia capitalista y tamién
con un sistema politico dictatorial. Con posterioridat a situación evolucionó en
Corea d'o Sud enta un rechimen democratico

Coreya d'o Sud ocupa a porción d'o sud d'a peninsula de Coreya, que tien una
longaria de 1.110 km. A peninsula muga a l'ueste con a mar Amariella y a l'este
con a mar de Chapón. A superficie de Coreya d'o Sud ye de 99,617.39 km².

Alto u baixo tres mil islas, a mayoría chicotas y deshabitatas, se troban amán
d'as costas orientals y meridionals de Coreya d'o Sud. Jeju-do, situata a 100 km
a o sud; ye a isla mas gran d'o país, con una superficie de 1.845 km. Se i troba
o punto mas alto d'o país, o Hallasan, un vulcán extinto de 1.950 m.

A sierra de Taebaek s'estendilla de norte ta sud paralela a la costa oriental, y
se'n desprenden atras sierras en dirección a o sudeste, como as sierras de
Sobaek. L'altaria maxima d'a sierra de Taebaek ye de 1.708 m (o Mont Seorak). Os
ríos son de poca largaria con grans pendients, encara que a l'ueste beluns son
navegables. Os ríos mas importants son o Han, o Pukhan y o Naktong.

O clima ye relativament templato con continentalidat, y con precipitacions
abundants mientres o verano, y una temporada curta de plevias mientres o
hibierno conoixita como jangma. As temperaturas meyanas anyals varían entre os
14 °C y os 8 °C, pendendo d'a zona. Os hibiernos son muit fredos, acompanyatos
de cheladas.

En Coreya os esportes mes populars son as arts marcials, prencipalment o
taekwondo y o judo. Tamién o béisbol, o fútbol, o badminton y l'atletismo
(prencipalment a preba d'o maratón).

En atletismo a tradicción en a maratón ye dende face muitos anyos, Choi Yun-chil
esió 2 vegatas campión nacional y quatreno en os Chuegos Olimpicos de 1952, amás
destacan Hwang Young-cho campión olimpico en Barcelona 1992 y Lee Bon-Ju
subcampión olimpico en Atlanta 1996 en a preba de maratón.

Ha organizato os Chuegos Olimpicos de 1988 celebratos en Seúl, os Chuegos
Asiaticos de 1986, tamién en Seúl y os de 2002 en Busán, y o Campionato Mundial
de Fútbol conchuntament con Chapón en 2002. En 2011, Daegu ye a ciudat encargata
d'organizar o Campionato Mundial d'Atletismo.



https://an.wikipedia.org/wiki/Bordeus

Bordeus (Bordèu [buɾˈðɛw] en occitán; Bordeaux en francés) ye un important
puerto d'o Sudueste de Francia, capital d'a provincia d' Aquitania y prefectura
u capital administrativa d'o departamento de Gironde.

A ciudat ye construita sobre o estuario d'o río Garona, estallata per tanto en
dos cantos.

Seguntes o censo de 1999, a ciudat teneba 215.363 habitadors en o distrito
municipal y 925.253 en l'aria metropolitana. Ta febrero de 2004, s'esmaba una
población de 229.500 habitants.

Os habitadors de Bordeus son bordeleses. A luenga parlata cheneralment y oficial
ye o francés, bien que a parla autoctona bordelesa ye una variant d'o dialecto
gascón, clasificato en a luenga occitana.

A rechión de Bordeus ye cuna d'os más prestichiosos productors de vin d'o mundo.
Se i fan igual de tintos como de blancos.

O Bordeus tinto s'elabora per un regular a partir d'una mezcla d' ugas que puede
estar de Cabernet Sauvignon, Cabernet Franc, Merlot, Petit Verdot y Malbec. O
bordeus blanco s'elabora a partir de Sauvignon Blanc, Semillon y Muscadelle.

A rechión vinicola de Bordeus ye estallata en subrechions, entre as quals Saint
Émilion, Pomerol, Médoc y Graves. Istos cinco tintos Premier Cru (quatre de
Médoc y un, o Chateau Haut-Brion, de Graves), instituitos per a Clasificación
oficial de vins de Bordeus de 1855, se troban entre os más caros y que más
requesta leban d'o mundo:

Sauternes ye una subrechión de Graves, conoixita per os suyos vins blancos
dulces ta postres, como lo Château d'Yquem.

L'actual alcalde de Bordeus ye Alain Juppé, de l'UMP (Unión per un Movimiento
Popular).



https://an.wikipedia.org/wiki/Barack_Obama

Barack Hussein Obama II (prenunciato en anglés bəˈrɑːk hʊˈseɪn oʊˈbɑːmə),
naixito lo 4 d'agosto de 1961 en Honolulu (Hawaii). Miembro d'o Partito
Democrata y senador junior por Illinois dende o 3 de chinero de 2005 dica o 16
de noviembre de 2008, estió el 44° president d'os Estatos Unitos dimpués d'haber
ganau as eleccions presidencials estatounitenses celebratas o 4 de noviembre de
2008, encara que fue formalment esleito como President d'os Estatos Unitos por o
colechio electoral surtiu d'ixas eleccions en aviento de 2008. Barack Obama
prenió oficialment o suyo cargo como 44eno President d'os Estatos Unitos o 20 de
chinero de 2009.

Obama ye o primer afro-americano en estar esleito president d'os Estatos Unitos,
y tamién estió o primero en estar nominato candidato a iste cargo por un d'os
grans partitos politicos d'iste país. Graduato por a Universidat de Columbia y a
Escuela de Dreito de Harvard, a on a más estió president d'a Harvard Law Review,
publicación sobre leis d'a Universidat, Obama treballó como organizador
comunitario y como advogato en Dreito Civil antis d'estar esleito como senador
por Illinois entre 1997 y 2004. Estió profesor de Dreito Constitucional en a
Escuela de Dreito d'a Universidat de Chicago entre os anyos 1992 y 2004. Dimpués
de no obtener un puesto en a Cambra de Representants d'os Estatos Unitos en
l'anyo 2000, prencipió una campanya ta estar senador en chinero de 2003. Fue
esleito a la fin como senador en noviembre de 2004 con un 70% d'os votos.

Obama anunció a suya campanya ta las eleccions chenerals en febrero de 2007, y
fue nominato oficialment en a Convención Democrata de 2008. Concorrió a las
eleccions con Joe Biden como candidato a vicepresident. Os candidatos d'o Partiu
Republicano estioron John McCain (ta President) y Sarah Palin (ta
vicepresidenta).

O 6 de noviembre de 2012 redotó en as eleccions presidencials a o canditato d'o
Partiu Republicano Mitt Romney, estando asinas esleíto ta un nuevo periodo
presidencial de quatre anyadas a contar dende chinero de 2013. que terminó en
chinero de 2017 con a toma de posesión d'o suyo sucesor Donald Trump.



https://an.wikipedia.org/wiki/Arambre

L'arambre ye un elemento quimico de numero atomico 29. Ye un d'os metals más
importants. Se tracta d'un metal de transición de coloración royenca y brillo
metalico que, chunto con l'archent y l'oro, fa parti d'o dito grupo 11 d'a tabla
periodica, caracterizato porque son os millors conductors electricos. Gracias a
la suya alta conductividat electrica, ductilitat y maleabilidat, s'ha convertito
en o material mas emplegato ta fabricar cordons electricos y atros components
electricos y electronicos.

L'arambre fa parti d'una cantidat muit alta d'aleyacions que por un regular
presentan millors propiedatz mecanicas, encara que tienen una conductividat
electrica menor. As mas importants son conoixitas con o nombre de bronzes y
latons. D'atra man, l'arambre ye un metal duradero porque se puet reciclar un
numero quasi ilimitato de vegatas sin que pierda as suyas propiedatz mecanicas.

Estió un d'os primers metals en estar emplegatos por o ser humán ya en a
prehistoria. L'arambre y a suya aleyación con l'estanyo, o bronze, adquirioron
tanta importancia que os historiadors han nombrato Edat de l'arambre y Edat d'o
bronze a dos periodos de l'antigüidat. Encara que o suyo uso perdió importancia
relativa con o desembolique d'a siderurchia, l'arambre y as suyas aleyacions
continoron estando emplegatos ta fer obchectos tan diversos com monedas,
campanas y canyons. A partir d'o sieglo XIX, concretament a partir de 1831, anyo
en que Faraday inventó o chenerador electrico, l'arambre se convertió atra
vegata en un metal estratechico, en estar a materia primera prencipal de cordons
y instalacions electricas.

L'arambre tien un important papel biolochico en o proceso de fotosintesi d'as
plantas, encara que no fa parti d'a composición d'a clorofila. L'arambre
contrebuye a la formación de globulos royos y a o mantenimiento d'os vasos
sanguinios, niervos, sistema immunolochico y osio y por tanto ye un
oligoelemento esencial ta a vida humana.

L'arambre ye o tercer metal mas emplegato en o mundo, por dezaga de l'acero y
l'aluminio. A producción mundial d'arambre refinato s'estimó en 15,8 Mt en 2006,
con un deficit de 10,7% debant d'a demanda mundial prochectata de 17,7 Mt.

A forma tradicional en aragonés ta decir a iste elemento ye arambre. Encara se
puet trobar una ampla zona dende Graus, Campo, Benás y Fonz dica Sobrarbe y Ansó
a on que se fa servir ista parola, encara que muitas vegatas referita no a o
propio elemento sino a un filo metalico en cheneral. Ista forma se puet leyer
tamién tanto en textos medievals como mudernos, asinas en o Vidal Mayor apareixe
"arampne". En l'aria catalanofona d'Aragón, en lugars como Peralta de la Sal se
quaterna a forma "aram" y en as zonas mugants con a val de Lierp "arame".

Actualment a formas mas conoixita y transdialectal ta o nombre d'iste elemento
ye cobre, de seguras debito a la castellanización, habendo-se rechistrato tamién
a forma "crobe" como metatesi d'a forma castellana en lugars como Epila y Taust.



https://an.wikipedia.org/wiki/Alemans

Os alemans son un grupo etnico chermanico nativo d'Europa Central entre os
Alpes, a Mar d'o Norte y a Mar Baltica parlants de l'alemán y atras luengas,
dialectos y parlas que como o baixo alemán representan un continuum dialectal
con l'alemán. Son o producto d'a fusión de diferents pueblos chermanicos quan
rematoron as suyas migracions en l'alta Edat Meya, entre os que se trobaban os
alamans, que han orichinato o etnonimo global d'alemans que se fa servir en
aragonés. En aragonés medieval se denominaba alemans a totz os habitants d'o
Sacro Imperio Román-Chermanico dende a Edat Meya, manimenos en un proceso
historico que desemboca en o contexto actual as poblacions chermanofonas d'os
estatos de Países Baixos, Belchica, Luxemburgo, Francia, Suiza y Austria y atros
territorios chicotz han desembolicato u son en proceso de desembolicar
conciencias nacionals diferents y por un regular no se refieren a ells mesmos
como alemans. Manimenos si que s'autodenominan alemans as comunidatz
chermanofonas d'una gran diaspora que bi ha en atros países d'Europa Central,
Europa Oriental, America y Australia.

A parola alemana Deutsche s'orichina a partir de l'antigo alto alemán diutisc
(de diot "pueblo"), referindo-se a lo "luengache d'o pueblo". No ye claro de tot
si a parola se feba servir como etnonimo en antigo alto alemán. Como sustantivo
ein diutscher en o sentito de "un alemán" ye documentato en alto alemán meyo
dende a segunda metat d'o sieglo XII. En ciertas luengas neolatinas existe u
existió una adaptación d'esta parola alemana, como tedesco en italián. En
aragonés a parola tudesco ye documentata en o "Libro de los fechos et conquistas
del principado de la Morea":

En francés antigo o termin alemans ye preso d'o etnonimo d'os alamanni, y fue
amprato en anglés meyo a primerías d'o sieglo XIV. A parola dutch ye documentata
en anglés dende o sieglo XIV pa dicir a los dialectos chermanicos occidentals
(incluindo o neerlandés) y os suyos parlants.

A l'egual que o francés atras luengas romances fan servir una denominación
derivata d'os Alamanni (aragonés "alemans", catalán alemanys), pero o idioma
alemán retiene un antigo ampre d'o endonimo, tedeschi. En norrén antigo, finés y
estón prenen a denominación d'o etnonimo d'os saxons.

En as luengas eslavas os alemans son denominatos němьci (singular němьcь),
orichinalment con o significato de "forano, extranchero, un que no charra
eslavo", esta denominación se fa servir tamién en rumán como ampre eslavo,
encara que os alemans que s'establioron en Transilvania en os sieglos XII y XIII
recibioron a denominación de saşi ("saxons").

O termin anglés germans existe dende meyatos d'o sieglo XVI, ye basato en o
termin germani de Chulio César y Tacito, reemplazó gradualment a dutch y
almains, o zaguero desvinió obsoleto en o sieglo XVIII y o primero encara se fa
servir pa denominar a lo idioma neerlandés y os holandeses.

Dica bien dentrato lo sieglo XX, en tot l'ambito alemán y neerlandés s'han
charrato un conchunto prou amplo de dialectos chermanicos relacionatos entre
ells, formando lo que se conoixe como un contino lingüistico. Iste contino se
divide en dos grans arias dialectals: o baixo alemán, a lo norte, y l'alto
alemán, a lo sud, deseparatos por a dita linia de Benrath que marca la muga
septentrional d'o fenomén d'a segunda mutación consonantica. A luenga estándar
alemana ye basata en l'alto alemán. Os dialectos se continan parlando hue en
día, encara que en bellas zonas son quasi extinguitos, mientres que en atras,
como Suiza, encara se conservan con muita vitalidat.

Os dialectos y parlas d'este contino lingüistico se desembolicaban con
naturalidat. L'apocheu d'o baixo alemán se desvinió quan teneba florata a Hansa.
O baixo saxón influyó en a evolución d'as luengas escandinavas. A decadencia d'a
Hansa y a creyación d'un estandard alemán quan a Reforma Protestant significó
que encomenzase una diglosia que favoreixió a sustitución d'o Baixo Saxón por
l'Alto Alemán.

L'alemán (Hochdeutsch) ye una mena d'invención culta destinata a estar a luengua
escrita y normalizata d'os multiples dialectos. Siempre s'ha preso la traducción
d'a Biblia feita por Lutero, basata en o dialecto alto saxón, como una pieza
clau en a normativización de l'alemán. Ista normativización se refirmó a la fin
d'o sieglo XVIII con as obras d'os que se consideran como clasicos alemans
(Goethe, Schiller, Lessing, ecetra.) y fue consolidata con a creyación d'o
Imperio Alemán en 1871. Ista unión politica fació posible l'adopción d'una
normativa unificata, que con o cambeo de sieglo fue acceptata tamién por Austria
y Suiza con muit pocas variacions.

Iste modelo estándar ye basato en a luenga utilizata a la fin d'o sieglo XVIII
en a cancillería de Saxonia, estando dimpués muit influito por o modelo d'a
cancillería de Viena. Respective a la pronuncia, o modelo adoptato fue lo d'o
norte, ya que os alemans d'o norte aprendeban o estándar practicament como
luenga estranchera, y por ixo lo suyo modelo s'achustaba mas a la ortografía.
Asinas, se puet decir que l'alemán estándar actual ye basato en a fabla de
Saxonia (sud de l'antiga Republica Democratica Alemana) dimpués d'haber estato
muit influita por o modelo de Viena y habendo adotato a pronunciación d'o norte
como modelo.

Encara que s'escribiba, l'alemán estándar no prencipió a parlar-se cutianament
dica o sieglo XIX, quan s'introdució obligatoriament en as escuelas. En l'anyo
1898, una comisión d'expertos redactó a "Deutsche Bühnenaussprache" (pronuncia
alemana ta o teatro), cosa que suposó lo establimiento d'un estándar de
pronuncia.



https://an.wikipedia.org/wiki/%C3%81rbol

Un árbol ye una planta que puet creixer dica mas de cinco metros d'altaria
gracias a una estructura que forma un tronco, y eventualment ramificacions ditas
ramas y brancas. Os árbols son plantas perennes que por un regular viven muitos
anyos. En o sentito botanico, os árbols son plantas con fusta. A fusta,
conoixita tamién como xilema secundario, se produce por una capa de celulas, o
cambium vascular, situata baixo a crosta.

A formación d'a fusta ye un proceso repetitivo que superposa una nueva capa
dencima d'as anteriors. O resultato asobén ye visible en forma d'aniellos de
creiximiento. Os solos grupos que contienen plantas con fusta, y por tanto
árbols en o sentito estricto d'o termin, son as chimnospermas y as anchiospermas
dicotiledonias. Os árbols presentan una mayor lonchevidat que atros tipos de
plantas. Bellas especies d'árbols (como as secuoyas) pueden blincar d'os 100 m
d'altaria, y gosan vivir mils de anyos.

Os primers árbols apareixen en a Tierra fa bells 370 millons d'anyos, en o
periodo Devonián, y yeran os antipasaus d'as coniferas actuals. O desembolique
en altaria y a ramificación d'as brancas premiten a los árbols aumentar a suya
capacidat d'espleitación d'o espacio aerio. A distribución d'as fuellas a
diferents rans premite a l'árbol aumentar a superficie d'intercambio ta la
fotosintesi. A suya gran capacidat fotosintetica fa que os árbol chuguen un
papel important en os ciclos ecolochicos terrestres, gracias a la suya capacidat
d'almadazenamiento de carbonio, o suyo rol en o ciclo de l'augua, y a formación
d'os ecosistemas complexos que son as selvas, fuent y refuchios d'a
biodiversidat.

Os árbols tamién representan una fuent considerable de recursos ta la especie
humana, tanto de materials (prencipalment fusta) como de provisions
(particularment fruitos), entre atros. Ocupan un puesto real y simbolico
important en quasi totas as culturas d'o mundo.



https://an.wikipedia.org/wiki/Tsunami

Un tsunami (d'o chaponés tsu, "puerto" u "badía", y nami, "onda marina";
literalment significa gran onda en o puerto) tamién conoixito como maremoto (d'o
latín mare, mar y motus, movimiento) ye una onda marina u un conchunto d'ondas
de gran enerchía que son producitas quan bell fenomén extraordinario esplaza
verticalment una gran masa d'augua. Se calcula que o 90% d'istos fenomens son
prevocatos por tierratremos, en o qualo caso se les diz, mas concretament,
tsunamis tectonicos. A enerchía d'un maremoto pende d'a suya altaria (amplaria
d'a onda) y a suya velocidat. A enerchía total escargata sobre una zona de costa
tamién penderá d'a cantidat de picos que leve o tren d'ondas (en o Tsunami de
l'Ocián Indico habió 7 picos). Ista mena d'ondas rechira una cantidat d'augua
muito superior a las ondas marinas superficials producitas per l'aire. Os
tsunamis plegan muito luent d'o suyo orichen, a mils de kilometros.

As explosions volcanicas tamién pueden chenerar tsunamis. En 1883 a erupción
freato-magmatica d'o Krakatoa en produció un que arribó en a isla de Chava y
mató a 36.417 presonas.



https://an.wikipedia.org/wiki/Tonga

Tonga (oficialment Reino de Tonga, Puleʻanga Fakatuʻi ʻo Tonga en tongano), a
sola monarquía d'Oceanía (de fueras de bells países d'a Commonwealth), ye un
chicot país y estato situato a l'este d'Australia y 800 km a lo noreste de Nueva
Zelanda, a lo sud de l'Ocián Pacifico. Ye formato por mas de 160 islas grans y
chicotas, encara que nomás que 36 en son habitatas de contino, estendillatas por
una superficie oceanica d'alto u baixo 700.000 km².

A suya población ye de 112.422 (estimación de chulio de 2005) en una superficie
de 748 km², con una densidat de población de 150,3 hab/km². A capital d'o país
se troba en a ciudat de Nuku'alofa, que ye amás en ye a ciudat con mayor numero
d'habitants.

Tonga ye, dende o punto d'anvista politico, una monarquía constitucional,
estando l'actual rei de Tonga Taufa'ahau Tupou V, y o primer menistro
Siale'ataonga Tu'ivakano. Ye independient dende o 4 de chunio de 1970, estando
d'antis mas una colonia d'o Reino Unito. A suya moneda nacional ye o pa'anga.

Tonga ye tamién a sobén conoixito con o nombre de islas de l'amistat por a
recepción que se i fació en 1773 a o capitán britanico James Cook quan i plegó
en a suya primera vesita; o feito ye que plegó en mel meyo d'o ʻinasi, ye decir,
a ofrenda d'as primicias a o Tuʻi Tonga (o prencipal rei d'as islas), estando
convidato a las celebracions. Sindembargo, seguntes o escritor William Mariner,
en realidat os tonganos heban previsto de cocinar y minchar-se a o capitán
britanico, pero en zaguerías no podioron alcordar un plan ta fer-lo.

L'archipielago de Tonga se sitúa en a Polinesia Occidental, una mica a o norte
d'o Tropico de Capricornio. A suya capital, Nuku'alofa, se localiza a bell
1.770 km a o nordeste d'Auckland, a mayor ciudat de Nueva Zelanda, y a 690 km de
Suva, capital y ciudat mas important de Fichi.

L'aria total ye d'alto u baixo 748 km², d'os que 30 son constituyitos d'augua. O
país ye formato por 176 islas, d'as que nomás 36 son habitatas de forma
permanent, lo que se traduce en que poco menos d'o 80% (670 km²) d'o territorio
ye habitato. Bi ha tres grupos prencipales d'islas: Tongatapu, a o sud, a on se
concentra mas d'a metat d'a población; Vava'u, a o norte; y Ha'apai, en o
centro.

Tonga ye un archipielago localizato chusto a o sud de Samoa. As suyas 169 islas,
d'as que 96 son habitatas, se dividen en tres grupos prencipales: Mayorga,
Gálvez y Amsterdam, que forman una linia norte-sud de 800 kilometros de
largaria. Amsterdam, a isla mas gran y a on ye a capital Nuku'alofa, cubre
257 km². Cheolochicament, as islas de Tonga son de dos tipos: a mayoría tienen
una base de calsinera que s'orichinó a partir de formacions de coral debantatas;
a resta se composan de calsinera sobre un alazet d'orichen vulcanico. As islas
de procedencia vulcanica son montanyosas, mientres que las d'orichen coralino
son planas.

O clima ye subtropical, templato con plevias, con veranos muit calidos. En o
periodo calido (d'aviento enta abril), a temperatura puya por dencima d'os
32 °C, y en o periodo mas fredo (de mayo enta noviembre), as temperaturas no
gosan blincar d'os 27 °C. A temperatura meyana va de 23 °C a 27 °C, y a
precipitación anyual varía de 170 a 297 centímetros si se viacha dende a isla
d'Amsterdam en o sud dica as islas d'o norte mas amanatas a o equador. A humidat
meyana diaria ye d'o 80%.

A tierra, fértil, s'emplega ta cautivar plantacions de platano, palmito y coco.
O punto mas alto d'o país, situato a 1.033 msnm, se troba en a isla de Kao.

O esporte mas popular y mas practicato en Tonga ye o rugby. L'organismo rector
ye l'Unión de Rugby de Tonga, afiliata a l'Alianza de Rugby d'as Islas d'o
Pacifico. A suya selección nacional tamién tién un dance de guerra pareixito a
la Haka anomenato Sipi Tau y ye conoixita como Ikale Tahi (as Alicas d'a mar).
Con una población de poco mas de 100.000 habitants bi ha partecipato 7 vegatas
en a Copa Mundial de Rugby dende 1987, a zaguera en l'anyo 2015.

Tamién ye popular o fútbol australián practicato dende o 2004, anyo en que estió
establita l'Asociación de Fútbol Australián de Tonga. A suya selección nacional
ye conoixita como os Black Marlins.

O fútbol tamién ye practicato pero a suya selección nacional ye una d'as más
débils d'o mundo, garra vegata bi ha claseficato ta partecipar en a Copa d'as
Nacions d'a OFC y o suyo millor puesto, en a Claseficación mundial d'a FIFA de
seleccions nacionals garra vegata bi ha puyato mes d'o puesto 163 (en 1998) de
208 seleccions mundials reconoixitas por a FIFA.



https://an.wikipedia.org/wiki/Suelo

Suelo ye un material superficial resultant d'a meteorización d'as rocas y d'a
descomposición d'os restos de sers vivos y on pueden enradigar as plantas y
creixer a vechetación. A definición d'o concepto de suelo ye diferent dependendo
d'a sciencia que se considere.

En cheolochía se fa enfasi en os materials. D'esta traza Anguita Virella en 1993
definiba o suelo como "materials quasi siempre sueltos, pero en bells casos con
libels cementaus, que resultan de procesos de lixiviación u de puyada
superficial d'augua y d'a incorporación de ateria organica resultant de
l'actividat organica." En agronomía se fa enfasi en os aspectos relacionaus con
o creiximiento d'as plantas. D'esta traza Terreros en l'anyo 1985 definiba o
suelo como "una formación natural complexa y dinamica (encara que relativament
estable), tova, soporte (refirme y nutrición) d'una determinada vechetación,
producto d'una transformación superficial d'as rocas (alteración,
reestructuración) por l'acción de determinaus achents." A FAO define o suelo
como "Napa superficial d'a Tierra que ha ito formando-se lentament por a
descomposición d'o material rocoso subchacent (roca madre) baixo l'acción de
condicions atmosfericas (clima) y d'a vechetación u meyant depositos de
materials carriaus por os ríos, os mars (suelos aluvials) u por o viento (loess
u suelos de cenisas volcanicas)."

A fase gasiosa puet representar o 25 %. L'aire d'o suelo ye equivalent a l'aire
atmosferico pero con menos 02 y mes CO2.

L'horizont A ye un libel d'enriquimiento de materia organica mezclada con
materials d'orichen mineral.

L'horizont B ye un libel on s'acumulan materials lixiviaus de l'anterior libel
enriquindo-se en sals minerals, archilas y productos d'a mineralización d'a
materia organica.

L'horizont C ye formau por materials d'a roca madre que sufren meteorización
fisica, y que pueden estar dencima d'ella si o suelo ye autoctono u luent si ye
un suelo aloctono, (por eixemplo en os suelos aluvials u as dunas).

Manimenos no siempre veremos bien estos libels. En Espanya a mes gran part d'os
suelos son dominaus por a erosión, son inmaturos y azonals y pueden presentar un
horizont A chusto por dencima de l'horizont C u R.

Los factors que influye en o desarrollo d'os suelos son o clima, a roca madre,
l'actividat d'os sers vivos, o releu y o tiempo.

O clima ye o factor mes important, porque a temperatura y as precipitacions
condicionan a intensidat y velocidat d'a meteorización d'a roca madre.

O sers vivos influyen como orichen d'a materia organica d'o suelo y en a
descomposición d'esta materia organica pa formar humus. D'esta traza l'acción
mes important ye representada por a vechetación y os microorganismos d'o suelo.

O releu influye a traviés d'a pendient, que favoreixe a erosión y fa dificil la
formación d'o suelo, y a orientación en paco u solano, orientación que determina
microclimas.

O suelo como substrato d'a vida recibe o impacto d'as actividatz humanas por
l'uso que se'n fa como recurso u por a suya ocupación fisica. O principal
impacto ye a erosión, atros impactos son a sobreexmplotación, a perduga d'a suya
fertilidat, a compactación, a contaminación y a urbanización. A erosión d'o
suelo gosa estar produeita por l'augua de plevia, pero tamién puet producir-la
l'acción eolica.



https://an.wikipedia.org/wiki/Software_libre

Software libre (en anglés free software, encara que ista denominación a vegadas
se confunde con «gratis» por a ambigüedat d'o termin free en l'idioma anglés,
por o que tamién s'usa libre software) ye a denominación d'o software que
respecta a libertat de totz os usuarios que adquirioron o producto y, por tanto,
una vegada obteniu o mesmo, puede estar usau, copiau, estudiau, modificau, y
redistribuiu librement de quantas formas. Seguntes a Free Software Foundation, o
software libre se refiere a la seguranza d'os usuarios ta executar, copiar,
distribuir y estudiar o software, y mesmo modificar-lo y distribuir-lo
modificau.

Un programa informatico ye software libre si atorga a os usuarios todas istas
libertatz de traza adequada. En caso contrario no ye libre. Existen diversos
esquemas de distribución que no son libres, y si bien podemos distinguir-los
sobre a base de quánto les falta ta plegar a estar libres, o suyo uso bien puede
estar considerau contrario a la etica en totz os casos por igual

O software libre gosa estar disponible gratuitament, u a o pre de coste d'a
distribución a traviés d'atros medios; manimenos no ye obligatorio que sía
asinas, por tanto no cal asociar «software libre» a «software gratuito»
(denominau usualment freeware), ya que, conservando o suyo caracter de libre,
puede estar distribuiu comercialment (software comercial). Analogament, o
software gratis u gratuito incluye en ocasions o codigo fuent; manimenos, iste
tipo de software no ye «libre» en o mesmo sentiu que o software libre, de no
estar que se guarencien os dreitos de modificación y redistribución de ditas
versions modificadas d'o programa.



https://an.wikipedia.org/wiki/Sodio

O sodio ye un elemento quimico de simbolo Na y numero atomico 11. Ye un metal
alcalín blando de color archent muit abundant en a naturaleza, trobando-se en a
sal marina y o mineral halita. Ye muit reactivo, crema con flama amariella,
s'oxida en l'aire y reacciona violentament con l'augua.

Igual que atros metals alcalins o sodio ye un metal tovo, lichero y de color
archent que no se troba libre en a naturaleza. O sodio flota en l'augua
descomponendo-la, desprendendo hidrochén y formando un hidroxido. En as
condicions apropiatas reacciona espontaniament en augua. Por un regular no crema
en contacto con l'aire por debaixo de 388 K (115 °C).

O sodio metalico s'emplega en sintesi organica como achent reductor. Ye amás
component d'o cloruro sodico (NaCl) necesario ta a vida. Atros usos son:

O catión sodio (Na+) tién un papel fundamental en o metabolismo celular, por
eixemplo, en a transmisión d'o impulso niervoso (por medio d'o mecanismo de
bomba de sodio). Mantiene o volumen y a osmolaridat. Fa parti, amás d'o impulso
niervoso, en a contracción muscular, o equilibrio acido-base y l'absorción de
nutrients por as celulas.

A concentración plasmatica de sodio ye en condicions normals de 135 -
145 mmol/l. L'aumento de sodio en a sangre ye conoixito como hipernatremia y a
suya disminución hiponatremia.

O sodio (d'o italián soda, sosa) conoixito en quantos compuestos, no fue isolato
dica 1807 por Sir Humphry Davy por medio d'a electrolisi d'a sosa caustica. En a
Europa medieval s'emplegaba como remedio ta as migranyas un compuesto de sodio
dito sodanum. O simbolo d'o sodio (Na), proviene de natrón (u natrium, d'o
griego nítron) nombre que se le daba d'antis mas a o carbonato sodico.

O sodio ye relativament abundant en as estrelas, detectando-se a suya presencia
a traviés d'a linia D d'o espectro solar, situata alto u baixo en l'amariello. A
crosta terrestre contiene alto u baixo un 2,6% de sodio, o que lo fa o quatreno
elemento mas abundant, y o mas abundant d'os metals alcalins.

Actualment s'obtiene por electrolisi de cloruro sodico fundito, procedimiento
mas economico que l'anteriorment emplegato, a electrolisi d'o hidroxido de sodio
(NaOH). Ye o metal mas barato.

O compuesto mas abundant de sodio ye o cloruro sodico u sal común, encara que
tamién se troba present en quantos minerals com amfibols, trona, halita,
zeolitas, etc.

Se conoixen tretze isotopos de sodio. O unico estable ye o Na-23. Amás bi ha dos
isotopos radioactivos cosmochenicos, Na-22 i Na-24, con periodos de
semidesintegración de 2,605 anyos y ˜15 horas respectivament.

En forma metalica o sodio ye explosivo en augua y verenoso tanto isolato como
combinato con muitos atros elementos. O metal ha de manipoliar-se siempre
cuidadosament y almadazenar-se en atmosfera inerte, evitando o contacto con
l'augua y atras substancias con as que o sodio reacciona.



https://an.wikipedia.org/wiki/Romanticismo

Se conoix con o nombre de Romanticismo a un movimiento cultural orichinato en os
estatos d'Alemanya en zaguerías d'o sieglo XVIII, en primeras nomás que en o
campo d'a Literatura pero que dimpués s'estendilló enta d'atras arias
artisticas, dende a Musica dica la Pintura en pasando por l'Arquitectura, y que
mesmo teneba implicacions en o campo d'a Politica. Fácil que fuese una reacción
a o racionalismo que dominaba en a Ilustración y en o neoclasicismo, refirmando
a importancia d'os sentimientos.

Encara que naixito d'Alemanya, s'estendilló arredol de toda Europa, dende
Francia u Italia dica Espanya u Polonia, plegando luego en America d'o Sud y
America d'o Norte y tenendo una ampla importancia en o campo politico a traviés
d'a exaltación d'o nacionalismo, fendo asinas parte d'os movimientos
revolucionarios en a Europa d'o sieglo XIX y d'o liberalismo.

En o campo musical destacan como compositors romanticos Ludwig van Beethoven
(1770-1827), Franz Schubert (1797-1828), Felix Mendelssohn (1809-1847), Frédéric
Chopin (1810-1849), Robert Schumann (1810-1856), Anton Bruckner (1824-1896),
Johannes Brahms (1833-1897), Gustav Mahler (1860-1911) u Serguei Rakhmaninov.

En o campo d'a Literatura destacan presonalidatz como Gustavo Adolfo Bécquer,
Lord Byron, Johann Wolfgang von Goethe, Victor Hugo, Mariano José de Larra,
Edgar Allan Poe, Mary Shelley, Jacint Verdaguer u José Zorrilla.



https://an.wikipedia.org/wiki/Republica_Romana

La Republica Romana (Res Publica Romana) ye la fase de la civilización de
l'antiga Roma que encomienza en l'anyo 509 aC. quan l'aristocracia patricia
derrocó a lo zaguer rei etrusco de Roma Tarquín lo Soberbio y remata oficialment
en l'anyo 27 quan Octavián recibe lo títol d'Augusto.

La parola « republica » vien de lo latín RES PUBLICA, que significa « la cosa
publica ». Gubernar la ciudat ye doncas un afer publico y colectivo. Lo lema de
la Republica ye Senatus Populusque Romanus (SPQR), « lo Senato y lo pueblo
román ». Ixo simboliza la unión de lo Senato román, a on s'asientan las familias
patricias, y de totz los ciudadans romans. En efecto, los romans son dividius a
lo principio en dos grupos, los patricios y los prebeyos. Estos zaguers forman
la masa de los artisans y la chent de la tierra. Los patricios son asobén
propietarios de grans dominios cautivaus y perteneixen a familias celebres las
GENTES. Cada GENS tien los suyos propios cultos a los antipasaus y las suyas
tradicions. Una GENS comprende un numero més o menos gran de clients qui li
deben obediencia a lur « patrón » y reciben a cambio ayuda y asistencia en caso
de necesidat.



https://an.wikipedia.org/wiki/Psicoloch%C3%ADa

Psicolochía, d'o griego psique (ψυχη): alma y logos (λογος): tractau, sciencia.
Significa sciencia de l'alma, sindembargo, actualment la conceptualizan como
l'estudeyo de:

A mayor parti d'os estudios se realizan en sers humans. Sindembargo, ye habitual
l'estudio d'o comportamiento d'animals, tanto como un tema d'estudio en sí mesmo
(veyer cognición animal, etolochía), como ta establir medios de contimparanza
entre especies (psicolochía contimparativa), punto quea sobén resulta
controversial.

A Psicolochía como campo d'estudios s'ha moviu tanto por camíns scientificos
como no scientificos. A Psicolochía entendita como sciencia alazetal u
experimental, s'enmarca en a tradición positivista, emplegando o metodo
scientifico de concarar hipotesis, con variables quantificables en contextos
experimentals, y clamando antimás a atras arias d'estudio scientifico ta
exemplificar millor os suyos conceptos. Pero no todas as rechiras en Psicolochía
siguen o metodo scientifico clasico. Dende una prespectiva más ampla, y
entendendo a Psicolochía como una parti d'as Sciencias humanas u Socials, a
ormino s'emplegan metodolochías qualitativas de rechira, que enriquexen a
descripción y interpretación d'enantos que, por medio d'a prebatina clasica,
resultan más difícils d'abastar, sobretot en arias clinicas. En l'atra
estrimera, bells psicologos (a psicolochía humanista por eixemplo) arriban más
luent refusando de raso l'emplego d'amanamientos scientificos.

Dende atra prespectiva, a Psicolochía establix un campo d'estudios entremeyo de
"lo biolochico" y "lo social". En quanto a lo biolochico, anque a Psicolochía no
embreca sino que l'estudio d'os fenomens d'o sistema niervoso, terne que terne y
en a mesura que a comprensión d'o funcionamiento d'o cerebro y l'esmo han
enantau, os aportes d'a neurobiolochía se han ito encorporando a la rechira
psicolochica, a traviés d'a neuropsicolochía y as neurosciencias cognitivas.

En quanto a lo social, a Psicolochía prolarga d'a Sociolochía, l'Antropolochía,
l'Economía y as Sciencias politicas, en a mesura en que o suyo obchecto
d'estudio ye o comportamiento individual y o de collas chicotas en
interrelación, más que de collas meyanas u grans colectividatz d'individuos
(culturas u sociedatz).



https://an.wikipedia.org/wiki/Pa%C3%ADs_Vasco

O País Vasco u Euskadi ye una Comunidat Autonoma d'Espanya situata en o norte
d'a Peninsula Iberica, que muga a lo norte con o mar Cantabrico y Francia, a lo
sud con A Riocha y Castiella y Leyón, a l'ueste con Cantabria y a l'este con a
Comunidat Foral de Navarra; estando una d'as nacionalidatz historicas
reconoixitas por a Constitución Espanyola. Se divide en os territorios
historicos d'Alava, Guipuzcua y Vizcaya, tien una amplaria total de 7.234 km² y
una población de 2.184.606 habitants (datos Eudel, chinero de 2011), con una
densidat de población de 300,3 hab/km². A suya capital alministrativa ye
Vitoria, en Alava, a on se i troban as seus d'o Parlamento y o Gubierno Vasco.

O nombre de País Vasco u Euskal Herria tamién replega atra acepción, que ye una
rechión socio-cultural situada a las dos vesants d'os Pireneus atlanticos
ocupando os territorios de Vizcaya, Guipuzcua, Alava y Navarra en Espanya, y de
Sola, Ultrapuertos y Labort en Francia, dita Euskal Herria («Pueblo Vasco») en
vasco.

A exprisión País Vasco francés s'emplega ta sinyalar a parti vasca d'o
departamento francés de Pireneus Atlanticos (Sola, Ultrapuertos y Labort).



https://an.wikipedia.org/wiki/Ovis_orientalis_aries

A uella (pronunciau /'gweʎa/~/'gwɛʎa/) u ovella, d'o latín <*OVIC'LA <OVICULA,
(Ovis orientalis aries (L., 1758)), ye un mamifero artiodactilo herbivoro y
domestico de a familia d'os bovidos y subfamilia d'os caprins, concretament una
subespecie domesticada d'o muflón.

Ye uno d'os mamiferos que más tiempo fa que son domesticaus ta fines agricolas,
se cria prencipalmente por a suya lana, carne y leit y ye estendillata por tot o
mundo estando muito important ta muitas civilizacions mientres a historia d'a
humanidat. Por a suya importancia historica amaneixen en mitos, falordias y en
relichions, estando un animal de sacrificio en belunas d'ellas.

A uella ye un animal ungulau d'entre 25 y 40 kg en as fembras adultas (os
masclos gosan pasar t'alto d'os 50 kg) con o cuerpo cubierto de lana. A color de
a lana ye blanca de normal, pero existe exemplars melanicos que se diz uellas
martas u pardas. A calidat d'a lana, mesmo que bells rasgos, varían con a raza y
pueden fer-lo tamién con a edat.

Bellas razas tienen cuernos, que se dicen caracolas, más freqüents y grans en os
masclos. Belatras puede tener-ne u no, seguntes cada exemplar y o sexo que
tienga. Os exemplars que en tienen se conoixen como caracolers.

As uellas s'agrupan de forma natural en rabanyos, costumbre que l'hombre ha
aprofitau y potenciau en o proceso de domesticación d'a especie. Os rabanyos de
dimensions minguadas reciben o nombre de trapadas, y os grupichons de pocos
exemplars estallos.

Quan Carl von Linné describió a especie por a primer vegada, en Systema Naturae
(1758), le dio un nombre especifico propio, Ovis aries, pus se pensaba que en
yera. Manimenos, a comienzos d'o sieglo XXI s'ha puesto demostrar a continidat
d'os diferents linaches cheneticos de uellas domesticas con os muflons (Ovis
orientalis) que pueblan a cuenca mediterrania, contra os quals no gosaría formar
una especie diferent, sino que ye una subespecie.

A nomenclatura que actualment accepta la Comisión Internacional de Nomenclatura
Zoolochica ye Ovis orientalis aries, y considera a la uella una subespecie
cognata d' Ovis orientalis musimon, o muflón europeu (tamién rebaptizau), que
tamién s'habría desalpartau de o linache d'Ovis orientalis orientalis, o muflón
de Meyo Orient (subespecie que encara existe y que se considera antipasada de
todas dos), en tiempo pareixiu a quan se domesticón as uellas. O renombramiento
d'a uella se troba en a Opinión 2027 d'a Comisión, en a que tamién se reculle os
cambeos feitos en a nomenclatura scientifica de belatras subespecies domesticas
que dimanan de salvachinas vivas.

As poblacions salvaches d' Ovis orientalis se troban en Orient Meyo. Actualment
en queda poblacions reducidas que habitan en as montanyas d'o kurdistán, d'entre
Iraq y Turquía, pero se piensa que en un pasau no guaire remoto en pudo haber
poblacions en quasi todas as montanyas que diban dende Mesopotamia y l'antigo
Creixent Fértil dica os Balcans y a Peninsula de Crimea, arredol de a Mar Negra.
A domesticación d'os primers exemplars d'Ovis orientalis que dion lugar a'l
linache d'as uellas domesticas se debió producir bells 6.000 u 7.000 anyos antes
de Cristo, en os actuals Irán y Iraq, o que convierte a la uella domestica en un
d'os mamiferos que más tiempo fa que son domesticaus.

En o mundo, con una cabanya de uellamen de más de 1.200 millons de reses,
existen más de 800 razas de uellas reconoixidas. L'hombre ha creyau, por
selección artificial, razas de formas, colors y caracteristicas fisicas muit
diferents, bellas vegadas ta fer-las más adaptables a las condicions d'os países
a on que habita (desiertos, montanyas, tropicos, etc.).

En l'actualidat i ha razas que s'ha criau extensivament ta la producción
d'alimentos, como a Texel (fa la mayor parte d'o uellamen en países como
Australia u os Estaus Unius), una raza ta carne, y s'han tornau as más numerosas
internacionalment. En Espanya, os dos troncos racials principals son as churras
y as merinas, de as que s'ha quitau razas subsidiarias. En Aragón bi ha ueito
razas reconoixitas churra tensina, ojinegra de Teruel, rasa aragonesa, ansotana,
cartera, maellana, roya bilbilitana u a chisqueta de o Sobrarbe y a Ribagorza.
Manimenos, a mayoría d'as uellas que en l'actualidat se puede gosar veyer en os
lugars no son exemplars puros ni de la uno ni de l'atro grupo, sino que son o
producto de muitas decadas de tremescluz.

En Aragón i ha muita tradición ganadera ovina, por o que s'ha formau un lexico
relacionau con istos animals prou important.



https://an.wikipedia.org/wiki/Muller

Una muller ye un ser humano de sexo femenino. O vocable ye de costumbre usato ta
referir-se a la persona adulta, encara que tamién s'emplega con caracter
cheneral, como quan se parla per ixemplo d'os "dreitos d'a muller". Puede
igualment significar "esposa".

L'aragonés "muller" provién d'o latín muliere(m), an ya feba referencia tanto a
la muller como a la muller casata. O vocable tamién se troba en muitas altras
luengas romanicas, bien con a mesma valor cheneral que en aragonés, como en as
luengas romances ibero-romanicas (mulher y muller en portugués y gallego, muyer
en asturiano, mujer en castellán), bien con a valor de "muller casata", como ye
o causo d'o catalán muller y o italiano moglie, perque ya fan servir un altra
parola ta muller en cheneral (dona, donna).

A muller poseye bellas caracteristicas biolochicas que la diferencían de
l'hombre, encara que os factors biolochicos no son os solos que determinan si
una persona puede estar considerata como muller, u considerar-se-ne ella mesma.
Bellas mullers pueden veyer-sen afectatas per diferiencias cromosomicas u
hormonals anormals (como la hiperplasia adrenal conchenita, a sindrome
d'insensibilidat androchenica, total u parcial, u belaltras condicions
intersexuals) y bi ha mullers que, a lo menos en una primer etapa d'a suya vida,
pueden veyer-sen mancatas d'una fisiolochía femenina tipica (mullers
transexuals).

Biolochicament, os organos sexuals femeninos son relacionatos con o sistema
reproductivo, mientres que as caracteristicas sexuals secundarias son as
relacionatas con a notrición infantil u, en bellas culturas, con o proceso
d'atracción d'una parella.

Encara que en o mundo naixen menos mullers que hombres, con un porcentache
aproximato de 1:1.05, l'asperanza de vida ta la muller ye més gran debito a una
combinación de factors de tipo chenetico y sociolochico. O estrocheno, per
ixemplo, tien un efecto cardioprotectivo en as mullers premenopausicas.

Zaga lo encomienzo d'a menarquía, a mayoría de mullers pueden quedar-sen
embarazatas y tener fillos. O estudio d'os organos reproductivos d'a muller y
d'a reproducción femenina en cheneral se clama chinecolochía. As mullers plegan
per un regular ta la menopausa pocos anyos antis u dimpués d'os 50, en l'inte
que os ovarios diexan de producir estrocheno y pierden a posibilidat de quedar
fecundatos.

As mullers sofren en cheneral as mesmas dolencias que os hombres. Manimenos,
bellas malautías afectan prencipalment a las mullers, como lo lupus. Belaltras
son tamién més freqüents u exclusivas d'o sexo femenino, como lo cáncer de mama
u d'ovario. Mullers y hombres pueden responder con sintomas diferents a una
mesma dolencia u a lo suyo tractamiento medico.

En muitas culturas protohistoricas, as mullers teneban asignata una función
cultural particular. En as sociedatz de cazataires y recolectadors, as mullers
yeran per un regular as que replegaban os alimentos d'as plantas, animalons
chicotz y peixes, y as que alprendeban a usar os productos láctios, mientres que
os hombres conseguiban a carne d'os animals grans. Bells antropologos aseguran
que se plegó ta la Revolución Neolitica gracias a lo conoiximiento d'as plantas
que adquirioron as mullers, tornando-sen asinas as pioneras de l'agricultura.

A lo largo d'a historia, en a mayoría de culturas, as mullers se son vistas
sozmesas a estructuras patriarcals que lis n'han negato los dreitos humanos més
fundamentals. Encara que s'ha produeito cambios importans en bellas partis d'o
mundo ta mirar de que os dreitos humanos sigan parellos ta mullers y hombres, en
muitas altras a muller contina tenendo poca valura legal, presionata ta cumplir
funcions socials a ormino en contra d'os deseyos propios. Si bien per o suyo
numbro, as mullers constituyen a mayoría d'a población mundial, per contra o
suyo poder en as esferas socioeconomica, politica ye desproporcionatament baixo.
A chent que aboga per os dreitos d'as mullers precuran de correchir ixos
desequilibrios de poder per meyo d'a concesión ta las mullers d'os mesmos
dreitos y responsabilidatz que se conceden ta los hombres.

En bellas sociedatz como la occidental, una combinación de factors, como los
cambios economicos u os esfuerzos reivindicaders d'o movimiento feminista, han
feito que en as zaguers decadas as mullers puedan tener acceso ta una millor
educación y un mercato laboral més amplo, amés d'altros abances importants en a
suya consideración social, si bien encara i permaneixen buena cosa de
dificultatz y estereotipos a os quals han d'acarar-sen con freqüencia.

O simbolo utilizato ta referir-se a la muller u a lo sexo femenino en cheneral,
en biolochía y en altros campos, ye un cerclo con una cruceta equilatera
debaixo, o simbolo que represienta a Venus (u Afrodita), diosa de l'amor en a
mitolochía grecorromana.



https://an.wikipedia.org/wiki/Lugar

Un lugar (pron. lu'gaɾ, lu'ga, ʎu'gaɾ, ʎu'ga), ye una entidat de población més
chicota que no una ciudat u una villa, encara que no i hai una definición clara
ta determinar quan un nuclio habitau ye un lugar, villa u ciudat. Pende en a
zona, a epoca y, más que más, d'a historia, ya que ta que un lugar esdevenise
una villa u ciudat caleba que ista distinción l'atorgase a maxima autoridat
civil d'o país. Tampoco no ye de buen distinguir o concepto de lugar d'os de
lugarón, aldeya, pardina, vico, vecindau, rabal, encara que os lugars gosan
tener una churisdicción propia (como municipio u como atras menas d'entidatz
locals menors). Tamién ye cierto que a categoría de lugar ha estau muit ligau a
lo largo d'a historia a la de parroquia, base d'a organización territorial
relichiosa.

En tot caso, se gosa considerar que un lugar ye un conchunto de casas
perteneixients a un mesmo municipio, delimitadas por elementos urbans u
naturals, con servicios alazetals ta os suyos habitants y con una identidat
común creyada historicament. O estilo de vida d'os lugars ye, por un regular,
más ligau a la naturaleza que o d'as ciudatz, con actividatz economicas
prencipalment d'o sector primario (agricultura, ganadería, pesca, menería...).



https://an.wikipedia.org/wiki/Imperio_alem%C3%A1n

Se conoix con o nombre d'Imperio alemán a o rechimen politico que bi heba en
Alemanya dende o 18 de chinero de 1871, quan remató a Unificación d'Alemanya
dimpués d'a Guerra Franco-Prusiana, dica noviembre de 1918, quan Alemanya perdió
a Primera Guerra Mundial y o emperador Guillén II abdicó en esclatar a dita
Revolución de Noviembre.

O Imperio alemán yera una confederación d'estatos, que heba succedito a la
Confederación Alemana d'o Norte y que, como ista atra confederación, yera
controlata por o Reino de Prusia, estando o rei d'iste país o emperador
d'Alemanya. Yera conseqüencia d'una unificación d'Alemanya seguntes a
Kleindeutsche Lösung (u "solución d'a chicota Alemanya"), dita asinas por estar
una unificación d'os países de luenga alemana sin os territorios d'Austria, que
feban parte d'o Imperio Austro-hongaro.

D'o Imperio feban parte 22 monarquías, 3 republicas y un territorio imperial,
Alsacia-Lorena, y teneba a suya capital en a ciudat de Berlín, que yera amás a
capital d'o Reino de Prusia, o estato dominant d'o Imperio. O poder lechislativo
yera bicameral, con una primera cambra esleyita por sufrachio universal (354
deputatos) y una segunda cambra con representants nombratos por os reis (u
grandes duques u duques) d'o imperio, encara que proporcionalment a
l'importancia relativa d'o suyo reino, con a quala cosa o Reino de Prusia yera
l'arbitro, nombrando 17 deputatos d'un total de 54.

Mientres os anyos 1930 y anyos 1940 o nazismo clamaba a o periodo d'o Imperio
alemán Segundo Reich, estando considerato como o Primer Reich o Sacro Imperio
Román Chermanico y o Tercer Reich o mesmo rechimen nazi, marcando asinas una
pretesa continidat historica entre o Imperio de radices medievals, o melitarismo
d'o Imperio alemán y o nazismo d'o Tercer Reich.



https://an.wikipedia.org/wiki/Idioma_chapon%C3%A9s

O chaponés (日本語 Nihongo en chaponés) ye una luenga que parlan más de 130 millons
de presonas en o Chapón y en as comunidatz immigrants chaponesas, especialment
Perú, Brasil, Estatos Unitos y en a isla d'Angaur en a República de Palau. Quasi
a totalidat de os naixitos de Chapón la tienen como luenga mai. Encara que a
lechislación chaponesa no lo defina pas, ye l'Idioma oficial de facto de o
Chapón, y ye amostrada en o sistema educativo baixo a denominación de 国語
(Kokugo, luenga nacional en chaponés).

O chaponés ye una luenga aglutinant y con estructura basada en moras. Tien un
inventorio fonetico relativament chicot y un sistema d'accento tonal que se da
en una parti important de o lexico. Fa parti de a familia de luengas chaponicas,
que incluye tamién as luengas charratas en a isla d'Okinawa, d'incorporación más
tardana a o territorio chaponés. Ye de mal clasificar, y encara que bi haiga
diferents propuestas de clasificación, garra no'n ye estada acceptada
unanimement, y gosa clasificar-se como luenga isolada.

A luenga chaponesa s'escribe con una combinación de tres sistemas de escritura:
os caracters chineses ditos kanji (漢字) en chaponés, y dos sistemas silabicos (u
moraicos) basatos en os caracters chineses, hiragana (ひらがな o 平仮名) y katakana
(カタカナ o 片仮名). L'alfabeto latin, rōmaji (ローマ字) gosa emplegar-se en a
senyalización, en a publicidat y en o logotipo de as interpresas, encara que bi
ha numbrosos sistemas de romanización de a escritura chaponesa. Os numerals
arabicos son emplegaus a ormino, pero tamién s'emplegan prou os numerals
chino-chaponeses tradicionals.

Un rasgo caracteristico de o chaponés ye o suyo complexo sistema honorifico de
cortesia (keigo, 敬語, luenga de respecto) que reflecta a naturaleza de a sociedat
chaponesa, y compta con formas verbals y un vocabulario particular ta indicar
l'estatus relativo de l'interlocutor y as presonas involucratas en a conversa.

Bi ha encara una luenga de signos chaponesa, 日本語対応手話 (luenga chaponesa de
signos, nihongo daiō shuwa en chaponés), que reflecta la gramatica y o lexico de
o chaponés.

Similaridatz entre o coreano e o chaponés estioron notatas por Arai Hakuseki en
o 1717, e a ideya de que ambas luengas estarban relacionatas estió proposada en
o 1781 por o estudioso chaponés Teikan Fujii. A ideya recibió poca atención dica
que William George Aston lo tornó a proposar en o 1879. Por un cheneral,
linguistas historicos estudiando o chaponés e o coreano tienden a acceptar a
relación chenealochica entre ambas, mentres que os linguistas chenerals e
historicos de Chapón e Corea continan escepticos por o que fa a cuestión.
Alexander Vovin indica que, pese as similaridatz estruturals entre o coreano e o
chaponés modernos, estudios indican diferencias mas grans en as suas fases
anteriors. Seguntes Vovin, ixo indicarba converchencia linguistica, a cual cosa
serba una evidencia de a manca de relación chenealogica entre as luengas.

A propuesta d'una familia de luengas altaicas que incluyirba sobretot luengas de
a Asia central tenió os suyos defensors a o largo d'o tempo. L'aspecto mas
polemico de a propuesta ye la inclusión de o chaponés e o coreano, refusata
mesmo por os proponents de a familia altaica. O escepticismo por o que fa a
relación do chaponés con as luengas altaicas se debe, en parti, a o gran numero
d'intentos fracasaus d'establecer relacions chenealogicas entre ixe e outras
luengas.

A forma estándard de a luenga chaponesa se diz hyōjungo (標準語, luenga estándard),
y naixe entre a meitat de a era Meiji y principios de a era Shōwa, basada
especialment en o parlache de as clases altas de o districto de Yamanote, Tokio.
O hyōjungo ye a luenga que s'amostra en as escuelas, s'emplega en a televisión y
en as comunicacións oficials. Dimpués de a fin de a Segunda Guerra Mundial,
formalment pasó a preferir-se o termino kyōtsūgo (共通語, luenga común) por a
distinción que se fa entre "luenga estándard" y "luenga común" en a lingüistica.
Tot y ixo, o termino hyōjungo gosa emplegar-se comument en contraposición a os
dialectos (方言, hougen) de cada llugar.

L'impacto de o hyōjungo en a literatura ye evident. Dica principios de o sieglo
XX, a luenga literaria (文語, bungo), basada en o parlache de Kyoto, yera a
principal forma escrita do chaponés. Sin embargo, gracias a creixent influencia
de a luenga coloquial (口語, kōgo) y os esfuerzos por modernizar a luenga dende a
fin de a Segunda Guerra Mundial, ista pasó a estar a forma mayoritaria en a
escrita, encara que a vegadas se bi emplegue encara bell rasgo o parola de a
luenga literaria. Os documents oficials, enantis escritos en chinés clasico,
tamién pasoron a estar escritos en ixa variant.

O chaponés ye una luenga de gran variedat dialectal, debiu a o terreno
montanyoso y a un luengo isolamento historico tanto interno como externo. Os
dialectos (hōgen, 方言) diferen especialment en morfolochia, vocabulario, usache
de as particulas y fonolochia. Ta nombrar os dialectos, gosa emplegar-se o
nombre de a rechion seguida de o sufixo -ben (弁 o 辯), o más antiguament -kotoba
(言葉, literalment parola, luenga, parlache). A forma con -namari (訛り) ye
peyorativa.

A vitalidat de os dialectos chaponeses ye prou variable. En bellas rechions, os
parlaches locals estioron ya quasi suplantaus de tot por o hyōjungo, restando
namás bells rasgos y parolas, o fablants d'edat prou avanzada. Ixo ye resultau
de l'agresiva política lingüistica levada a cabo por o gobierno chaponés durante
o sieglo XX. Mesuras de "correccion dialectal" y humiliants punicions como o 方言札
(hougen fuda, literalment cartel de dialecto) estioron aplicadas a os alumnos
que charraban en dialecto en a escola. Tot y ixo, hue bi ha iniciativas de as
autoridatz locals ta salvaguardar-los, pero namás de manera folclórica y pas en
a ensenyanza. Actualment, bells libros infantils tamién incorporan bella parolas
y rasgos característicos de a luenga de o puesto án tien lugar a historia.

Os parlaches de a illa d'Okinawa, normalment aplegaus baixo a denominación de
luengas ryukyuenses (琉球語, ryūkyūgo) son consideratas por a lingüística actual
luengas a parti de o chaponés, pese o suyo orichen común, y se troban en periglo
d'extinción. A mas charrata d'ellas ye o uchinaaguchi (うちなーぐち, luenga
d'Okinawa), luenga de o antico Reino de Ryukyu.

O dialecto de Hokkaidō (北海道方言, Hokkaidō hōgen o bien 北海道弁, Hokkaidō-ben) ye un
termin paraiguas que abasta os dialectos parlaus ena provincia de Hokkaidō.

Dica o periodo Muromachi, a presencia chaponesa en a isla yera prou redueita,
pero a partir de a era Edo, creixió muit rapidament, sobretot en a costa, dando
lugar a la formación de parlaches tipo Tōhoku con bella influencia de os
parlaches de a rechion de Kinki.

Dende a era Meiji, debiu a la immigración masiva con chent venida de totas as
partis de o Chapón, se desembolicó un parlache prou homochenio y relativament
amán de a luenga standard, pero con accento y entonación propias, hue parlau
tipicament en as ciudatz de Hokkaidō.

Tot y estar habitants autoctonos de a rechion, a influencia ainu en o parlache
de Hokkaidō ye prou insignificant.

A denominación Tōhoku-ben (東北弁) aplega os dialectos charraus en a rechion
nordeste de Chapón.

O suyo rasgo fonetico mas caracteristico ye a neutralización d'as vocals "i" y
"u" en as seqüencias "shi" y "su", "chi" y "tsu", "ji" y "zu", resultando asinas
homofonas parolas como sushi, susu ("follín") y shishi ("lión"). Por ixo son
popularment conoixius como Zūzū-ben (ズーズー弁).

Un atro rasgo fonético prou extendíu ye o cambeo d'as consonants oclusivas
sordas en oclusivas sonoras (sonorización), y a prenasalización de as oclusivas
sonoras. Asinas, a palabra kato ("conello" domesticau) ye pronunciada kado, y a
palabra mado ("finestra") ye pronunciada "maⁿdo". En especial con a consonant
"k" ocurre un caso de nasalización total. Asinas, ichigo ("fragaria") ye
pronunciada [ɨzɨŋo].

O dialecto de Kantō (関東方言, Kantō hōgen o bien 関東弁, Kantō-ben) ye o dialecto
charrau en a rechion de Kantō, difueras de as islas Izu. Asinas coma o dialecto
de Tōhoku, ye caracterizau por o emplego da particla -be o -ppe. O dialecto
occidental incluye a parlata de Tokio, aman de a forma estándard do chaponés.
Por atra banda, o dialecto oriental forma un contino dialectal con o dialecto de
Tōhoku, e bellas vegadas ye classificau aintro lo mesmo.

Resultau de a imposición de a luenga chaponesa en a isla d'Okinawa, surche una
variedade okinawense (沖縄大和口, uchinaa Yamatu-guchi) influenciata de as luengas
ryukyuenses nativas de a rechión. Huei ye a luenga nativa de a mayoria de os
okinawenses. Antimás do chaponés, encara se conservan con esferents graus de
vitalidat as luengas ryukyuenses.



https://an.wikipedia.org/wiki/Idioma_bosniaco

Idioma bosniaco u bosnián (en bosniaco bošnjački jezik u bosanski jezik) ye a
denominación que recibe oficialment a variant estandalizada d'o continuum
dialectal serbo-crovate que fan servir os bosniacos en Bosnia y Herzegovina,
Serbia, Montenegro, Croacia y atros estaus mugants. Ye a luenga oficial de
Bosnia y Herzegovina.

O standard bosniaco se basa sobre tot en a parla d'Herzegovina, que fa part d'o
dialecto štokavián, a l'egual que os standards d'as "lenguas" crovata,
montenegrina y serbia, tamién denominacions locals de variants estandarizadas
d'o serbo-crovate. Muitos d'os parlants nativos no son comodos con a
denominación "serbo-crovate" y prefieren as denominacions relativas a las
nacionalidatz a las que perteneixen.

O idioma bosniaco ye una luenga eslava meridional que s'escribe en alfabeto
latín, encara que tamién s'admite a suya escritura en alfabeto cirilico. En a
Bosnia Otomana se fació servir l'alfabeto arabigo pa escribir as parlas
štokavianas locals, precursoras d'as que charran os bosniacos, pero tamién d'as
que charran os crovates y os serbios de Bosnia y Herzegovina. Manimenos esta
literatura alchamiada eslava estió escasa.

O lexico bosniaco presenta muitos arabismos, turquismos y persismos, que fuoron
ampraus en tiempos d'os otomans. Este lexico relacionau con culturas islamicas
diferencia o bosniaco d'as atras variants estandarizadas d'o serbo-crovate, y
tamién lo diferencian d'os dialectos serbo-crovates de fuera de Bosnia y
Herzegovina.



https://an.wikipedia.org/wiki/Hidroch%C3%A9n

O hidrochén (d'o latín Hydrogenium) ye un elemento quimico con simbolo H y
numero atomico 1. Forma un gas diatomico (H2) inodoro, incoloro y altament
inflamable. Ye o elemento más lichero y o más abundant en l'universo (un 75%),
ya que se troba en cantidatz masivas en as estrelas.

Puet reaccionar con a mayoría d'elementos, fa parti de l'augua y d'a mayoría de
compuestos organicos. Industrialment, s'usa en a producción d'amoniaco, como gas
lichero en aerostatica y recientment en celulas de combustible d'hidrochén.

O hidrochén elemental ye poco abundant en a Tierra, encara que en o suyo ciclo
principal, as estrelas se composan d'hidrochén en estato de plasma. En o
laboratorio, o hidrochén ye preparato fendo reaccionar metals como o sen con
acidos. A fabricación industrial se basa asobén en a descomposición d'o gas
natural u d'hidrocarburos como o Metano CH4. Tamién se puet obtener por a
electrolisis de l'augua; ye un metodo simple, pero ineficient. Os scientificos,
son mirando nuevas maneras de producir-ne. Una d'ellas, sería o emplego d'una
alga verda. Atros posibles metodos incluyen a conversión de derivatos d'a
biomasa como a glucosa u o sorbitol, reacción que se puet realizar a baixa
temperatura gracias a l'uso d'un nuevo catalizador. A suyas principals
aplicacions industrials son o refinato de combustibles fósils (por eixemplo, o
hidrocracking) y a producción d'amoníaco (emplegato principalment pa
fertilizants).

O hidrochén tiene una masa de 1,00794(7)u, se fa liquido a 14 K y bulle a 17 K.
En a suya forma molecular, H+H- H2, ye un no metal, gas a temperatura ambient,
natural y esencial pa a vida. A suya densidat ye de 0.08988 g/L.

O hidrochén tiene 3 isotopos estables, totz con valencia +1 / -1. O isotopo d'o
hidrochén mas comun en a naturaleza, conoixito como protio (parola poco
emplegata) tien nomás un protón y dengún neutron ya que como ye una carga
positiva (+) o protón porta un electrón (-). En os compuestos ionicos o
hidrochén puet adquirir carga electrica positiva convertindo-se en un catión (un
solo protón) u una negativa, convertindo-se en un anión (un electrón). O
hidrochén puet formar compuestos con a mayoria d'os elementos y ye present en
l'augua y en a mayoría d'os compuestos organicos, estando un d'os elementos que
forman compuestos organicos. Fa una función important en a quimica. O hidrochén
forma hidruros (totz os compuestos que no tienen oxichén terminan en -uro), os
hidruros pueden estar metalicos, covalents u aluros hidricos. Amás forma as
bases, (metal) + (OH)x y os acidos Hn(no Metal)x O a en a que muitas reaccions
conlevan l'intercambio de protons entre moleculas solubles, ye l'unico atomo
neutro pa o que a equación de Schrödinger puet estar resuelta analiticament. O
estudeyo d'a enerchía y d'o enlace de l'atomo d'hidrochén ha estato fundamental
ta o desembolique d'a mecanica quantica.

Hidrochén viene d'o latín "hydrogenium", y iste d'o griego antigo ὕδωρ (hydor):
"augua" y γένος-ου(genos): "chenerador", ye decir "chenerador d'augua".

A parola hidrochén puet referir-se tanto a o elemento atomico (descrito en iste
articlo), como a la molecula diatomica (H2) que se troba en trazas en
l'atmosfera d'a Tierra. Os quimicos tienden a referir-se a ista molecula como
dihidrochén, molécula d'hidrochén u hidrochén diatomico, ta distinguir-la d'o
elemento.

Bells procesos industrials, requieren de grans cantidatz d'hidrochén, como o
proceso de Haber ta a producción d'amoniaco, a hidrochenación de grasas y
aceites, y ta a producción de metanol. O hidrochén ye emplegato tamién en a
hidrosealquilización, a hidrodesulfuración y o hidrocracking.

L'hidrochén ye un gas extremadament inflamable. Reacciona violentament con o
fluor y o cloro, mas que mas con o primero, con o que a reacción ye tan rapeda y
imprevisible que no se puet controlar. L'augua pesata ye toxica ta a mayoría
d'as especies, encara que a dosi mortal ye muit gran.



https://an.wikipedia.org/wiki/Floridura

Una floridura ye un fongo que creixe en forma de filamentos multicelulars ditos
hifas, en oposición a las levaduras, que son fongos que prenen un solo habito de
creiximiento celular.

Las floriduras son un numero gran d'especies de fongos taxonomicament diverso.
En las floriduras lo creiximiento de las hifas fa que se descoloreixcan y
prengan una farcha borrosa, en especial sobre los alimentos. Lo ret d'hifas
tubulars y ramificadas se diz "micelio", y visto como un tot se considera un
solo organismo. Las hifas son por un regular transparents, asinas lo micelio
pareixe como una tovura formada por un conchunto de filos sobre una superficie.
Las paretz transversals (septos) pueden despartir compartimientos conectaus por
tota la hifa, cadagún con un u uns quantos nuclios cheneticament identicos. La
textura polsosa de muitas floriduras ye causada por la abundant producción
d'esporas asexuals (conidios), que se forman por diferenciación en los cabos de
las hifas. La traza de formación y la forma d'estas esporas ha estau un criterio
tradicional pa clasificar las floriduras. Muitas d'estas esporas tienen una
color viva, fendo a estos hongos mes envistables pa lo uello humán en esta etapa
de lo suyo ciclo vital.

Las floriduras son consideradas microbios y no forman una agrupación taxonomica
u filochenetica especifica, manimenos perteneixen a las divisions Zygomycota y
Ascomycota. D'antes, muitas floriduras se clasificaban adintro de los
Deuteromycota.

Las floriduras causan la biodegradación de materials naturals, que puede no
estar un estropicio quan los alimentos se floreixen u se malmete la propiedat
privada. Las floriduras tienen tamién un paper important en la biotecnolochía y
en la sciencia de los alimentos en la producción de diferents minchars, bebidas,
antibioticos, productos farmaceuticos y enzimas.

Lo "Diccionario del Benasqués" d'Ángel Ballarín Cornel replega flloridura con la
lochica pronunciación ribagorzana, que corresponde a la pronunciación de
l'aragonés cheneral floridura. Esta parola se relaciona con lo verbo incoativo y
pronominal florir-se, verbo que actualment en la mes gran part de l'Alto Aragón
se presenta como florecer-se en ansotán encara como florexer-se, y en chistabín
como floreixer-se coexistindo con florir-se. Tamién existe lo verbo escalferir
d'uso mes local, y un verbo calmunir-se u calamunir-se que indica la
putrefacción en condicions humidat y que puede referir-se a la putrefacción de
la ropa quan ye humida.

L'ALEANR da la distribución de diferents denominacions de lo pan floriu, estando
pan florecido la mes estendillada en las localidatz de l'Alto Aragón que dica fa
poco yeran aragonesofonas, quedando las formas floreciu en ansotán, cheso, en Hu
300, Hu 111, Hu 403, Hu 405, florido en Hu 202 y florito en Hu 200. La forma
flloriu ye documentada en aragonés benasqués y en lo catalán transicional de La
Poblla de Roda.



https://an.wikipedia.org/wiki/Equus_caballus

O caballo (d'o latín <CABALLUS; scientificament Equus ferus caballus (L., 1753))
ye un mamifero perisodactilo domestico d'a familia d'os equidos, d'alimentación
herbivora y amplament distribuito en o mundo. Concretament, se considera una
subespecie domesticada d'o tarpán, un caballo salvache d'Eurasia actualment
extinguito.

O caballo ye un herbivoro de grans dimensions, de dica 1.000 kg de peso y 1,90
metros d'altaria en a cruz en os exemplars mas granizos. As razas de gran porte
son os equidos vivos mas grans en l'actualidat, y encara d'entre os
Perissodactyla nomás son superaus por os rinoceronts.

Tiene a cabeza poderosa, con o mueso largo rematau en labios rectangulars,
musculosos y prénsils, que le gosan servir ta triar eficientment o que pastura.
Como muitos atros herbivoros, o mueso ye a on se concentra la mayor finura en o
sentiu d'o tacto, tot servindo-le como organo táctil además d'olfactivo. Disposa
de numerosas mimbrisas u «bigotes», que son esparzos y no arringleraus (como sí
que en son en os carnivoros) que acreixentan a percibilidat táctil de l'animal.

Os uellos son laterals en a cabeza y dotan a o caballo d'una buena visión. A
vista ye o sentiu principal en a vida d'os caballos, que además tienen buena
oida y olfacto. As orella son chicorronas (en comparanza con as de belatros
Equidae), rematan en punta y pueden dirichir-las t'abant y ta dezaga, a qual
cosa les sirve no sólo que ta orientar-las millor cara ta's sonius sino tamién
ta expresar bells estaus emocionals basicos (interés, hostilidat, etc.) que
chugan un paper important en a interacción con belatros caballos.

O cuello ye muit fuerte y describe un arco convexo, suportando o peso entero d'a
cabeza. O lumo, por contra, describe un arco a la inversa d'entre os quatros
debanteros y os zagueros. Os caballos esquinazaus son precisament os que tienen
ixa curvatura ta l'interior mas marcada de o que estaría normal.

As patas son fuertes y, de regular, largas. Qualques razas pueden estar
garra-curtas y belatras tener as patas mas largas. A musculatura tamién depende
d'a raza y de l'alimentación, estando especialment envistable a musculatura d'as
cuixas, propia d'un animal corredor. Aspectualment, os caballos resultan
«pernilons» (de cuixas grans) se se's contripara con atros quadrupedos. Os pietz
rematan en un solo dido, que posei una sola ungla que se conoix como casco. Os
primers equidos en teneban mas, de didos, pero o linache d'os actuals miembros
d'o chenero Equus es atrofión.

A coda ye fina, no guaire musculosa, anque sustentada sobre un esqueleto de
vertebras (como en totz os mamiferos). Arriba aproximadament dica os chinullos
pero ye poco visible de natural pus se troba cubierta de pels largos, de
crinera.

Os caballos, como totz os equidos, son herbivoros que s'alimentan preferentment
de hierba, palla y atras materias vechetals fibrosas pero no remugan. Ta desfer
os grans polimeros de celulosa, que no son aprofitables por os mamiferos sin
l'aduya d'os microrganismos y un proceso complexo de dichestión quimica, os
caballos tienen un budiello bolsudo grandismo que fa funcions analochicas con o
estomago multi-cameral d'os bovidos y os remugants.

Como totz os equidos, tienen as estremidatz rematatas en un solo dido, a on que
os altros se son vistos redueitos dica la desaparición total con a evolución. O
dido central remata en una firme ungla (o casco) que recubre quasi de tot a
zaguera falanche d'a estremidat, con o semblant d'ixe estrato cornio, l'animal
carreya tot o suyo peso en alto d'a ungla y ta privar-ne d'o desgaste, en os
animals que tiban u carreyan pesos, se mete una ferradura per baixo d'ella.

A capeza ye bien gran, con orellas chicotas y una mandibula fuerta y lierga que
per a base suya liga os ponderosos musclos maseteros de l'animal, y per o cabo
suyo tien as incisivas que o caballo emplega ta redallar a hierba. A dentición
completa de l'adulto tiene 40 piezas, entre d'as quals i existen dos caninas
muito rudimentarias que només se gosan manifestar en os masclos.

O tubo dichestivo ye una mica més complexo que no en os carnivoros, encara que
no tanto como en os remugadors. Per contra que no los remugadors, os equidos en
cheneral, y especialment os caballos, tienen o bodiello especialment voluminoso
(d'entre os 80 y os 130 ls. só que en o colon, con 35 ls. més en o ciego, en
comparanza con os menos de 15 ls. de l'estomago)

A evolución ha feto que sufra unas modificacions osias importants, como
l'aumento d'a mida suya u, especialment, d'as suyas estremidatz; a on que s'ha
redueito o numbro d'os didos ta un solo que ye embolicato de material cornio (o
casco). En as estremidatz debanteras o cubito y lo radio son soldatos en un solo
ueso, mesmo en a tibia y lo peroné, que privan que l'animal pueda chirar as
suyas mans y pietz.

Os uesos d'a capeza son liargos, y os d'a cara fan una lonchitut dople que en o
cranio. A mandibla ye tamién liarga y tien una superficie ampla y planera en a
parti inferior de l'aria posterior. A espinada tiene 51 vertebras.

As suyas orichens s'han de mirar en America d'o Norte, a on que yeran
extinguitos dica l'arribata d'os espanyols. Se i troboron eixemplars de 55
millons d'anyos entazaga, d'o chenero Hyracotherium (u Eohippus), abe ixes
tiempos l'abantepasato de totz os Equus mudernos. l'Eohippus teneba una mida
chica, que bailaba d'os 20 dica los 40 cm d'altaria, con quatre didos en as
estremidatz anteriors y 3 en as de posteriors, con un aspecto externo semilar a
un can u talment una rabosa actuals. Tamién s'ha trobato ixemplars d'ixa especie
en Europa.

A evolución de l'Eohippus el fació medrar en altaria dica los 115 cm y perder os
didos dica que quedó monodactilo. Poquet a poquet, o suyo solo dido se fació més
y més duro dica tornar-se o casco que le feba posible de fuyir d'os predadors.

l'Eohippus abría alavez d'evolucionar posteriorament enta una especie dita
Mesohippus, que ya teneba os pietz con forma de casco. Dimpués, o Meryhippus y
lo Pliohippus habrían o puesto ta lo chenero Equus.

O primer puesto a on que se i domesticó lo caballo estioron as estepas de Rusia
y Ucraína y selvas d'arredol, a on que i veviba lo tarpán (Equus caballus
gmelini), considerato l'agrotipo d'os caballos domesticos. Bi ha razas de
caballo que tienen chens de l'atra subespecie salvache de caballo Equus caballus
pzewalskii.

En comparanza con os humans, os caballos no precisan garra periodo de suenio
ininterrupto, si que pueden chuntar totz os periodos de suenio que les calen, de
dormideta en dormideta, siempre curtas, dica achuntar o periodo de suenio
completo. Os caballos pueden dormir en qualsiquier puesto mientres que siga de
días, y dormir d'entre 4 y 14 horas diarias de suenio levero interrupto quan son
de pietz, y d'entre bells minutos dica diversas horas quan son liargos en o
suel. Se crei, tamién, que de totz ixes tiempos que os caballos s'están pareix
que adurmiertos, a més gran parte no el son pas, estando per un regular o
periodo diario de suenio d'entre bells minutetz dica bell par d'oras. Diz que se
considera que ta os caballos en ye prou con un par d'horas y meya de dormir
regularment en un periodo total de 24 horas, a més gran parte d'a dormida
s'escaix repartita de butiadetas de 15 minutos cadaguna.

Os caballos precisan de chitar-se tumbos ta gosar arribar en a fase R.E.M. No
precisan si que una hora u dos cada diversos días t'acomplir os suyos
requerimientos de suenio R.E.M. Se ye observato que quan un caballo le se
mantiene forzadament de pietz y nunca no le se deixa tumbar-se, muestra os
simtomas de manca de suenio en pocos días, y eventualment puet arribar dica a
fallar-le las fuerzas y cayer involuntariament en suenio R.E.M. mientres se
trobe en una fase de suenio levero. Os ditos casos son diferents d'os casos de
narcolepsia, que os caballos tamién pueden sofrir.

A relación con os humans dende l'antigüedat ha feito que muitos caballos d'os
reis, noples y presonaches notables fuesen conoixitos, os mas conoixitos son
Bucefalo, caballo de Aleixandre lo Gran, Estrategos d'Aníbal, Genitor de Chulio
César, Incitatus de Caligula, Othar o tarpán d'Atila, Babieca caballo de Rodrigo
Díaz de Vivar, Marengo un d'os caballos de Napolión Bonaparte, Comanche o solo
caballo que sobrevivió a Batalla de Little Big Horn, As de Oros de Emiliano
Zapata y Siete leguas de Pancho Villa.



https://an.wikipedia.org/wiki/Enzima

As enzimas son biomoleculas que catalizan (ixo ye, que aumentan a velocidat) as
reaccions metabolicas, asobén fendo mas fácil la interacción d'os sustratos
d'entre sí. A mayoría d'as enzimas son proteínas y son claus en a mas gran parte
d'as reaccions cutianas que pasan a drento d'a celula. Perque cada enzima ye
fuertement especifica d'un tipo de sustrato especifico y no catalizan si que
qualques reaccions d'entre muitas posibles, o conchunto d'enzimas produeitas per
a celula determinan qué reaccions bi podrán pasar.

Como totz os catalizadors quimicos, as enzimas funcionan reducindo l'enerchía
d'activación (Ea u ΔG‡) d'una reacción, aumentando-ne asinas a velocidat de
reacción. Como ye regular en os catalizadors, tampoco no son consumitos per a
reacción, ni ne modifican as condicions d'equilibrio quimico. Enguán se
considera que as enzimas catalizan arredol de bellas 4000 reaccions bioquimicas.
Qualques moleculas d'ARN (ditas ribozimas) tamien tienen actividat catalitica en
bellas reaccions, y en son un eixemplo muit important qualques rechions d'o
ribosoma. Moleculas sinteticas ditas enzimas artificials tamién manifiestan una
actividat catalitica pareixita d'as enzimas naturals.

l'Actividat d'as enzimas gosa modificar-se per altras moleculas. Os inhibidors
son moleculas que reducen l'actividat enzimatica, os activadors l'aumentan.
Muitos medicamentos y verenos son inhibidors enzimaticos. A desparte,
l'actividat d'as enzimas tamien se modifica per factors externos como son a
temperatura, a concentración de solutos en o environe (p. ex. o pH) y la
concentración de sustrato.



https://an.wikipedia.org/wiki/Creative_Commons

Creative Commons (CC) (en espanyol equivaldría a: “[*Bienes] Comuns Creativos”)
ye una organización sin ánimo de lucro, que a suya usina central ye ubicada en a
ciudat de Mountain View, en o estau de California, en os Estaus Unius de
*Ámerica, que permite usar y compartir tanto a creyatividat como o conoixencia a
traviés d'una serie d'instrumentos churidicos de caracter gratuito Ditos
instrumentos churidicos consisten en un conchunto de modelos de contractos de
licenciamiento” u licencias de dreitos d'autor ( licencias “CC”) que ofreixen a
l'autor d'una obra una forma simpla y estandarizada d'atorgar permiso a o
publico en cheneral de compartir y usar o suyo treballo creativo baixo os
termins y condicions d'a suya esleción. En iste sentiu, as licencias Creative
Commons permiten a l'autor cambiar facilment os termins y condicions de dreitos
d'autor d'a suya obra de “totz os dreitos reservaus” a “qualques dreitos
reservaus”. As licencias Creative *Commons no reemplazan a os dreitos d'autor,
sino que s'emparan en istos ta permitir modificar os termins y condicions d'a
licencia d'a suya obra d'a forma que millor satisfaiga as suyas necesidatz.A
organización estió fundada en 2001 por Lawrence Lessig, exprofesor de dereho, a
Universidat de Standford y especialista en ciberderecho,Hal Abelson, y Eric
Eldre con o suporte de Center for the Public Domain. O primer articlo baixo a
licencia Creative Commons en una publicación d'intrés cheneral estió escrito por
Hal Plotkin en febrero de 2002. O primer conchunto de licencias de copyright
estió lanzau en aviento de 2002. En 2008, heba estimaus uns 130 millons de
treballos baixo licencias Creative Commons. En octubre de 2011, solament Flickr
alberga mas de 200 millons de fotos con licencias Creative Commons. Creative
Commons ye endrezada por una chunta directiva y unatra d'asesoramiento tecnico.
Istas licencias han estau adoptadas por muitos como una forma que tienen os
autors de prener o control de cómo quieren compartir a suya propiedat
intelectual.



https://an.wikipedia.org/wiki/Ciudat_de_Mexico

A Ciudat de Mexico (en castellán Ciudad de México u simplament México, D.F.) ye
a capital de Mexico y a mayor ciudat d'o país. Tamién ye una d'as mayors ciudatz
d'o mundo y la de mayor numero de castellanofablants. Se sitúa en o Districto
Federal (Distrito Federal en castellán), iste zaguer, en sentito amplo, ye a
propia ciudat encluindo l'aria metropolitana.

A población d'a ciudat de Mexico ye de 8,7 millons d'habitants, encara que
l'aria metropolitana d'a ciudat blinca d'as mugas d'o Districto Federal y
s'estendilla sobre 40 municipios d'o estato de Mexico y 1 municipio d'o estato
d'Hidalgo, con una población total de 19,3 millons d'habitants, a segunda aria
metropolitana mas gran d'o mundo dimpués de Tokio y a mas gran d'o continent
americán, seguntes o Reporte d'Urbanización Mundial d'as Nacions Unitas. En un
estudeo realizato en 2005, fue considerata a ueitena ciudat mas rica d'o mundo
por Producto interior bruto. Amás d'estar a capital politica, a ciudat de Mexico
ye o centro politico, economico, cultural y educativo de Mexico.

A ciudat de Mexico ye situata en a val de Mexico tamién conoixita como a val
d'Anáhuac; un altiplán en o centro de Mexico, a una altaria meyana de
2.240 metros, rodiata por as montanyas y vulcans de l'Eixe vulcanico transversal
u a "Sierra Nevada". Fue construita orichinalment por os aztecas en 1325 sobre
una isla en meyo d'o laco de Texcoco con o nombre de Tenochtitlán. A ciudat fue
destruita quasi de tot por os conqueridors espanyols en o setio de 1521, y fue
redisenyata y reconstruita en os anyos siguients con o patrón europeu. En 1524
se i establió o concello d'a ciudat de Mexico, conoixita por ixas envueltas como
México Tenustitlán y dende 1585, oficialment, como Ciudad de México. Os
espanyols nombroron o país y a ciudat Mexico por una tribu azteca que se deciba
Mexica.

A ciudat de Mexico y a suya aria metropolitana se troban sobre a val d'Anáhuac
(u a val de Mexico) de 3.691 km² a una altaria meya de 2.240 metros sobre o ran
d'a mar y situata en o centro d'a Sierra Neo-Vulcanica, conoixita tamién como
Sierra Nevada. A val ye rodiata por montanyas y vulcans, fueras d'una chicota
ubertura a o norte, atrapando asinas a mayoría d'os gases emesos por as
industrias y os vehíclos d'a conurbación. En a rechión sud d'a val, as montanyas
plegan a altarias de 3.952 metros y a l'este blincan d'os 5.000 metros (se i
troban os vulcans Popocatépetl y Iztaccíhuatl). A rechión recibe sistemas
anticiclonicos (producen vientos débils) que no permiten a dispersión d'os
contaminants, producitos por as 50.000 industrias que operan en l'aria
metropolitana y os 4 millons de vehíclos. Os gubiernos federals y locals han
implementato numerosos plans ta atenuar o problema d'a contaminación
atmosferica, entre ells a observación electronica constant d'a concentración
d'os contaminants mas periglosos como l'ozono y os oxidos de nitrochén. A
información se transmite en tiempo real por Internet y se reporta a intervalos
especificos de tiempo en atros medios de comunicación. Si os nivels de
contaminación son mayors que uns nivels creticos, as autoridatz declaran una
"continchencia ambiental" que incluye a suspensión de fainas de bellas
industrias, un cambeo en l'horario de dentrata a las escuelas primarias y a
estensión d'o programa Hoy no circula ("Hué no circula") a dos días d'a semana.
Atras mesuras ambientals que s'han aplicato son l'amilloramiento en a calidat
d'os combustibles (benzina y diesel), l'amilloramiento d'a tecnolochía
industrial y l'aplicación d'un programa d'inspección vehicular bianual. En 1986,
as arias forestals no urbanas d'as delegacions d'o sud fuoron declaratas
Reservas Ecolochicas Nacionals por o president d'a republica. Atras arias d'o
Districto Federal tamién han estato protechitas.

Debito a la topografía d'a val, as arias baixas reciben menos precipitacions que
as arias altas d'o sud. As delegacions baixas d'Iztapalapa, Iztacalco,
Venustiano Carranza y a parti ueste de Gustavo A. Madero son mas xutas y a meya
de temperatura ye superior que en as delegacions mas altas d'o sud. Un eixemplo
en son Tlalpan y Milpa Alta, trescruzatas por a sierra de pins y caixicos dita
Ajusco. A temperatura meya anyal varía entre os 12 °C/16 °C pendendo de
l'altaria d'a delegación. A temperaturas mas baixas, por un regular rechistratas
entre chinero y febrero, pueden plegar a os -2 °C u -5 °C acompanyatas de
nevazos en l'Ajusco, mientres que as temperaturas mas altas se rechistran
mientres o mes de mayo y pueden plegar a os 32 °C.

Orichinalment, en a val se trobaba un sistema de lacos conectatos. O mas gran
d'o sistema yera o Laco de Texcoco en o centro d'o qualo se trobaba a isla de
Tenochtitlán (o centro d'a ciudat de Mexico). L'augua d'os lacos d'o norte (que
se trobaban a una altaria menor) yera salata, mientres que l'augua d'os lacos
d'o sud yera dulza. Os aztecas construyoron diques impresionants ta dividir as
auguas salatas d'as auguas dulzas emplegatas ta os cautivos d'as chinampas y ta
protecher a ciudat d'as inundacions periodicas. Un aqüeducto portiaba l'augua
d'o Tozal de Chapultepec a la isla de Tenochtitlán. Mientres o setio d'a ciudat
de México-Tenochtitlán, os conqueridors destruyoron os diques y, en a epoca
colonial, as autoridatz optoron por emplir o laco. Actualment, a sección que ha
sobrevivito d'o Laco de Texcoco, se troba difuera d'as mugas d'o Districto
Federal, aintro d'o municipio homonimo d'Atenco d'o estato de Mexico. Tamién ha
sobrevivito o Laco dulce de Xochimilco que se troba a o sud d'a ciudat de
Mexico.

Historicament, y dende tiempos prehispanicos a val d'Anáhuac ha estato una d'as
rechions mas poblatas de Mexico. Quan se creyó o Districto Federal, en 1824,
l'aria urbana d'a ciudat de Mexico s'estendillaba alto u baixo sobre l'aria
actual d'a delegación Cuauhtémoc. En primerías d'o sieglo XX, as elites d'a
ciudat prencipioron a emigrar enta o sud y l'ueste, y os chicotz lugars d'a
redolada, como Mixcoac, San Ángel y Coyoacán, fuoron incorporatos a escape a la
creixient conurbación.

Dica a decada de 1980, o Districto Federal yera a entidat federativa mas poblata
de Mexico. Dende alavez, manimenos, a población s'ha mantenito estable, arredol
d'os 8,7 millons. Con o creiximiento a ciudat s'ha enamplato difuera d'as mugas
d'o Districto Federal, sobre 40 municipalidatz d'o estato de Mexico y una
municipalidat d'o estato d'Hidalgo. Toda l'aria metropolitana teneba, en 2005,
una población de 19,23 millons d'habitants, una d'as mas poblatas d'o mundo.
Manimenos, a taxa de creiximiento anyal de l'aria metropolitana ye muito menor
que no pas en as atras aries urbanas de Mexico, un fenomen que se puet atribuir
a las politicas ambientals de descentralización. A taxa de migración neta d'o
Districto Federal de 1995 a 2000 estió negativa.

Encara que nomás representan l'1,3% d'a población total d'a ciudat, diversos
pueblos indichenas han emigrato a la ciudat buscando millors oportunidatz
economicas. D'alcuerdo con o Instituto Nacional d'Estatistica y Cheografía
(INEGI), o náhuatl, l'otomí, mixteca, zapoteca y mazahua son belunas d'as
luengas indichenas con mas parlants d'a ciudat.

En a ciudat de Mexico tamién se troban importants comunidatz d'immigrants, mas
que mas de Sudamerica (prencipalment d'Archentina, pero tamién de Chile,
Colombia, Brasil y Venezuela), d'Europa (prencipalment d'Espanya, y descendients
d'os immigrants d'Alemanya, Francia, y Italia) de l'Orient Proximo
(prencipalment de Turquía y o Liban) y recientment d'Asia (prencipalment de
China y Coreya). Debito a la integración economica de Norteamerica baixo o
NAFTA, en a ciudat de Mexico tamién se troba un numero significativo de
norteamericans.

A gran mayoría d'os residents d'a ciudat de Mexico (90,5%), superior a la meya
nacional, son catolicos, encara que o porcentache ha disminuito progresivament
en as zagueras decadas.

Ciudat de Mexico ha organizato os Chuegos Olimpicos de 1968, y tamién se
chugaron as finals d'os Campionatos Mundials de Fútbol en 1970 y 1986 en a
Estadio Azteca.

En a ciudat tamién estioron organizatos a 2º y 7ª edición d'os Chuegos
Panamericans.



https://an.wikipedia.org/wiki/Baden-Wurtemberg

Baden-Wurtemberg (en alemán Baden-Württemberg) ye uno d'os 16 estatos federals
de Alemanya clamatos Bundesländer. Ye situato en o sudueste d'o país, a l'este
d'o río Rin.

Muga a o norte con o estato de Hesse, a o noreste y a l'este con o estato de
Bavera, a o sud con Suiza, a l'ueste con Francia (rechión d'Alsazia), y a o
norueste con o río Rin y con o estato de Renania-Palatinato.

O estato actual ye o resultado d'a unión d'os estatos independients de Baden y
Wurtemberg en referendum popular (1952).

Dende a fin d'as Guerras Napolionicas (sieglo XIX) os territorios d'iste estato
alemán facioron parte d'a Confederación d'o Rin dica o congreso de Viena, quan
ye incorporato a la Confederación Chermanica.

A Selva Negra («Schwarzwald» en alemán) forma l'eixe d'a rechión. Dende a ciudat
de Pforzheim a o norte dica Waldshut a o sud tien una largaria d'alto u baixo
160 km. A tuca más elevata ye o Feldberg (1.493 m) en a Selva Negra d'o sud.

Baden-Wurtemberg ye dividita 35 districtos rurals -agrupatos 4 rechions
administrativas: Friburgo, Karlsruhe, Stuttgart y Tubinga- y 9 districtos
urbans:

Baden-Wurtemberg, mas que mas a rechión de Stuttgart, fa parte d'una aria
d'excepcional importancia economica d'o mundo. Tamién ye seu d'interpresas
multinacionals como Daimler, Bosch, Porsche, SAP, Liebherr, Hugo Boss u IBM.

Iste estato, asinas como Catalunya, Roine-Alpes y Lombardía, ye considerato un
motor dintro d'a Unión Europea (UE).



https://an.wikipedia.org/wiki/Acer

Os acirons u escarroneros (scientificament, o chenero Acer) son l'unico chenero
d'árbols y arbustos en a familia Aceraceae, con 18 especies compresas.

Os acirons se fan reconoixer per as suyas fuellas oposatas en a branca,
palmato-lobulatas (ixo ye, como las d'a platanera) anque en qualques especies (y
variedatz) ixa lobulación d'o limbo foliar puet dica fender-se tanto que en
independice os lobulos, en fendo que la fuella se torne composata. As flors son
regulars, pentameras, y brostan fendo carrazos, corimbos u umbelas, y les i
amaneixen a prencipios d'a primavera, en qualques especies dica d'antes que no
las fuellas, estando muit chicotas cadaguna d'ellas. As simients tienen un
imbolucro fimbroso que forma una unica ala que las fa d'estar planaderas quan
cayen de l'árbol, en fendo una caita carateristica en a que chiran en espiral.
Ixe tipo de fruitos se conoixen en botanica como samaras y se fan muit
apreciatos per a mainada, que os gosan culler ta chugar, en os puestos a on que
estes árbols i abundan. Os acirons producen una grandisma cantidat d'ixas
simients voladeras.

En Europa sen troban especies con destribución submediterrania, estando en
Aragón una especie que s'asocia de maniera anisolata en metat d'as caixigosas
más que no fendo parte de formacions propias. Abunda en os semontans y las
sierras, anque la suya presencia ye escarsa en as vals d'o Pireneu axial.
Comparte con os caixigos as preferencias climaticas y biotopicas, anque tiene
més tendencia que no éstes de creixer en os pocins más que no en as solanas d'a
montanya. Ye carateristica la enviesta d'estes árbolsa/arbustos en l'agüerro,
per as colors royas y amariellas tan vitariscas que gosan manifestar en ixa
estación, que els fan d'envistar-se d'entre las formacions d'altras especies que
els acompanyan, como los ditos caixigos.

"Acirón" en belsetán significa tanto l'arbol d'o chenero Acer como a suya fusta,
y en aragonés de Larrés y Cartirana ye sinonimo de biscalera, "o trallo més alto
en o tarabidato d'o tellato".



https://an.wikipedia.org/wiki/A_Riocha

A Riocha (La Rioja en castellán) ye una comunidat autonoma d'o norte d'Espanya,
uniprovincial, sin de costa, trescruzata por o río Ebro y o río Glera. Muga con
o País Vasco y Navarra a lo norte, con Aragón a l'este, y con Castiella y Leyón
a lo sud. Dica o 9 de chunio de 1982, quan s'aprobó o suyo Estatuto d'autonomía,
feba parte d'a dita Castiella la Viella, y alavez se'n deciba oficialment
provincia de Logroño.

A suya población ye de 322.955 habitants (2011) en una superficie de 5.045 km²,
con una densidat de población de 64,01 hab/km².

Almenistrativament, A Riocha se divide en 11 comarcas, con 174 municipios. A
suya capital se troba en a ciudat de Logronyo, a on se troba a seu d'as suyas
institucions politicas, estando l'actual President d'A Riocha Pedro Sanz Alonso,
d'o Partido Popular.

Ye un toponimo difícil de descifrar y bi ha bellas y diferents teorías que
preban d'explicar-lo. En primeras se referiba a una zona restrinchita de
l'actual comunidat autonoma. En navarro-aragonés medieval estió o toponimo
Riocha, con o fonema /ch/ escrito como i u como g, como veyemos en un texto en
latín de 1133 referent a las mugas d'os dominios d'Alifonso lo Batallero:

En castellán a evolución d'a g medieval estió x en o sieglo XVI y dimpués j
velar actual en o sieglo XVII. Por lo menos dende a creyación d'a provincia dita
de la Rioja (a vegatas tamién escrita de la Riocha) se cheneralizó o nombre a
tot o territorio actual.



https://an.wikipedia.org/wiki/A_Meca

A Meca (en arabe Makka (مكة المكرمة, Makka al-Mukkarama) ye una ciudat d'Arabia
Saudí situata a l'ueste d'a peninsula arabica, en a rechión d'Hichaz, una d'as
más importants d'ista peninsula. Ye a capital d'a provincia d'A Meca. D'antis
más yera dita Makoraba.

A suya población ye de 1.294.168 habitants (2004) en una superficie de 26 km²,
con una densidat de población de 49.775,69 hab/km².

En ista ciudat naixió Mahoma y ye amás important ciudat santa d'o Islam, estando
o cinqueno pilar d'o islam o Hach u pelegrinación t'A Meca.

A primera vegata que A Meca ye mencionata ye con o nombre de Makoraba en o
sieglo II, en un texto de Claudio Ptolomeu.

A Meca yera una ciudat santa antis de Mahoma, y o suyo lugar mes important yera
Al-Kaaba.

A Meca ye situata a 277 metros d'altaria dencima d'o ran d'a mar, a una
distancia de 80 km d'a Mar Roya.

En os textos medievals aragoneses se gosa escribir Mecha (o digrafo ch n'estos
casos representa o fonema /k/ u o fonema velar que a ortografia actual se
representa por h) u Meca sin articlo:

L'economía d'ista ciudat ye muit dependent d'a pelegrinación de purificación
anomenata Hach. A ciudat ingresa mes de 100 millions de dolars cada anyo.

En A Meca estan as Torres Abraj Al Baita que ye l'edificio mas grande d'Arabia
Saudí, a quarta estructura con mas altaria d'o mundo dimpués d'a Shanghai Tower,
a Tokyo Skytree y el Burj Khalifa y l'estructura mas grande d'o mundo seguntes o
suyo tamanyo por masa. Mugant a las torres ye a Mezquita Al-Haram a on orientan
o suyo rezo os musulmans de tot o mundo, en o suyo interior ye a Kaaba.



https://an.wikipedia.org/wiki/Yodo

O yodo ye un elemento quimico de numero atomico 53 situato en o grupo d'os
halochens (grupo 17) d'a tabla periodica d'os elementos. O suyo simbolo ye I.

Ye un oligoelemento y s'emplega mas que mas en medecina, fotografía y como
colorant. Quimicament, o yodo ye l'halochén menos reactivo y menos
electronegativo.

O yodo ye un solido negro y lustroso, con liuchero brillo metalico, que sublima
en condicions normals dando un gas de color violeta y olor irritant. Igual que a
resta d'halochens forma un gran numero de compuestos con atros elementos, pero
ye o menos reactivo d'o grupo y tien bellas caracteristicas metalicas.

Ye poco soluble en augua, mientres que se disuelve facilment en disolvents no
polars cloroformo (CHCl3), en tetracloruro de carbonio (CCl4), u en disulfuro de
carbonio (CS2), dando disolucions de color violeta. En disolución, en presencia
d'amelón da una coloración azul. A suya solubilidat en augua aumenta si s'adhibe
yoduro a causa d'a formación de l'anión triyoduro (I3-).



https://an.wikipedia.org/wiki/Toril

Toril ye un de los dos lugars constituyents de lo municipio de Toril y Masegoso,
en la provincia de Teruel (Aragón) y en la comarca de la Sierra d'Albarrazín. La
suya población ye de 18 habitants (2010).

Lo toponimo Toril se puede interpretar a partir de la cultura ganadera como un
puesto a on cerraban toros, por eixemplo un toro que s'emplegaría como semental,
sin poder-se descartar que fuesen toros de lidia. En tauromaquia existe la
parola toril pa dicir una puerta d'acceso de los toros a lo ruedo. En la Sierra
d'Albarrazín bi ha microtoponimos con la parola Toril en Bronchales (Los
Toriles, en El Puerto cerca de la Fuent d'El Canto), y Oriuela (El Toril, a on
que cerraban vacumen).

Manimenos, en la Peninsula Iberica bi ha muitos toponimos con la parola Toril u
Turil y existe la posibilidat d'interpretar-ne beluns a partir de luengas
prerromanas adintro d'un conchunto de toponimos que constituyen la serie TUR-.

La primera mención probable de Toril como microtoponimo en lo Sud de la Sierra
d'Albarrazín se troba enta 1326 en lo "Libro de pasos, masadas, abrevaderos y
dehesas" referiu a la heredat de Val de Cabriuel. En ixos tiempos no debeba
d'existir como aldeya pero si como masada u grancha:

Las mencions entre 1646 y 1713 tamién levan l'articlo definiu El (El Toril),
manimenos dende 1717 s'escribe Toril sin d'articlo.

Toril ye situau a piet de la sierra de Chabalón, baixo la suya versant ueste; y
a piet de Refrontón (1.598 m), baixo la suya versant sud. Seguindo-la enta lo
Norte se plega dica un cruce con la A-1513 entre Terrient y Val de Cuenca,
seguindo la carretera A-2703 enta lo Sud se plega dica Arroyofrido, y si chira a
dreita se plega por la TE-912 a Masegoso.

Las mencions d'El Toril en 1457 y 1519 yeran como grancha u masada de la ciudat
d'Albarrazín, y tamién como termin d'esta ciudat.

Toril fue creyau en lo sieglo XVI. Perteneixió a la Vereda de Teruel en lo
sieglo XVII y a lo Correchimiento d'Albarrazín entre 1711 y 1833. En 1845 s'unió
a Masegoso en un solo municipio.



https://an.wikipedia.org/wiki/Terrient

Terrient (Terriente en castellán) ye un municipio aragonés de la provincia de
Teruel, situau en la comarca de la Sierra d'Albarrazín y partiu chudicial de
Teruel. La suya población ye de 178 habitants (2015), en una superficie de 48,05
km² con una densidat de 3,69 hab/km².

Terrient ye situau a piet de la Sierra de L'Algarbe, a una distancia de 34 km de
Teruel, la capital de la suya provincia, y a 13 km d'Albarrazín, la capital de
la suya comarca.

Comprende l'aldeya u pedanía d'El Villarecho y los casals Foyos Quemados, Los
Molinares, Mierla, Molinos d'Algarbe y Villalba.

Terrient ye la localidat tipo a on se definió la unidat estratigrafica Miembro
Terrient, d'edat kimmerigiana (Churasico superior), y de facies oncoliticas.

Lo termin municipal de Terrient presenta dos curtas mugas con Toril y Masegoso,
la resta de lo termin municipal ye repitiau por una estreita faixa u manga de lo
termin d'Albarrazín, que desparte Terrient de Toril y Masegoso, Val Longuiello,
Moscardón, Royuela, Saldón y Val de Cuenca.

Lo toponimo Terrient se relaciona con "Torrent", con una disimilación de la o
como e, común en aragonés: hespital, prebar, los toponimos Teruel y Segorb, y
que talment explique l'alternancia de las formas Bidaxen y Bidaxon.

Entre los suyos microtoponimos més intresants y antigos bi ha una partida con
etimolochía arabe, El Algarbe, que ya se menciona en textos medievals.

Terrient estió una aldeya de la Sexma de Chabaloyas adintro de la Comunidat
d'aldeyas d'Albarrazín. Fació part tamién de la Sobrecollida de Teruel por lo
menos dende 1446 dica 1495, de la Vereda de Teruel en lo sieglo XVII y de lo
Correchimiento d'Albarrazín entre 1711 y 1833. En 1785 prenió la categoría de
"lugar".



https://an.wikipedia.org/wiki/Televisi%C3%B3n

A televisión (TV) ye un sistema de telecomunicación ta la transmisión y
recullita d'imachens (en movimiento) y sonito a distancia.

Ista transmisión se puet fer a traviés d'ondas de radio u per retes
especializatos de televisión per cordón. O receptor d'os sinyals ye lo
televisor.

A parabra "televisión" ye un hibrido d'a voz griega Tele (distancia) y a latina
visio (visión). O termin televisión se fa servir ta totz os aspectos de
transmisión y programación de televisión. A vegadas s'alcorza como TV.

As primeras prebatinas de transmitir imachens a distancia se realizan por meyo
d'a electricidat. Tamién s'aprofeita la caracteristica d'o selenio de que a suya
resistividat varía seguntes a luz que li incide. As tecnicas alazetals que se
pretende emplegar son o mosaico de detectors de selenio y a exploración u
barrido d'a imachen.

O estudiant alemán Paul Nipkow desembolicó y patentó lo primer sistema de
televisión electromecanico en 1884. O disco de Nipkow ye reconoixito como lo
primer rasterizator d'imachen de televisión. De totz modos, no estió dica 1907
quan o desembolique d'a tecnolochía de tubos d'amplificación facié lo disenyo
practicable. Tanimientres, Constantin Perskyi creyó la parabra "televisión" en o
texto leyito en o Congreso Internacional d'Electricidat mientres a Feria
Internacional de París o 25 d'agosto de 1900. O texto de Perskyi revisaba las
tecnolochías eletromagneticas existents, ementanto lo treballo de Nipkow y
atros.

En 1911, Boris Rosing y lo suyo estudiant Vladimir Kosma Zworykin creyoron un
sistema de televisión que realizaba lo barrido con un mirallo-tambor ta
transmitir, en parabras de Zworykin, "imachens mui crudas" a traviés d'o tubo
electronico Braun (tubo de rayos catodicos) en o receptor. O movimiento d'as
imachens no yera posible perque en o escaneyato "a sensibilidat no yera prou y
ra celula de selenio se ranzoniaba". Tiempo dimpués, Zworykin se'n estió ta
treballar con RCA ta construir una televisión purament electronica, qualo
disenyo estió acusato quantas vegadas de violar as patents de Philo Taylor
Farnsworth. A solución decisiva, a d'una televisión operando sobre os alazetz
d'una emisión d'electrons contina con acabaladura y almadacenache d'eletrons
secundarios fotatos mientres tot o ciclo de escaneyato, estió descrita per
primera vegada per o inventor hongaro Kálmán Tihanyi en 1926, con una versión
arrefinada que patentó en 1928.

O 25 de marzo de 1925, o inventor escocés John Logie Baird ofrió una
contrimuestra d'a silueta d'una imachen televisata en o Selfridge's Department
Store en Londres. Pero como la televisión se definiba como la transmisión
d'imachens vivas, en movimiento y con tonalidat, y no simplament siluetas, Baird
archivó lo suyo prochecto en privato lo 2 d'octubre de 1925. Dimpués, Baird
ofrió la primera contrimuestra publica d'o funcionamiento d'un sistema de
televisión ta os miembros d'a Royal Institution y ta un periodista lo 26 de
chinero de 1926 en o suyo laboratorio de Londres. Per contra d'os anteriors
sistemas electronicos con bells cientos de ringleras de resolución, a imachen
escaneyata verticalment per Baird, emplegando un disco guarnito con una dople
religada de lentes, teneba nomás 30 ringleras, as chustas ta reproducir una cara
humana reconoixible. En 1927, Baird transmitió una sinyal 438 millas a traviés
d'una linia de telefón entre Londres y Glasgow.

En 1928, a interpresa de Baird (Baird Television Development Company/Cinema
Television) consiguió lo primer sinyal de televisión transatlantico entre
Londres y Nueva York.



https://an.wikipedia.org/wiki/Sud%C3%A1n

Sudán (en arabe السودان, as-Sūdān) ye un país africán, situato en a parti
nororiental d'o continent. Muga con Echipto a o norte, con Eritrea y Etiopia a
l'este, con Sudán d'o Sud a o sud, con a Republica Centroafricana a o sudueste,
con o Chad a l'ueste y con Libia a o norueste. A o noreste tien costa en a mar
Roya. A suya capital ye Khartum.

A suya población ye de 30.894.000 habitants (2008) en una superficie de
1.886.068 km², con una densidat de población de 16,4 hab/km².

Politicament, Sudán ye una Republica presidencialista, estando l'actual
President d'o país Omar Hasan Hajmad al-Bashir. Sudán fa parte d'a Liga Arabe,
d'a Unión Africana y d'a ONU.

Sudán ye o país d'una d'as civilizacions prencipals continas mas antiga d'o
mundo, con asentamientos historicos y urbans que se remontan a l'anyo 3000 aC.
Os sudaneses tienen una luenga historia que s'estendilla dende l'antigüidat, que
s'entrellaza con a historia d'Echipto, con o que estió unito politicament en
diversos periodos. Dimpués d'independizar-se d'o Reino Unito en 1956, Sudán
sufrió una guerra civil que duró 17 anyos y que fue seguita por conflictos
etnicos, relichiosos y economicos entre os sudaneses d'o norte (con radices
arabes y núbias) y os niloticos cristians y animistas de Sudán d'o Sud. Asinas
se plegó a una segunda guerra civil en 1983, y debito a os continos conflictos
politicos y melitars, Sudán fue chusmeso por un golpe d'estato sin muertos feito
por o coronel Omar al-Bashir en 1989, que de contino se proclamó President de
Sudán.

Alavez, Sudán experimentó un gran creiximiento economico, implementando reformas
macroeconomicas y rematando a la fin a guerra civil con l'adopción d'una nueva
constitución l'anyo 2005, que dió a os grupos rebeldes d'o sud una autonomía
limitata que finalment condució a la suya independencia en 2011, dimpués d'un
referendum por a independencia. Estando rico en recursos naturals entre os que
destaca o petrolio, a economía de Sudán ye actualment una d'as economías con o
creiximiento mas rapido d'o mundo. A Republica Popular de China y Rusia son os
socios comercials mas grans de Sudán.



https://an.wikipedia.org/wiki/Socioloch%C3%ADa

A Sociolochía ye a sciencia social que s'adedica a l'estudio sistematico d'as
collas y as sociedatz y en as qualas as presonas viven. Estudia cómo son
creyatas, mantenitas u cambiatas as tarabidato socials, o efecto que tienen en o
comportamiento individual y social y os cambios d'istas, producto d'a
interacción social.

L'American Sociological Asociation (ASA) define a Sociolochía como "l'estudio
d'a vida social, o cambio social y as causas y consecuencias d'a conduta humana
(...) investiga o tarabidato d'as collas, organizacions y sociedatz y como as
presonas interactuan dentro d'istos contextos (...)" (traducito d'a suya pachina
en o rete).

Conceptos u fenomens impotants estudiaus por a Sociolochía son as normas
socials, a socialización, a interacción social, o poder, a ideyolochía, as
clases socials y en cheneral: Socialización (Collas socials y Control social),
Institucións (Estato y Familia), Napas socials (Clase social y Desigualdatz),
Cambeo en l'orden social (Población y Urbanismo).

A creyación d'a Sociolochía como disciplina scientifica ye ligada a los nombres
de Henri de Saint-Simon, Auguste Comte, Karl Marx, Herbert Spencer, Émile
Durkheim, George Simmel, Ferdinand Tönnies, Vilfredo Pareto y Max Weber.

Tres importants prespectivas cheneralment emplegatas son: o Interaccionismo
simbolico, a Teoría d'o conflicto y o Funcional estructuralismo u Funcionalismo,
Talcott Parsons y o Sistema social con o Tarabidau social.



https://an.wikipedia.org/wiki/Sociedat

A sociedat ye o conchunto de presonas que comparten fins, procupacions y
costumbres, y que interactúan entre ellas establindo una comunidat. Tamién ye
una entidat poblacional u habitat, que incluye os habitants y a suya redolada,
tot el interrelacionato con un prochecto común, que lis da una identidat de
pertenencia. Antimás significa una colla con ligallos economicos, ideolochicos y
politicos y supera o concepto de nación-estau: sería a sociedat occidental como
una sociedat de nacions, etcetra. Todas istas sociedatz son l'obchecto
d'estudeyo d'as Sciencias socials, en especial d'a Sociolochía, Antropolochía,
Ecolochía, etcetra. Istas agrupacions no han d'estar concepcions abstractas,
sino que han de tener una representación en un medio, por un regular o
territorio, y un alto grau d'acción social conchunta, en atro caso no pueden
estar obchecto d'una metodolochía con metodos sociolochicos ta la suya analís y
farían parti d'o conoiximiento filosofico, teolochico u d'atros sabers no
empiricos. Antimás d'os habitadors, a redolada y o prochecto societario, pueden
adhibir-se-ie atras categorías t'a definición de sociedat seguntes a
especialidat d'o prochecto u d'o suyo grau de desembolique. Isto será a
tecnolochía alcanzada en os medios de producción, dende una sociedat primitiva
con a simpla tecnolochía especializata de cazataires -muit poquet maneficios-,
dica una sociedat muderna con complexa tecnolochía -muitos maneficios-,
practicament en todas as especialidatz. Istos estadios de civilización
incluyirán o estilo de vida y o suyo ran de calidat, asinas que será simple y de
baixa calidat comparativa en a sociedat primitiva y complexo u sofisticato con
alta calidat comparativament en a sociedat industrial. A calidat de vida
comparativament ye controvertito pues tien aspectos subchectivos respective a
cómo ye entendita por os subchectos (no podemos saber quanto disgraciaus se
sentiban os hombres prehistoricos por no tener televisión).



https://an.wikipedia.org/wiki/Sierra_de_Chabal%C3%B3n

La sierra de Chabalón ye un sector sudoriental de los Monts Universals adintro
de la Serranía d'Albarrazín y de la branca castellana de lo Sistema Iberico.
Pende en plataformas estructurals y muelas que tienen como cabalto materials
duros cenomanienses.

Se situa a lo sud de muelas con cabaltos d'edat churasica (Muela de Saldón,
Muela de Val de Cuenca, ecetra) y desparte las vals de los ríos Ebrón a l'este y
Cabriuel a l'ueste.

L'oronimo sierra de Chabalón se relaciona con lo Cerro Chabalón, que devez
deriva de l'arabe djabal ("mont"), y que João Batista Labanha mencionó como
Cerro de Xavalon u Cerro Xavalon en lo suyo Itinerario del Reyno de Aragón
(1610-1611).

La principal altaria ye la Cruz de Sant Lazaro con 1.724 m y a bell 1 km a
l'este d'Arroyofrido. Atras altarias importants son Punta Raya (1.685 m), y
Cerro Chabalón (1.692 m).

La superficie de la sierra de Chabalón se distribuye por los termins municipals
de Chabaloyas, Toril y Masegoso, y una manga de lo termin municipal d'Albarrazín
que plega dica El Canyegral.

Los principals materials cheolochicos representaus en la sierra de Chabalón son
d'edat cretacia. Lo cabalto ye formau por dolomías d'edat cenomaniana.

Los materials d'edat churasica baixo los anteriors tienen importancia
scientifica, en especial los d'edad Kimmeridgiana, con pinaclos arrecifals de
dica 12 m d'altaria. En lo termin municipal de Chabaloyas los barrancos que
tallan la Muela de Chabalón fan que i haiga buenos afloramientos.

L'ueste de la sierra de Chabalón ye sinyalau por una falla semicircular con
actividat neotectonica recient.



https://an.wikipedia.org/wiki/Saint-Pierre_y_Miquelon

Saint-Pierre et Miquelon ye una colectividat territorial francesa. D'antis más
un departamento d'ultramar, Saint-Pierre y Miquelon ye un archipielago formato
por dos islas prencipals, Saint Pierre y Miquelon (con a isla de Langlade, unita
a Miquelon por un cordón d'arena dende o sieglo XVIII), y mas d'una decena de
chicotz islotz, debant d'a costa canadiense, en l'Atlantico Norte.

Iste territorio fa parte d'os Países y departamentos d'ultramar d'a Unión
Europea.

A suya población ye de 6.345 habitants (2009) en una superficie de 242 km², con
una densidat de población de 26,22 hab/km².

Mientres a Segunda Guerra Mundial, tropas d'a Francia Libre liberoron sin o
permiso d'os atros países Aliatos o territorio, que feba parte d'a Francia de
Vichy, aliata d'o Tercer Reich, con un desembarco en as islas o 24 d'aviento de
1941. O Gubierno de Canadá, con l'autorización d'o Gubierno d'Estatos Unitos,
miraba de fer una operación melitar ta apoderar-se'n d'o territorio.

Iste feito fació que o president Franklin Delano Roosevelt perdese a suya
confianza en o cheneral de Gaulle, o chefe d'a Francia Libre, por creyer que
iste nomás miraba de consolidar o suyo poder. Dimpués d'estar liberato o
territorio, se i fació un referendum, y Saint-Pierre y Miquelon votó por a suya
unión a la Francia Libre.



https://an.wikipedia.org/wiki/Roz

O roz u arroz ye a simient d'a Oryza sativa u d'a Oryza glaberrima conoixita
como Roz Africán, que como o suyo nombre dice ye a variedat africana. Se tracta
d'un cerial considerato como alimento basico en muitas culturas culinarias (en
especial a cocina asiatica), asinas como en bellas partis d'America Latina. O
suyo grano corresponde a o segundo cerial más producito d'o mundo, dimpués d'o
panizo. Debito a que o panizo ye producito ta atros muitos propositos que o
consumo humán, se puet decir que o roz ye o cerial más important ta
l'alimentación humana, y que contribuye de traza muit efectiva a l'aporte
calorico d'a dieta. O roz ye responsable de l'aporte calorico d'una cinquena
parti d'as calorías consumitas en o mundo por os sers humans. Dende l'anyo 2008
s'ha feito un racionamiento en bells países debito a la carestía d'o roz. En
países como Bangladesh y Campuchia puet plegar a estar quasi as tres quatrenas
partis d'a alimentación d'a población.

A l'egual que o trigo por o suyo tipo de fotosintesi ye una planta C3, con una
fotosintesi eficient en medios humidos. S'adedica muitas hectarias de cautivo ta
o roz en o mundo. Se sabe que o 95% d'o cautivo d'iste cerial s'estendilla entre
os paralelos 53º de latitut norte dica 35º sud. Manimenos os campos de roz
contribuyen a lo escalfamiento global por o metano que dimana d'o metabolismo
d'os microorganismos d'o suelo embadinau y reductor d'a mes gran part d'ells.

L'orichen d'o cautivo ye disputato entre os investigadors, se discute l'orichen
entre o sud de China y o nordeste d'A India.



https://an.wikipedia.org/wiki/Queso

O queso u tamién formache (en latín, caseus formaticus) ye un alimento solido
formato en cuallar a leit, podendo estar fermentato u no fermentato. Se puet
emplegar leit de muitas especies animals, pero as más habituals gosan estar a de
vaca, uella y craba. En atros países tamién se'n fa con leit de camello,
dromedario, brúfol u yac.

Ye a conserva ideyal ya que no gosa malmeter-se con o paso d'o tiempo, sino que
en ixucar-se milloran as suyas qualidatz en relación con o peso. Se fa cuallar a
leit emplegando una combinación de cuallo (u belatro sustituto) y acidificación.
As bacterias s'encargan d'acetar a leit, chugando tamién un papel important en a
definición d'a textura y a sabor d'a mayoría d'os quesos. Beluns tamién contenen
floriduras, tanto en a superficie exterior como en o interior.

Ta cuallar a leit se fa servir una enzima d'orichen animal (o recubrimiento d'o
estomago de vacas, crabas, uellas, ecetra.) u vechetal (figuera, cardo). En
bells casos s'emplega como fermento a leit meyo fermentata que contien o
estomago d'un ternasco chóven sacrificato una mica dimpués de mamar.

Ta os antigos griegos "o queso yera un regalo d'os dioses". Bi ha centenars de
variedatz de queso. Os suyos diferents estilos y sabors son o resultato de l'uso
de diferents especies de bacterias y floriduras, diferents nivels de nata en a
leit, variacions en os tiempos de curación, diferents tractamientos en o suyo
proceso y diferents razas de vacas, crabas u o mamifero de que s'emplege a suya
leit. Atros factors incluyen a dieta d'o bestiar y l'adición d'achents
saborizants como hierbas, especias u l'afumato. Que a leit sía u no pasteurizata
tamién puet afectar a la sabor.

En bells quesos se cualla a leit adhibindo-les acidos como lo vinagre u o suco
de limón. Manimenos, a mayoría s'acetan en grau menor gracias a las bacterias
que le s'adhiben, que transforman os zucres d'a leit en acido lactio, continando
con l'adición de cuallo ta rematar o proceso de cuallato.



https://an.wikipedia.org/wiki/Protestantismo

O termin protestant ye utilizau ta referir-se tanto a os grupos que se
deseparoron d'a Ilesia Catolica Romana con a Reforma Protestant d'o sieglo XVI,
como a os desenvoliques teolochicos particulars d'os reformadors y as ilesias
resultants.

O nombre "protestants" prencipia a utilizar-se ta decir a os partidarios d'as
ideyas luteranas d'a Reforma en Alemanya a resultas d'a suya protesta y
resistencia a os edictos imperials que miraban de buscar a uniformidat
relichiosa d'Alemanya.

A doctrina protestant chira arredol de la ideya que solament a Biblia ye a sola
autoridat en materia de fe y en a necesidat absoluta d'a gracia de Dios ta que
l'hombre, por meyo d'a sola fe en Cristo y o Evanchelio, pueda estar salvau por
Dios en un acto de conversión interior. Tamién esfiende as doctrinas de
l'absoluta depravación de l'hombre y a suya necesidat total de Dios, a sola
mediación de Cristo, a sacramentalidat sola d'o baptismo y cena d'o Sinyor (quan
no son vistos como simbolos), a concepción d'as obras buenas como fruto d'a fe.

D'atra man refusan amás l'autoridat d'o papau, as indulchencias, o purgatoriu, o
sacrificio incruento d'a misa, a devoción a os santos, a intercesión d'os santos
muertos, etc...



https://an.wikipedia.org/wiki/Oci%C3%A1n_Pacifico

L'Ocián Pacifico ye a masa d'augua más gran d'a Tierra, ocupando a tercera parti
d'a suya superficie. S'estendilla alto u baixo 15.000 km dend'o Mar de Bering en
l'Artico por o norte, dic'as marguins concheladas d'o Mar de Ross en l'Antartida
por o sud. Adube o suyo mayor amplo (de l'orden de 19.800 km), a alto u baixo 5
graus de latitut norte, estendillando-se dende Indonesia dic'a costa de
Colombia. A muga occidental de l'ocián ye l'Estreito de Malaca.

O Pacifico contien alto u baixo 25.000 islas (más que totz os atros ocians d'o
mundo combinatos), quasi todas son clavadas a lo sud d'a linia d'o Equador. O
Pacifico cubre un aria de 179.7 millons de km². O punto más baixo d'a superficie
d'a crosta terrestre, a Fuesa d'as Marianas, se troba en o Pacifico.

O primer europeu que alufró a inmensidat de l'Ocián Pacifico estió lo fidalgo y
explorador espanyol Vasco Núñez de Balboa, qui o día 25 de setiembre de 1513
dimpués d'haber preso posesión d'as suyas auguas en nombre d'os reis de
Castiella, li otorgó o nombre de Mar d'o Sud a la graniza amplaria d'augua que
atisbó dende una tuca clavada en l'estreito de Panamá.

L'explorador portugués Fernando de Magallanes mientres a suya expedición arredol
d'o mundo a lo servicio d'a Corona d'Espanya, nombró a iste ocián pacifico pos
mientres a mayoría d'o suyo viache dende l'Estreito de Magallanes dic'as
Filipinas, lo trobó en calma. Sindembargo, o Pacifico no perén fa honor a o suyo
nombre, pos a sobén os tifons, os horacans y os tierratremos zumban as islas
d'iste ocián y os litorals continentals.



https://an.wikipedia.org/wiki/Numero_natural

Un numero natural ye qualsiquiera d'os numers 0, 1, 2, 3... , 19, 20, 21, 22,
..., 1059..., un millón ..., que se pueden usar ta contar os elementos d'un
conchunto. Por eixemplo, si decimos: 24 mazanas, 2 cambions u 1123 peixes, son
situacions an que se conta con numers naturals. O conchunto de totz os numers
naturals se simboliza con a letra ℕ ( N {\displaystyle \mathbb {N} } ).

Bells matematicos (mas que mas os de teoría de numers) s'estiman mas de no
reconoixer o zero como un numero natural, mientres belatros, mas que mas os de
teoría de conchuntos, lochica y informatica, tienen a postura oposada. En iste
articlo, o zero se considera un numero natural.

Os sistemas de marcas no tienen o concepto de valura posicional (tal como o tien
l'actual sistema de numeración decimal), y ixo limita a suya aplicación a la
hora de representar numeros grans. A menuto s'ha considerau que iste podría
estar o primer tipo de sistema abstracto que se fació servir, y que podría
considerar-se un sistema de numeración.

O primer sistema conoixiu con valura posicional estió o de l'Antiga Mesopotamia,
un sistema en base 60, arredol de 3400 aC. O sistema en base 10 más antigo que
se conoix data d'o 3100 aC en Echipto. Os antigos echipcians teneban numerals
con diferents cheroglificos ta l'1, o 10, y todas as potencias de 10 dica un
millón. Una piedra en as escavacions de Karnak, datada arredol d'o 1500 aC y hue
en o Museu d'o Louvre de París, describe o numero 276 como 2 centenars, 7
decenas y 6 unidatz; y de traza parellana o numero 4622.

Dedekind, en o sieglo XIX, estió o primer que los tractó como un conchunto con
reglas propias, oposau a atros tipos de numeros, si bien matematicos anteriors
ya heban formulau reglas ta operar-ie.

Os matematicos fan servir N u N {\displaystyle \mathbb {N} } (una N con doble
linia, que se presienta como ℕ en Unicode) ta referir-sen a o conchunto de totz
os numers naturals. Iste conchunto ye sinfinito y contable por definición. Ixo
tamién s'espresa decindo que o cardinal d'o conchunto ye Aleph-zero ( ℵ 0
{\displaystyle \aleph _{0}} ).

Seguntes a norma DIN 5473 s'abría de fer servir N {\displaystyle \mathbb {N} }
ta os no negativos (ye decir, encluyendo-ie o zero) y N ∗ {\displaystyle \mathbb
{N} ^{*}} ta os estreitament positivos (ye decir, sacando-ne o zero).

Os que treballan en a teoría de conchuntos a sobén denotan o conchunto de totz
os numers naturals con a letra griega minuscla omega: ω. Ixo promana d'a
identificación d'un numero ordinal con o conchunto d'os ordinals que son más
chicotz. Quan se fa servir ista notación, o zero i queda encluyiu esplicitament
como un numero natural.

Os sistemas de numeración mas amplament emplegaus son os sistemas de numeración
posicionals. En ells, un numero natural s'espresa con un conchunto de zifras (o
numero de zifras diferents ye o mesmo que o d'a base) y a valura de cada zifra
pende en a suya posición en a escritura d'o nombre.



https://an.wikipedia.org/wiki/Mariano_Rajoy

Mariano Rajoy Brey (Santiago de Compostela, 27 de marzo de 1955) ye un politico
gallego, activo en a politica d'ámbito espanyol. Estió ministro d'Espanya en
diversas carteras entre 1996 y 2003 y vicepresident d'o Gubierno d'Espanya dende
2000 ta 2003. Actualment ye o president d'o Partiu Popular y, dimpués d'estar o
prencipal lider d'a oposición entre a VIII y a IX Lechislatura d'Espanya, o suyo
partiu obtenió a mayoría absoluta en as eleccions chenerals celebratas o 20 de
noviembre de 2011. Fue investiu President d'o Gubierno d'Espanya por o Congreso
d'os Deputaus o 20 d'aviento de 2011, prenendo posesión d'o cargo o 21
d'aviento.

Rajoy ye nieto d'Enrique Rajoy Leloup, un d'os redactors d'o Estatuto
d'autonomía de Galicia en 1932 qui estió apartau d'a docencia universitaria por
a dictadura dica prencipios d'os 50 y ye fillo de o tamién churista Mariano
Rajoy Sobredo, president de l'Audiencia Provincial de Pontevedra, ciudat a on
creixió.

Licenciato en Dreito por a Universidat de Santiago de Compostela, prencipió a
preparar as oposicions a Rechistrador de a Propiedat en o zaguer anyo de carrera
y las aprebó a l'anyo siguient. Con 24 anyadas esdevenió o rechistrador mas
choven d'Espanya. Fue destinau en Padrón (Galicia), Vilafranca do Bierzo (Leyón)
y Santa Pola (Alicant) d'a on encara en ye titular.

Manimenos, o feito de estar rechistrador de a propiedat no libró a o choven
Rajoy de fer o extincto servicio melitar obligatorio, en o qualo se ocupó
prencipalment d'a limpieza d'as escaleras d'a Capitanía Cheneral de Valencia,
licenciando-se en zaguerías de 1980

Afiliato a Alianza Popular (AP), actualment denominau Partiu Popular (PP), fue
esleiu deputato en as primeras eleccions autonomicas gallegas, celebradas o 20
d'octubre de 1981.

En 1982 fue designau director cheneral de Relacions Institucionals d'a Chunta de
Galicia. En as elecions municipals d'o 8 de mayo de 1983 fue esleiu concellal
d'o concello municipal de Pontevedra. En o Congreso extraordinario d'o partiu
d'o mes de mayo de 1988 fue nombrau secretario cheneral d'AP en Galicia.

O 11 de chunio de 1983 estió nombrau president d'a Diputación Provincial de
Pontevedra, cargo que ocuparía dica aviento de 1986. En as eslecions chenerals
d'o 22 de chunio de 1986, obtenió una cadiera en o Congreso d'os Deputaus como
cabeza de lista por Pontevedra, encara que renunció en noviembre ta estar
vicepresident d'a Chunta de Galicia dimpués d'a dimisión de Xosé Luis Barreiro y
a resta d'os consellers. Ocupó iste cargo dica finals de setiembre de 1987.

En chinero de 1989 se refunda AP en un solo partiu, que se pasa a denominar
Partido Popular (PP), con Manuel Fraga Iribarne como president; Rajoy ye nombrau
miembro d'o Comité Executivo Nacional d'o Partido Popular, renueva a suya acta
de deputau por Pontevedra y preside a Comisión de Control Parlamentario de
Radiotelevisión Española.

O 4 de setiembre de 1989, José María Aznar (dica alavez president d'a Chunta de
Castiella y Leyón) estió esleiu candidato a las eslecions chenerals, a propuesta
d'o propio Fraga, y en abril de 1990, esdevinió president d'o Partiu Popular y
Rajoy estió esleiu miembro d'a Executiva Nacional y vicesecretario cheneral d'o
PP. En as eslecions d'o 6 de chunio de 1993, o Partiu Popular se consolidó como
primer partiu d'a oposición y Rajoy esvielló a suya acta de deputau por
Pontevedra.

O 3 de marzo de 1996 o Partiu Popular venció en as eslecions con 9.716.006
votos, estando Aznar proclamau president d'o Gubierno con os apoyos de PNV, CiU
y Coalición Canaria y Rajoy renovó por tercera vez a suya cadiera en o Congreso,
dimpués d'haber dirichiu ixa exitosa campanya electoral. Ixe mesmo anyo contrayó
matrimonio con Elvira Fernández Balboa.

O 5 de mayo de 1996 estió nombrau ministro d'Administracions Publicas cargo en o
que aconsiguió aprebar a Lei d'Organización y Funcionamiento de l'Administración
Cheneral d'o Estau, LOFAGE (Lei 6/1997, de 14 d'abril).

En chinero de 1999, Rajoy deixó o suyo cargo a Ángel Acebes y substituyó a
Esperanza Aguirre, que heba recibiu fuertes criticas por a suya chestión,
estando nombrau Ministro d'Educación y Cultura y aprebando nuevos plans
d'estudeos de Formación Profesional. Ixe mes estió reesleiu vicesecretario
cheneral d'o partiu en o suyo XIII Congreso.

Rajoy s'encargó unatra vegada de dirichir a campanya electoral t'as esleccions
chenerals de 2000 en as quals o Partiu Popular obtenió a mayoría absoluta frent
a o PSOE de Joaquín Almunia, aconseguindo 10.321.178 votos, a zifra de
sufrachios mas alta dica 2011, dimpués d'o que Rajoy estió nombrau
Vicepresidente Primer y ministro d'a Presidencia d'o Gubierno en sustitución de
Francisco Álvarez Cascos.

En febrero de 2001, dimpués d'a fallida tregua de 1999, deixó d'estar ministro
d'a Presidencia ta succeder en Interior a Jaime Mayor Oreja que se presentaba
como candidato a lehendakari en o País Basco. Como responsable d'iste ministerio
Rajoy empentó a politica antiterrorista contra ETA, o Gubierno aprebó o
prochecto de lei d'asociación (chunio de 2001), s'aprebó o Reglamento que
desembolicaba a lei d'Extranchería (chulio de 2001) y l'anteprochecto de Lei de
Prevención d'o Consumo Indebiu de Bebidas Alcolicas (mayo de 2002).

En chinero de 2002 estió reesleiu vicesecretario cheneral d'o partiu en o XIV
Congreso y en chulio Rajoy cesó como ministro d'Interior, estando substituiu por
Acebes, ta asumir as carteras de Vocero d'o Gubierno y, de nuevas, a d'o
Ministerio d'a Presidencia.

Como vocero habió d'afrontar o desastre ecolochico causau por o vertido d'o
petrolero Prestige y l'emparo d'Aznar a George W. Bush en a invasión d'Iraq de
2003.

O 3 de setiembre de 2003 deixó os cargos anteriors en estar proposau por José
María Aznar como Secretario Cheneral d'o PP y candidato a la Presidencia.
Dimpués d'o XIV Congreso d'o Partiu Popular esdevendría o nuevo lider d'o PP.

En as esleccions celebradas en marzo de 2004, dimpués d'os atentaus de l'11 de
marzo, os posteriors sucesos derivados d'os mesmos, disminuyó l'abstención y
venció o PSOE liderado por José Luis Rodríguez Zapatero, por una diferencia de
quasi 1.300.000 votos respective a o PP, y obtenió 164 deputaus; por a suya
parte, o PP obtenió 9.763.144 votos (un resultau muit semellant a o de 1996) y
148 deputaus, 35 menos que os aconseguius en l'anyo 2000, encara que conservó
una mayoría relativa en o Senado perdendo 25 senadors.

Dende 2004 dica 2011, Mariano Rajoy estió, como president d'o Partiu Popular, o
prencipal líder d'a oposición a o gubierno de José Luis Rodríguez Zapatero.



https://an.wikipedia.org/wiki/Lisbona

Lisbona (en portugués Lisboa) ye a capital y a ciudat mas gran d'o estato de
Portugal. Ye situata en o estuario d'o río Tacho (en portugués Tejo). Antimás
d'a capital d'o país ye tamién a capital d'o Districto de Lisbona, d'a rechión
de Lisbona, de l'aria metropolitana de Lisbona, y ye tamién o centro prencipal
d'a sotzrechión estadistica d'a Gran Lisboa. A ciudat tien una población de
564.657 habitants (2001), y l'aria metropolitana 3 millons, una quarta parti d'a
población d'o país. Lisbona ye a ciudat mas rica de Portugal con un PIB per
capita superior a la meyana europea.

En tiempos d'os romans se deciba Olissipo. D'alcuerdo con Untermann este
toponimo fa parte d'atros con l'elemento Ipo-/Ippo- u Oba que se troban dende
Lisbona ta Malaga con centro en o Baixo Guadalquivir y que sería presuntament
tartesios: On-oba (Uelba), Cord-uba (Cordoba), y atros como Baes-ippo, Il-ipa,
Ipo-lca, Ipo-noba, Maen-oba, Ob-ulco u Osson-oba.

A evolución en o romance local mozarabe estió Lisbona, que plegó ta atras
luengas como l'aragonés, (ye documentata en as Cronicas d'os Chudeces de
Teruel), y ye un apellito prou común. A conquiesta portuguesa d'esta ciudat
fació que s'adaptase a la fonetica galaico-portuguesa, on o latín bona
evoluciona ta boa, y d'esta traza esdevinió Lisboa.



https://an.wikipedia.org/wiki/Liechtenstein

O Prencipau de Liechtenstein (prenunciato /ˈlɪçtnʃta͡ɪn/) ye un país en Europa
Central, sin dentrada a la mar, que ye rodiato a l'ueste por Suiza y a l'este
por Austria. A suya fuya forma de gobierno ye a monarquía constitucional y suyo
territorio ye o resultau «d'a unión de dos enclaves: Vaduz y Schellenberg»
constituyius en un total de once comunidatz u municipios. A capital ye Vaduz y a
ciudat mas poblada ye Schaan. Con un aria de poco mas de 160 kilometros quadraus
y una población de 37.000 personas ye o estau de parla alemana mas chicot d'o
mundo.

O principau conoixiu por estar un paradiso fiscal. Encara que no ye miembro d'a
Unión Europea, dende aviento de 2011 fa parti d'o espacio de libre circulación
europeu.

Liechtenstein se troba en Europa Central, en a val d'o Rin en os Alpes. En total
a muga d'o país tién 76 km, 35 km d'ells en a parti uest y sud de Liechtenstein
que muga con Suiza, división natural formada por o río Rin. A l'este muga con
Austria con una muga de 41 km.

Liechtenstein no tién costa y, chunto con Uzbekistán, ye un d'os dos unicos
países d'o mundo que no nomás no tienen salida a la mar, sino que tampoco no en
tién dengún d'os países con os que tién muga.

O terreno ye montanyoso en quasi toda a suya extensión debiu a os Alpes, con a
val d'o Rin a o suyo tercio ueste. O punto mas baixo se troba en Ruggell Riet,
con una cota de 430 m. D'atra man, a parti oriental d'o país se troba a una
mayor altaria, estando a cota mas alta o Grauspitz, con 2.599 m.

Como recursos naturals, dispone d'una tierra arable y por a suya forma
montanyosa y cantidat de ríos tién potencial hidroelectrico.

Por as suyas condicions cheograficas, d'hibierno se i pueden practicar esportes
d'hibierno.

A tamas d'a suya localización alpina, os vientos predominants d'o sud suavizan o
clima de Liechtenstein. O suyo clima ye continental, con hibiernos emboiraus y
fredos, con plevias y nevazos freqüents. Os veranos son fredos tendendo a
licherament calidos, con boiras y prou humedat.

Liechtenstein se divide en once municipios (Gemeinden - singular Gemeinde), a
mayoría tien nomás un lugar. Istos son os siguients:

En o país nomás bi ha quatre centros esportivos: un en Vaduz, un en Ruggell, un
en Balzers y un atro en Schaan.



https://an.wikipedia.org/wiki/Libro

Un libro ye un treballo impreso u manuscrito no periodico que conta con una
serie de fuellas de papel, pergamín, vitela u bell atro material, cusita u
enquadernata an s'arrocla en un volumen. Seguntes a definición d'a UNESCO ha de
tener 49 pachinas u més, sin de contar as cobiertas. Un libro puet tractar sobre
asabelos temas. Un libro ye tamién cada una d'as partis d'a obra y os codigos y
leis d'una gran amplaria.

Un libro ye una colección d'un u més treballos escritos, a ormino impresos en
papel y cobierto con tapas ta protecher-lo y organizar o material impreso.

Hue en diya, sin de dandalo, ista definición no ye cercunscrita a lo mundo
impreso u d'os tarabidatos fisicos dada l'aparición y puyada d'os nuevos
formatos decumentals y especialment d'a World Wide Web. O libro dichital
conoixito como e-book ye irrompindo con fuerza cada vegada més en o mundo d'o
libro y en a practica profesional bibliotecaria y decumental. A més o libro
tamién puet trobar-se en formato d'audio, y alavez se li clama audiolibro



https://an.wikipedia.org/wiki/Leit

A leit (pron. /lei/~/ʎei/) u let (pron. /let/~/ʎet/) ye a secreción d'as
glandulas mamarias d'as fembras d'os mamifers. Tien una color que va dende o
blanco dica l'amarillenco, seguntes a especie animal de que en provienga.

Ye especialment adaptata a las necesidatz alimentarias d'os natons, y asobén en
ye o solo suyo alimento. Seguntes a especie a lactancia materna puet durar dende
semanas dica anyos.

Os sers humans son os solos mamifers que bebemos a leit d'atras especies (uella,
vaca, craba, etc), fueras de bells animals domesticos (can, mixín) que'n han ito
adquirindo os mesmos habitos.

Os humans tamién son os solos animals que en consumen en a edat adulta. Iste
feito ye una adaptación chenetica relativament moderna prevocata por o
descubrimiento d'a ganadería u domesticación d'atras especies animals, y bi ha
diversos grupos humans (y presonas individuals) que encara no han feito ista
adaptación y tienen intolerancia a la lactosa, uno d'os components d'a leit.

A leit ye una materia prima con que se pueden fer muitos d'atros productos
alimentarios, como manteca, queso, yogurt, nata, cuallata, etc.

A leit tien a propiedat de trigar-se, esto se desvién quan os microorganismos
que se crían en a leit degradan a lactosa producindo acido lactico, o que fa
baixar o pH dica un punto en o que as caseínas precipitan.



https://an.wikipedia.org/wiki/Idioma_neerland%C3%A9s

O neerlandés (Nederlands) ye una luenga chermanica occidental parlata por bells
22 millons de personas como luenga nativa, y bells 5 millons de personas como
segunda luenga. A mayoría d'os fablants nativos viven en os Países Baixos,
Belchica y Surinam, con chicotas comunidatz de fablants en partis de Francia,
Alemanya y quantas antigas colonias holandesas. Ye muit relacionato con atras
luengas chermanicas occidentals (por eixemplo l'anglés, o frisón y l'alemán) y
una mica menos relacionato con as luengas chermanicas d'o norte. En a Edat Meya
tardana bi heba comunidatz d'orichen neerlandés en puertos franceses como Ruán,
Dieppe y Bordeus que a la fin s'asimiloron lingüisticament a los franceses en o
sieglo XVIII.

O neerlandés ye una luenga d'a que han naixito quantos idiomas criollos, asinas
como l'afrikaans, una d'as luengas oficials de Surafrica y la más estendillata
en Namibia. O neerlandés y l'afrikaans son alto u baixo mutuament intelichibles,
encara que les deseparan as suyas ortografías, os suyos diccionarios y que amás
tienen diferents organismos reguladors. A Unión d'a Luenga Neerlandesa ye
l'organismo que s'encarga de coordinar as accions d'as autoridatz d'os Países
Baixos, Flandres y Surinam en qüestions lingüisticas, politicas lingüisticas,
amostranza d'a luenga y literatura.

O neerlandés ha estato tradicionalment dito "holandés" en aragonés por razón d'a
luenga preeminencia economica d'a provincia d'Holanda adintro de l'aria
neerlandofona (á partir de mitat d'o sieglo XVI), cosa que tamién pasa con
Holanda (emplegato en cuentas de Países Baixos). Manimenos, tanto a ran oficial
como por parti d'os propios neerlandofonos, "holandés" (Hollands) no ye a parola
más emplegata por un regular, ya que nomás corresponde a un dialecto concreto
d'o neerlandés global. A parola holandés deriva de Holtland (que posteriorment
se simplificó a Holland) "Tierra de fusta", nombre que s'aplicó a la redolada de
Leiden.

Como en o caso de l'alemán o nombre d'iste idioma no ha estato fixo a traviés
d'os sieglos ni ye homochenio entre as atras luengas (Nederlandsk en noruego y
atras luengas chermanicas, Dutch en anglés, holandés entre a mayoría de luengas
romanicas, flamenco en as arias d'o sud de l'aria neerlandofona).

O termin neerlandés apareixió por primera vegata en 1482 en un incunable de
Gouda, pero no s'imposó dica o sieglo XIX. D'antis más, a luenga yera conoixita
como "theodiscus", una parola latina que serviba ta decir a qualsiquier luenga u
dialecto chermanico y que quiere decir "vernaclo", "d'a chent" (por oposición a
lo latín u a lo francés). Localment, ista parola esdevenió "dietsch" u
"duutsch". Iste termin (con variacions) estió tamién preso en tota l'aria de
parla alemana, y pervive en o suyo nombre actual Deutsch. Manimenos, ta poder
distingir a luenga parlata a lo norte d'a parlata a lo sur, se prencipia a
introducir "neder" ("baixo") debant, de traza que primero apareixió
"Nederduytsch" (baixo alemán) y, dimpués, "Nederlandsch" (literalment: "d'as
tierras baixas"), que, en zaguerías, con posteriors simplificacions ortograficas
se convirtió en l'actual Nederlands.

Manimenos, iste cambio no se produció por eixemplo en l'anglés, a on que "Dutch"
significó mientres sieglos tanto alemán como neerlandés, imposando-se en
zaguerías iste zaguer significato. Quedan reminiscencias d'o primero en o
"Pennsylvania Dutch" (un dialecto de l'alto alemán parlato en os Estatos
Unitos).

Hue en día, en neerlandés, "duits" significa "alemán", "diets" fa referencia a
lo neerlandés antigo, "hollands" a lo dialecto d'Holanda y "vlaams" (flamenco) a
los dialectos (estandarizatos u no) que se parlan u bien en a zona neerlandofona
de Belchica u bien nomás en as correspondients a l'antigo ducato de Flandres.

A base lexical d'o neerlandés ye a común a la mayor parti d'as luengas
chermanicas. Asinas, bi ha termins tan comuns como stoel ("siella"; prenunciato
/stul/), boek ("libro"; pron. /buk/) u werpen ("chitar"; pron. /wɛRpə/). Ye a la
hora de distingir entre as parolas mas tradicionalment chermanicas quan
apareixen esferencias, por eixemplo entre as diferents luengas chermanicas
occidentals:

A vegatas existen en neerlandés dos posibilidatz ta decir un concepto, l'una mas
amanata a l'habitual anglés y l'atra a l'alemán. Asinas, encara que por un
regular werk y werken (analogos a l'anglés "work") sían as parolas emplegatas ta
decir "faina" y "treballar", existe tamién arbeider ("treballador"), que ye una
parola mas amanata a l'alemán u as luengas escandinavas. D'a mesma traza, ta
decir "rueda" se puet decir tanto rad (alemán "Rad") como wiel (anglés "wheel").

Como quasi totas as luengas d'Europa, o neerlandés tien una parti muit important
d'o vocabulario scientifico provenient d'o griego u o latín. Manimenos, en
bellas brancas o neerlandés disposa d'un vocabulario propio. Asinas por eixemplo
o scientifico Simon Stevin introdució parolas como driehoek (trianglo),
loodrecht (perpendicular) u evenwijdig (paralelo) a las wiskunde (matematicas).
En a gramatica, o neerlandés adoptó parolas particulars ta (entre atras) decir
un subchecto (onderwerp), un obchecto directo (lijdend voorwerp) u un verbo
(werkwoord, literalment "parola de treballo").

Os tradicionals posibles tres cheners d'o substantivo (masculín, femenín y
neutro) han estato redueitos a dos (común y neutro), distingibles por l'articlo
singular determinato que les acompanya: de u het respectivament. Iste fenomen se
da tamién en atras luengas chermanicas como por eixemplo o danés y o sueco. As
declinacions por caso han desapareixito d'a mayoría de nombres, y nomás en queda
reminiscencias en parolas especials. D'atra man, se mantienen en os pronombres
personals.

Os adchectivos tampoco no presentan guaire flexión. Si apareixen dimpués de
verbos copulativos no tienen garra morfema (Eixemplo: "Het water is koud" -
"L'augua ye freda"). D'atra man, quan fan de complementos de nombre, rematan por
un regular con -e (Eixemplo: "Het koude water" - "L'augua freda"). Nomás en o
singular indeterminato de parolas neutras desapareixe iste morfema (por
eixemplo, "Een groot huis" - "Una casa gran" contra "Het grote huis" - "A casa
gran").

Os verbos presentan bella inflexión. En present, afecta nomás a las persones d'o
singular. Existen dos formas basicas de pasato, o perfectum y o imperfectum. O
primero se forma a partir d'a radiz d'o verbo mientres que o segundo amenista
d'un auxiliar (hebben -tener- u zijn -ser/estar-) debant d'o participio. Como en
alemán, o participio tien l'afixo ge- debant (por un regular). O futuro
s'esprisa por meyo de verbos auxiliars (zullen, gaan) u bien anyadindo bell
complemento circumstancial a una frase en present. Por eixemplo:

L'orden predominant en as frases en neerlandés ye o SVO, encara que bi ha
inversión de subchecto y verbo quan a frase prencipia con un complemento
circumstancial. Una atra caracteristica d'o neerlandés ye a capacidat (como
atras luengas chermanicas) de construir parolas bien luengas a base
d'aglutinar-ne muitas de curtas. Asinas por eixemplo:

L'uso d'o diminutivo -je ye prou estendillato en o neerlandés, y s'usa en
situacions a on a mayoría de parlants d'atras luengas indoeuropeas no lo
trobarían normal. Tot nombre ye susceptible de fer servir o diminutivo
adibindo-ie o sufixo en qüestión, que torna toda parola (independienment d'o
chenero que tenese previament) en neutra. Por eixemplo:

Este diminutivo neerlandés se troba en neerlandismos ampraus por o francés como
bouquin, mannequin y vilebrequin, pasando este zaguero a l'aragonés como
villabarquín.



https://an.wikipedia.org/wiki/Guerra

A guerra ye o enfrentamiento entre países, u atras organizacions armatas, con
l'uso de violencia y d'armas. Encara que dende sempre bi ha habito
enfrentamientos entre os humans (tamién en as tribus prehistoricas), a guerra
oficialment considerata como tal, con a participación d'exercitos, prencipia
como si mesma en os primers imperios orientals, que ya emplegaban caballería y
armamento elaborato.

A guerra ha estato muitas vegatas a causa d'a muerte de mils de sers humans, de
muitas malautías, d'a pestilencia, a fambre, y d'atros mals.

Quan a guerra se fa en contra d'as leis internacionals, se puet charrar de
crimen de guerra; de totas trazas a guerra ye siempre una actividat cruel y
despiadata.

En o curso d'a historia, bi ha habito guerras por o control d'os recursos
naturals, por razons relichiosas u culturals, por mantener u cambear balanzas de
poder, por qüestions de legalidat, ta eslindar pleitos economicos u
territorials, u por atras causas. A sobén, as razons que levan a la guerra entre
dos estatos son complexas, pero cheneralment tien una important influencia o
factor economico.

Melitarment, l'obchectivo en a guerra ye a victoria sobre o enemigo. Por ixo,
cal establir una superioridat armamentistica y humana, que obligue a lo
contrario a reblar u a proposar un armisticio. A practica totalidat de guerras
causan gran numero de victimas, no nomás entre os combatients, sino tamién en a
población civil. Amás, as guerras tamién producen graves violacions d'os dreitos
humans. Encara que s'han establito convenios internacionals ta limitar a
mortalidat causata en as guerras, y guaranciar un tracto digno a los prisioners,
istas convencions s'ignoran muito a sobén en a practica.



https://an.wikipedia.org/wiki/Gronlandia

Gronlandia (Kalaallit Nunaat en Idioma gronlandés; Grønland en danés), ye un
territorio autonomo d'o Reino de Dinamarca. Formau prencipalmén por a isla d'o
mesmo nombre ye situau entre l'Ocián Atlantico y l'Ocián Glacial Arctico, en o
continent americano. Más d'o 81% d'a suya superficie ye cubierta de chelo, y ye
conoixita como a mayor isla d'o mundo, dezaga d'a isla-continent d'Australia. O
Primer Menistro actual ye Hans Enoksen.

En l'anyo 982 o marino y explorador vikingo d'orichen noruego Erik Thorvaldsson
(950-1001), clamau "Erik o Royo", navegó enta l'ueste de Noruega, dimpués
d'estar forachitau d'Islandia por l'asasinato de quantas presonas, y bi
descubrió una isla graniza que nombró en danés como "Grønland" (en aragonés
Gronlandia y en anglés Greenland), que tiene o significau en aragonés de «tierra
verda», mirando d'ista traza de dar una falsa imachen de fertilidat y asinas
atrayer colonizadors. Manimenos, en plegar istos colonizadors, se troboron con
un orache chelido y gostil, encara que as condicions climaticas yeran millors en
ixas envueltas que no pas hue.

Descubierta por Erik o Royo enta part de 982, en o sieglo XI s'encetó a suya
cristianización y en 1261 quedó baixo soberanía de Noruega. Dimpués d'arruinada
a colonización la redescubrioron Frobisher y Davis (s.XVI). Os primers
establimientos daneses s'instaloron en 1721. En 1953 Gronlandia deixó d'estar
colonia danesa, ta fer parte d'o Reino de Dinamarca y en 1979 obtenió
l'autonomía interna, con Gubierno y asambleya lechislativa propios.

Os nombres daneses quieren decir "Gronlandia d'o norte u septentrional",
"Gronlandia oriental" y "Gronlandia occidental", respectivament.

Con 2.166.086 km², Gronlandia ye a isla más gran d'o mundo dimpués d'a
isla-continent d'Australia. Quasi un 80% d'o territorio (1.755.637 km²) ye
cubierto por chelo, estando a segunda reserva de chelo d'o planeta, por dezaga
d'a que bi ha en l'Antarctida. D'atra man, a superficie libre de chelo
(410.449 km²) tien más superficie que Chapón, con una baixa densidat de
población.

O cabo norte d'a isla ye libre d'a napa de chelo, pus l'aire ye masiau ixuto ta
producir a nieu necesaria t'a creyación d'a capa de chelo. Si a napa d'o centro
d'a isla se fundise, podrías obserbar cómo o peso de chelo ha fundiu a tierra
por debaixo mesmo d'o nivel del mar, fendo que tienga una forma similar a un
"cuenco".

As costas occidentals de Gronlandia son sulcadas por una corrient fría, a
Corrient d'o Labrador, con auguas de l'Ociano Glacial Arctico y de l'ascenso
d'as auguas fundas en a costa occidental de Gronlandia, y icebergs que promanan
d'os chelers d'a propia Gronlandia (como se puet veyer en a imachen de satelite
d'o chelero de Humboldt, en o norueste de Gronlandia, que se va fendo a pitanzas
en plegar en o estreito que desepara Gronlandia d'a isla d'Ellesmere ([1]) y
d'atras islas arcticas. O mecanismo hidrolochico u ocianografico d'ista corrient
ye diferent d'o d'as atras corrients frías que amaneixen en latitutz muito
menors, más amanadas ta os tropicos: igual como pasa en as costas occidentals
d'os continents, en as latitutz meyas, as auguas s'endrezan, en a superficie,
d'o este ta l'ueste por dos razons: os vientos predominants que soflan dende
l'ueste (por a rotación terrestre), y a menor fuerza centripeta d'as auguas
superficials (menor que a d'as auguas de mayor fondaria) en estar más aluenyadas
d'o centro d'a Tierra. Manimenos en o caso d'a corrient d'o Labrador, l'augua en
a superficie queda canalizada y procede de l'Ociano Glacial Arctico en direción
sudeste dica a isla de Terranova an que queda tallada de raso por a corrient
calida d'o Golfo que s'endreza enta o norueste. Ye dita corrient d'o Labrador
(que abría de decir-se millor de Gronlandia), a que explica a presencia
d'icebergs en unas latitutz muito menors que no en atras partes d'o Hemisferio
Norte: o naufrachio d'o Titanic ye un buen eixemplo d'ista luita entre as dos
corrients.

Con un clima polar, nomás tien bellas chicotas zonas costeras an que a
temperatura en o berano brinca d'os 10 graus Celsius, asinas que a suya
vechetación ye de tundra y l'agricultura inexistent.

Entre 1989 y 1993, bells investigadors norteamericanos y europeus picoron
adintro d'a tuca d'a lamina de chelo de Gronlandia, obtenindo dos nuclios
chigants de chelo (3,2 km). L'análisis d'a composición quimica d'as capas
d'istos nuclios s'ha tornau en un nuevo y sorprendent rechistro d'o cambio d'o
clima en o hemisferio norte, produciu en fará ya bells 100.000 anyos y ha puesto
contrimostrar que o clima y a temperatura d'o planeta, a ormino, han cambiau
rapedament d'un estau estable ta un atro.

Gronlandia tien una población chicota de 56.000 habitadors, d'os que nomás bell
87% son d'o grupo gronlandés, una mezcla d'as razas inuit y d'os europeus. A
mayoría d'a población son cristianos evanchelicos (luteranos, por influencia
danesa. O danés y o gronlandés son as dos luengas que s'aprenden en a escuela.

A población se concentra en as costas, más que más en o sudueste an que
s'asienta Nuuk. La población se concentra en la costas, más que más a sudueste
an que se troba Nuuk, a capital. O interior d'a isla ye deshabitau.

A cultura de Gronlandia escomencipia con o suyo poblamiento por parte d'os
Inuit.

En o sieglo X os vikingos d'orichen noruego pueblan a zona meridional d'a isla,
mientres que una nueva ondada Inuit, de cultura Thule, s'introduz en a isla
dende o Norte y s'estendilla enta o Sur. D'o choque cultural entre os dos
pueblos nos parla a troballa en Bergen, Noruega d'un fragmento de cota de mala
vikinga en una latitut alta en a isla, mientres que una figureta tallada en vori
de morsa, de clara ascripción Inuit. Os dos obchectivos pueden entenderse como
un claro testimonio d'as transaccions comercials entre os dos pueblos.

Dimpués d'un periodo d'enfriamiento enta a fin d'a Edat Meya (a chicota edat de
chelo), os vikingos abandonan a isla, refuchiandose os suyos zaguers pobladors
más que más en Islandia. D'istas trazas a isla ye mayoritariament de cultura
Inuit dica a plegada d'os daneses en primerías d'o sieglo XVIII. Hue o 80% d'a
población ye d'orichen Inuit, y o 20% d'orichen danés.

As distancias en Gronlandia se miden en sinik, en "suenyos" y en o numero de
pernoctas que dura un viache. No se puet decir que sía estrictament una
distancia porque, seguntes o tiempo y a estación de l'anyo, o numero de sinik
puet variar. Tampoco no se puet decir que sía un concepto temporal

Gronlandia padeixió una contracción economica en primerías d'os 90, pero dende
1993 a economía ha amillorau cutio cutio. O gubierno ha seguiu una firme
politica fiscal dende a fin d'a decada de 1980, o que ha aduyau a creyar
escedents en o presupuesto publico antiparte d'una baixa inflación. Dende 1990 o
país ha rechistrau un deficit en o intercambeo economico con o exterior, seguiu
d'a clausura d'a zaguera y prencipal mena de cinc en 1990. Hue, a economía pende
prencipalment en a pesca y en a exportación de pescaus; a exportación de
camarons ye amás gran fuent de dentrada de dibisas, de conchunta con a emisión y
venta d'estampetas postals.

Gronlandia no ye especialment famosa por os esportes, pero tien bells equipes,
entre os qualos cal destacar a suya selección de balonmán, que ha participau
bellas vegatas en a fase final d'o Campionato Mundial de Balonmano (en 2001,
2003 y 2007), a selección de fútbol, administrata por a Unión de Fútbol de
Gronlandia y afiliata a la UEFA.

Tamién cal destacar a suya partecipación en os Chuegos d'as Islas y en os
Chuegos Arcticos d'hibierno.



https://an.wikipedia.org/wiki/GNU_General_Public_License

A Licencia Publica Cheneral de GNU u mas conoixida por o suyo nombre en anglés
GNU Cheneral Public License (u simplament as suyas siglas de l'anglés GNU GPL)
ye a licencia mas ampliament usada1 en o mundo d'o software y guarencia a os
usuarios finals (personas, organizacions, companyías) a libertat d'usar,
estudiar, compartir (copiar) y modificar o software. O suyo proposito ye
declarar que o software cubierto por ista licencia ye software libre y
protecher-lo de intentos d'apropiación que restrinchan ixas libertatz a os
usuarios. Ista licencia estió creyada orichinalment por Richard Stallman
fundador d'a Free Software Foundation (FSF) ta o prochecto GNU. A licencia GPL
puede estar usada por qualsiquiera, ya que a suya finalidat ye protecher os
dreitos d'os usuarios finals (usar, compartir, estudiar y modificar). Ista ye a
primera licencia copyleft ta uso cheneral, o que significa que os treballos
derivaus solament pueden estar distribuius baixo os termins d'a mesma licencia.
Baixo ista filosofía, a licencia GPL guarencia a os destinatarios d'un programa
de computador os dreitos y libertatz reunius en definición de software libre y
usa copyleft ta asegurar que o software ye protechiu cada vegada que o treballo
ye distribuiu, modificau u enamplau. En a forma de distribución (solament pueden
estar distribuius baixo os termins d'a mesma licencia) se diferencian as
licencias GPL d'as licencias de software libre permisivas, d'as qualas os
eixemplos mas conoixius son as licencias BSD (BSD licenses). O software baixo
licencia GPL puede estar aplicau baixo totz os propositos, incluius os
propositos comercials y mesmo como ferramienta de creyación de software
propietario. En uso purament privativo (u interno), sin vendas ni distribucions
implicadas, o software puede estar modificau sin liberar o codigo fuent pero, en
caso contrario, o codigo fuent y qualsiquier cambeo realizau en ell debe estar
disponible ta os usuarios, ya que en iste caso os dreitos de l'usuario son
protechius por copyleft. D'ista forma, as aplicacions instaladas en sistemas
operativos baixo licencia GPL como Linux, no ye necesario que sían licenciadas
baixo GPL u que sían distribuidas con o suyo codigo fuent disponible ya que as
licencias no dependen d'a plataforma. Por eixemplo, si un programa ye formau
completament por codigo orichinal, u si ye combinau con software que no cumple
os requisitos de copyleft no ye necesario que se licencie baixo GPL u que se
distribuiga con o suyo codigo fuent disponible. Solament si un programa utiliza
fragmentos de codigo GPL (y o programa ye distribuiu) o codigo fuent en a suya
totalidat debe estar disponible, baixo a mesma licencia. A licencia LGPL (GNU
Lesser Cheneral Public License) estió creyada ta tener dreitos menos
restrictivos que GPL, por o que en iste caso en un programa que utiliza
fragmentos de codigo LGPL, no ye necesario liberar o codigo orichinal. Os
usuarios u companías que distribuyen os suyos treballos baixo licencias GPL,
pueden cobrar u distribuir-las gratuitament. Isto distingue as licencias GPL
d'as licencias de software que prohiben a suya distribución comercial. A FSF
argumenta que no se debe restrinchir a distribución comercial d'o software
(incluindo a redistribución),2 ya que a GPL estableix explicitament que as obras
cubiertas por ista licencia se pueden vender a qualsiquier pre.

A licencia GPL estió creyada por Richard Stallman en 1989 ta protecher os
programas liberaus como parte d'o prochecto GNU. A licencia GPL orichinal se
basó en a unificación de licencias semellants utilizadas en versions anteriors
de GNU Emacs, GNU Debugger y de GNU Compiler.Istas licencias conteneban
disposicions semellants a las actuals GPL, pero yeran especificas ta cada
programa, fendo-los incompatibles, manimenos estar a mesma licencia.
L'obchectivo de Stallman yera producir una licencia que podese estar aplicada a
qualsiquier prochecto, por o que ye posible utilizar-las en muitos prochectos ta
compartir codigo. A segunda parte d'ista licencia, versión 2, estió liberada en
1991. Entre os siguients 15 anyos, os miembros d'a comunidat FOSS prencipioron a
preocupar-se con os problemas en a GPLv2 que permitiban esclatar software GPL
con intencions contrarias a la licencia.4 Istos problemas incluiban tivoización,
que ye a inclusión de software con licencia GPL en hardware que refusará
executar versions modificadas d'o suyo software, problemas de compatibilidat
como ocurre con a licencia Affero Cheneral Public License; y las disputas por
patents entre Microsoft y distribuidors de codigo libre y ubierto, o que se
consideró como un intento d'usar as patents como arma contra a comunidat FOSS. A
tercera versión d'ista licencia (GNU) estió desembolicada ta tractar de resolver
istos problemas y estió lanzada oficialment o 25 de chulio de 2007.

A versión 1 de GNU GPL,estió presentada, estió presentada o 25 de febrero de
1989, impidió o que yeran todas dos prencipals formas con as qualas os
distribuidors de software restrinchiban as libertatz definidas por o software
libre. O primer problema estió que os distribuidors publicaban solament os
fichers binarios, funcionals y executables, pero no entendibles u modificables
por humans. Ta aprevenir isto, a licencia GPLv1 establió que qualsiquier
proveedor de software libre amás de distribuir o fichero binario heba de liberar
a la suya vegada codigo fuent entendible y que podese estar modificau por o
estar humano, baixo a mesma licencia (seccions 3a y 3b d'a licencia). O segundo
problema yera que os distribuidors podeban adhibir restriccions adicionals, ya
estase adhibindo restriccions a la licencia u por meyo d'a combinación d'o
software con unatro que tenese atras restriccions en a suya distribución. Si
s'isto se feba, alavez a unión de totz dos conchuntos de restriccions sería
aplicada a o treballo combinau alavez podrían adhibir-se restriccions
inacceptables. Ta aprevenir isto, GPLv1 obligaba a que as versions modificadas
en o suyo conchunto, hesen d'estar distribuidas baixo os termins GPLv1
(secciones 2b y 4ª licencia). Por tanto, o software distribuiu baixo GPLv1 puede
estar combinau con software baixo termins mas permisivos y no con software con
licencias mas restrictivas, o que dentraría en conflicto con o requisito que tot
software ha d'estar distribuiu baixo os termins d'a licencia GPLv1.

Seguntes Richard Stallman, o mayor cambeo en GPLv2 estió a cláusula “Liberty or
Dath” (Libertat u Muerte), como a flama en a sección 7 d'ixe documento.7 Ista
sección diz que si belún imposa restriccions que le prohiben distribuir codigo
GPL de tal forma que influiga en as libertatz d'os usuarios (por eixemplo, si
una lei imposa que ixa persona solament pueda distribuir o software en binario),
ixa persona no puede distribuir software GPL. A esperanza ye que isto ferá que
sía menos tentador ta las interpresas o recurrir a las menazas de patents ta
exichir una remuneración d'os desembolicadors de software libre. En 1990 se
fació evident que una licencia menos restrictiva sería estratechicament util ta
la librería C y ta las librerías de software que esencialment feban o treballo
que levaban a cabo atras librerías comercials ya existents.8 Quan a versión 2 de
GPL estió liberada en chunio de 1991, una segunda licencia Library Cheneral
Public License estió introducida a o mesmo tiempo y numerada con a versión 2 ta
denotar que todas dos son complementarias. Os numeros de versions divergieron en
1999 quan a versión 2.1 de GPL estió liberada, ista estió renombrada como GNU
Lesser Cheneral Public License ta reflejar o suyo puesto en ista filosofía.

Richard Stallman en o lanzamiento d'a primera versión d'a GNU GPLv3. MIT,
Cambridge, Massachusetts, EE.UU.. A la suya dreita (a la cucha d'a foto) ye
profesor de Dreito de Columbia Eben Moglen, President d'o Software Freedom Law
Center. A zaguers de 2005, a Free Software Foundation (FSF) anunció estar
treballando en a versión 3 d'a GPL (GPLv3). O 16 de chinero de 2006, o primer
borrador de GPLv3 estió publicau, y s'encetó la consulta publica. La consulta
publica se planió orichinalment ta durar de nueu a quince meses, pero finalment
s'extendió a deciueito meses, entre os quals se publicoron quatro borradors. A
GPLv3 oficial estió liberada por a FSF o 29 de chunio de 2007. Estió escrita por
Richard Stallman con l'asesoramiento legal de Eben Moglen y o Software Freedom
Law Center.9 Seguntes Stallman os cambeos mas importants se producioron en o
campo d'as patents de software, a compatibilidat de licencias de software libre,
a definición de codigo fuent, y restriccions d'hardware respective a las
modificacions d'hardware. Atros cambeos son relacionaus con a
internacionalización, como son maniadas as violacions de licencias, y como os
permisos adicionals pueden estar concedius por o titular d'os dreitos d'autor.
Tamién adhibe disposicions ta sacar a o DRM a suya valor legal, por ye posible
trencar o DRM en o software de licencia GPL sin trencar leis como a DMCA. O
proceso de consulta publica estió coordinau por a Free Software Foundation con
asistencia de Software Freedom Law Center, Free Software Foundation Europe, y
atros grupos de software libre. Os comentarios d'o publico estioron recolectados
a traviés d'a portalada gplv3.fsf.org.13 Entre o proceso de consulta publica,
962 comentarios estioron presentaus ta o primer borrador. Finalment, a la fin
d'o proceso s'aconsiguió a zifra de 2,636 comentarios. O tercer borrador estió
liberau o 28 de marzo de 2007. Iste borrador incluye mecanismos destinaus a
privar acuerdos relativos a las patents, como o controvertido alcuerdo entre
Microsoft y Novell y restrinche as cláusulas anti-tivoización a una definición
legal d'un "usuario" u "producto de consumo". Tamién elimina a sección de
"Limitacions cheograficas", que o suyo prebable borrau s'heba anunciau en o
lanzamiento de la consulta publica. O quatreno borrador, que fuo o zaguer, estió
liberau o 31 de mayo de 2007. Introdució a compatibilidat con as Licencias
Apache, clarificó o paper d'os contratistas externos, y fa una excepción ta
privar os problemas provocaus por l'alcuerdo Microsoft-Novell, establindo en o
paragrafo 6 d'a Sección lo siguient: Vusté no puede distribuir un treballo
amparado si vusté ye una parte d'un alcuerdo con un tercer que ye en o negocio
de distribución de software, baixo o qual vusté fa o pago a la tercera parte
sobre a base d'a extensión de l'actividat de distribución d'o treballo, y en
virtut d'o como la atorgue, a qualsiquiera d'as partes que recibirían o treballo
amparado, una licencia de patent discriminatoria L'obchectivo d'isto ye fer iste
tipo de acuerdos ineficaces. A licencia ye orientada a que Microsoft haiga
d'extender as licencias de patents ta guarenciar a os clients de Novell l'uso de
GPLv3, o que ye posible solament si Microsoft ye distribuidor legal d'o software
baixo GPLv3. Qualques desembolicadors d'alto ran d'o kernel de Linux, comentoron
y facioron declaracions publicas a os meyos de comunicación sobre as suyas
obcheccions a os borradors 1 y 2.22 Termins y condicions

Os dreitos de distribución atorgaus por a GPL ta versions modificadas d'a obra
no son incondicionals. Quan belún distribuye baixo licencia GPL adhibindo a la
obra as suyas propias modificacions, os requisitos ta la distribución d'a
totalidat d'a obra no puede estar mayor que os requisitos que son en a GPL. Iste
requisito se conoixe como copyleft. Que aconsigue o suyo verdadero potencial en
o caso d'os dreitos d'autor sobre o software. Si una obra GPL tiene dreitos
copyright, no se tendrá dreito a distribuir ista obra, realizar modificacions
(fueras de ta2 uso propio). Al aplicar una licencia GPL a una obra, os dreitos
d'a mesma serán protechius por a lei de dreitos d'autor. Y si por contra, si se
distribuye copias d'a obra (licenciada baixo GPL) sin atener-se a os termins d'a
GPL (por eixemplo, en mantener en secreto o codigo fuent), puede estar demandau
por l'autor orichinal d'os dreitos d'autor. Copyleft por tanto utiliza a lei de
copyright ta aconseguir l'opuesto d'o suyo proposito usual: en cuenta d'imposar
restriccions, atorga dreitos, de tal traza que guarencie que os dreitos no
puedan estar posteriorment sacaus u restrinchius. Tamién asegura que si os
dreitos ilimitaus de redistribución no se conceden u se produz qualsiquier falla
legal se troba baixo a protección d'a lei. Muitos distribuidors de programas
baixo GPL empaquetan o codigo fuent con l'executable. Una alternativa que cumple
as bases de copyleft ye ye proporcionar una ofierta por escrito ta distribuir o
codigo fuent en un meyo fisico (como por eixemplo un CD) baixo demanda. En a
practica muitos programas baixo a GPL se distribuyen por internet, y o codigo se
troba alochau en servidors FTP, HTTP... Copyleft solament ye aplica quan se
tracta de redistribuir o programa. Seguntes as suyas bases, ye permitiu fer
privadas as modificacions realizadas, sin obligación de divulgar as
modificacions siempre que iste software sía d'uso propio (no sía redistribuiu).
I habió un debat sobre si se tractaba d'una violación d'a GPL de liberar o
codigo fuent tanto en forma enlucernada, como en forma deliberadament complexa a
la comprensión. O consenso cheneral estió que, si bien no etica, no se consideró
una violación. L'afer estió aclariu quan a licencia estió modificada ta exichir
que hese d'estar disponible a versión “preferida” d'o codigo fuent.24 Licencias
y temas contractuals GPL estió diseñado orientau mas a una licencia que a un
contracto.25 26 En qualques churisdiccions, a distinción legal entre una
licencia y un contracto ye muit important: os contractos son executables por a
lei de contractos, mientres que as licencias s'aplican en virtut d'o dreito
d'autor. Manimenos, ista distinción no ye util en as diversas churisdiccions en
que no existen diferencias entre os contractos y licencias, como os sistemas de
dreito civil.27 Aquells que no acceptan os termins d'a GPL y as suyas condicions
no tienen permiso, en virtut d'o dreito d'autor, a copiar u distribuir software
con licencia GPL u treballos derivaus. Manimenos, si no redistribuyen o
programa, pueden utilizar o software en a suya organización a o suyo gusto, y
istas obras (incluius os programas) construidas baixo iste uso no requieren
estár baixo ista licencia. Propietarios d'o Copyright[editar] O texto que
compone a GPL ye en ell ye protechiu baixo copyright y ye propiedat d'a FSF.
Manimenos, a FSF no ye titular d'o dreito d'autor d'una obra publicada baixo a
licencia GPL, de no estar que l'autor asigne explicitament os dreitos d'autor a
la FSF (que rara vegada succede con excepción d'os programas que forman parte
d'o prochecto GNU). Solament os titulars d'os dreitos individuals tienen
l'autoridat ta demandar una violación d'a licencia quan se leva a cabo. A FSF
permite a o publico creyar nuevas licencias basadas en a GPL, siempre que as
licencias derivadas no utilicen GPL sin permiso. Isto no se recomienda, ya que
tal licencia puede estar incompatible con a GPL. Atras licencias creyadas por o
prochecto GNU incluyen a GNU Lesser Cheneral Public License y a GNU Free
Documentation License.



https://an.wikipedia.org/wiki/Fungi

Os fongos (Fungi) son un reino d'organismos eucariotas. Os fongos, tamién ditos
eumicotas ("fongos autenticos" u "eumicetes"), forman un grupo monofiletico que
ye filocheneticament distinto d'os mixomicetes y os oomicetes, morfolochicament
parellans. Os fongos son organismos heterotrofos que poseyen una paret celular
quitinosa, y a mayoría d'especies creixen en forma de filamentos multicelulars
ditos hifas, que forman un micelio; bellas especies tamién creixen como celulas
individuals. A reproducción sexual y asexual d'os fongos gosa fer-se por meyo
d'esporas, asobén produeitas en estructuras especializatas u en fructificacions.
Bell uns han perdito a capacidat de formar estructuras reproductivas, y se
propagan nomás que por creiximiento vechetativo. Os recientos, floriduras y
boletus son eixemplos de fongos. A disciplina d'a Biolochía que estudeya os
fongos ye a Micolochía, y asobén se la considera parti d'a Botanica, encara que
os fongos s'amanan más a los animals que a las plantas.



https://an.wikipedia.org/wiki/Everest

L'Everest ye a tuca más alta d'o mundo, con 8.844,43 metros d'altaria, anque
seguntes beluns 8.846, 8.848 m y atros 8.850 m., ye situata en a cordelera d'o
Himalaya t fa de muga entre Nepal y o Tíbet (China). En nepalés a tuca se diz
Sagarmatha (सगरमाथा, a frent d'o cielo), y en tibetano Chomolangma u Qomolangma
(a mai de l'universo), d'o qualo deriba o chinés 珠穆朗玛峰 (en transcripción pinyin:
Zhūmùlǎngmǎ Fēng). O nombre Everest le'n dió Sir Andrew Waugh, o topografo
cheneral britanico d'a India, en honor d'o suyo predecesor Sir George Everest.

Zaguerament ye un puesto turistico muito important ta Nepal mas que mas de
presonas que puyan a la suya tuca, isto ye un problema por os conflictos que se
cheneran entre a as presonas, y a vasura que deixan istas, se estima que cada
presona chenera 5,5 kilos de vasura por o que o gubierno de Nepal regula que
cada presona que puye tién que baixar ueito kilos de vasura baixando 2,5 kilos
que deixaron atras presonas anteriorment. O Gubierno de Nepal ha creyato un
cuerpo de seguridat de Montanya ta velar o cumplimiento d'as leis y normas d'a
muntanya.

En el Everest ye considerata a zona d'a muerte os zaguers 850 m de puyata por as
suyas condicions climatolochicas, especialment por a nueit en a que a
temperatura baixa muito y conchela cualsiquier parti d'o cuerpo descubierta, a
mas a mas a nieu ye conchelata y a velocidat d'o viento ye superior a os 100
km/h con o consiguient periglo de resbalizar y despenyar-se.

En ista zona han muerto quasi 250 presonas d'as que muitas no han estato
rescatatas por a dificultat de fer-lo. A beluns d'ells los deixan redolar por as
versants enta baixo ta que no se veigan, atros por a suya dificultat ta fer-lo
encara son en o mesmo puesto y posición d'o diya d'a suya muerte y son
conoixitos con embotadas y utilizatos como referencia ta puyar o baixar d'a
muntanya. Son muit conoixitos o Botas Verdes y o Saludador.

Ista zona tamién ye un puesto a on cualsiquier cosa inútil ye deixata por o suyo
peso, por lo que ye una zona plena de vasura y botellas d'oxichén utilizatas por
os alpinistas ta respirar en a puyata y una vegada vuidas son albandonatas en o
lugar.

O Everest por estar a tuca con mas altaria d'o mundo ye un puesto intresant ta
fer cintas documentals y esplanicar a suya naturaleza o bellas historias de
chent que hi puyó u querió arribar a la suya tuca. Tamién ye un buen scenario
natural ta atras cintas d'entretenera.



https://an.wikipedia.org/wiki/ETA

ETA (que significa Euskadi Ta Askatasuna, en vasco País Vasco e Libertat) ye una
organización independentista vasca armata y clandestina, d'idiolochía marxista,
que tien como obchectivo a creyación d'un Estato vasco euskaldun, independient
d'Espanya y Francia, y encluyendo os siet territorios vascos historicos (Euskal
Herria): tres perteneixients a lo Estato Francés (que son totz
almenistrativament en o departamento francés d'os Pireneus Atlanticos), tres
provincias d'o Estato Espanyol que forman l'actual País Vasco, y a tamién
provincia espanyola de Navarra, en l'actualidat Comunidat Foral de Navarra; y
socialista. Ye considerata una organización terrorista por o gubierno d'Espanya,
por a Unión Europea y por os Estatos Unitos.

ETA practica a sobén a extorsión e a vegatas o secuestro como metodos de
financiamiento y con finalidat de presión política. Organizacions como Amnistia
Internacional denuncian anyalment as activitatz d'ETA en os suyos informes
asinas como belas actuacions d'os cuerpos policials espanyols en o mesmo
conflicto.

Os integrants d'ETA son clamatos etarras, y o suyo simbolo ye una serpient
enreligata en una estral.

Debito a las buenas comunicacions d'Aragón con o País Vasco y Francia y a la
suya orografía ha estato siempre un puesto privilechiato ta las actividatz
d'ETA.

En total 17 personas han muerto en o país debito a los atentatos, a más gran
parti d'els relacionatos con a Guardia Civil u o Exercito. As dos primeras
victimas d'ETA en Aragón estioron Manuel Rivera Sánchez y Ángel José Ramos
Saavedra, comandant y soldato d'o Exercito que morioron dimpués que esclatase
l'autobus melitar en que viachaban en a Plaza de San Chuan d'os Panetz de
Zaragoza o día 30 de chinero de 1987. Ixe mesmo anyo, l'11 d'aviento, se
produció tamién o pior atentato d'ETA en Aragón con o esclatito d'un coche-bomba
en a casa d'a Guardia Civil de l'Avenita de Catalunya de Zaragoza, morindo 11
personas, entre ellas cinco ninas.

En 1989 moriba en Chaca sarchento d'o exercito Joaquín Bordonaba en un atentato
con libro-bomba. Dica l'anyo 2000 ETA no torna a actuar en Aragón y ye o 20
d'agosto de 2000 en Sallén quan son asasinatos os guardias civils Irene
Fernández Pereda y José Ángel de Jesús Encinas con una bomba penchata en os
baixos d'o suyo coche. Un anyo dimpués ye asasinato de tres tiros en a carrera
Cortz d'Aragón o president d'o Partito Popular d'Aragón Manuel Giménez Abad quan
se'n iba ta La Romareda a veyer a lo Real Zaragoza.

Bi ha habito atros atentatos d'ETA en Aragón como por eixemplo en o Corte Inglés
de Sagasta en que nomás habió danyos materials y bellas personas feritas.

Manimenos l'actividat d'ETA ha estato muito mayor en a suya historia en Aragón.
S'han trobato diferents pisos francos prencipalment en Zaragoza y tamién s'ha
preso a personas relacionatas con ETA en atros puesto como l'Almunia. Tamién ETA
s'aprofeitato d'a orografía pirenenca ta amagar armas y personas como amuestra o
descubrimiento d'un zulo en a Guarguera con 125 kg d'explosivos a prencipios de
2008.

Tamién ye important a operación policial en a que a Guardia Civil de trafico
prenió lo 21 d'aviento de 1999 dos furgonetas a mán d'Alfama d'Aragón y
Contamina con grans cantidatz d'explosivos ta emplegar en futuros atentatos
d'ETA.



https://an.wikipedia.org/wiki/Declaraci%C3%B3n_d%27Independencia_d%27os_Estatos_Unitos

A Declaración d'Independencia d'os Estatos Unitos, leita solemnement en
Filadelfia, constituye encara hue un d'os textos mas importants d'a historia
contemporania. En ell quedoron proclamatos dos prencipios basicos que replegoron
posteriorment os grans textos sobre dreitos fundamentals: «libertat y igualdat».

D'alcuerdo con a declaración, os nuevos estatos formoron una republica,
dirichida por un president y una asambleya u Congreso, esleius totz dos por totz
os habitants mayors d'edat d'o nuevo país d'Estatos Unitos. S'heba instituito,
asinas, un rechimen democratico, fixando-se os dreitos y debers de gubernants y
gubernaus en una lei fundamental u Constitución.

O destín d'a nueva nación se libró en una guerra con o Reino Unito (a dita
Guerra d'Independencia d'Estatos Unitos) que estió dificil t'os estatounitenses
mientres as tres primera anyadas. Dimpués, con l'aduya de franceses y espanyols
y conducius por George Washington, aconsiguioron redotar a la suya antiga
metropoli en as batallas de Saratoga (1777) y Yorktown (1781). Dos anyos dimpués
se sinyaba o Tractato de París por o qua o Reino Unito reconoixeba a
independencia d'os Estatos Unitos.



https://an.wikipedia.org/wiki/Cruzatas

As cruzatas estioron una serie de campanyas melitars asobén feitas a requesta
d'o Papato, y que escayeixioron entre os sieglos XI y XIII, contra os musulmans
ta a conquista de Tierra Santa.

En primeras fuoron motivatas por os intreses expansionistas d'a nobleza feudal,
o control d'o comercio con Asia y l'afán hechemonico d'o Papato sobre as
monarquías y as Ilesias d'Orient.

A o Papa Gregorio VII se debe a idea de que os paises cristians se unisen ta
luitar contra o común enemigo relichioso que yera o Islam.

A predicación d'Urbán II prencipio una cruzata formata por multitut de chent
humilde, endrezata por o predicador Pero o ermitán. Iste grupo formó a clamata
cruzada d'os probes.

Dende Bizancio s'endrezoron enta Siria trescuzando o territorio selchucida, a on
consiguioron una serie de sorprendents victorias. En Siria setioron Antioquía,
que conqueriron tras siet meses de setio.

O 15 de chulio de 1099 fue presa Cherusalem dimpués d'un setio de cinco semanas.
Os principes cruzatos se repartioron os territorios conquiestos y fundoron bells
estatos feudals asignando feudos menors a los suyos vasallos.

La segunda cruzata estió una empresa melitar entre los anyos 1147 y 1149
dirichida por lo emperador Conrado III y por Loís VII de Francia baixo la
influencia de Bernal de Claraval.

En 1176 os bizantins, que yeran reconquerindo Anatolia topetan con a resistencia
d'o soldanato turco de Konya (antiga Iconium).

A terzera cruzata s'esgalla en dos brancas, o emperador Frederico I Barbarroya
pasa por o Imperio Bizantín, ye vencito por os turcos y muere afogato en 1190.
Felipe Augusto y Ricardo Corazón de Lión prenen a vía maritima y conquieren
Chipre en 1191-1192.

A quatrena cruzata salió de Venecia por mar en 1202, pero s'esbarra. Con a
escusa de restituir a un emperador bizantín destronato os cruzatos prenen
Costantinnoble en chulio de 1203. Son forachitatos en motín y tornan a prener a
ciudat o 13 d'abril de 1204. O Imperio Bizantín s'esminglanó. Os cruzatos creyan
un Imperio Latín en a rechión d'os estreitos con Balduín de Flandres como
emperador.

O emperador Frederico II d'o Sacro Imperio Román-Chermanico organizó una
expedición que arribó en Sant Chuan d'Acre. Fació un pacto con o soldán El Kamil
obtenendo Cherusalem, Betlem y Nazareth.

O rei Loís IX de Francia organizó una expedición contra o Echipto, y dimpués de
prener Damiata en l'anyo 1249 fue esconfito en Mansura y feito preso. Habioron
de pagar un alto rescate. Dimpués de fer fortificar Sant Chuan d'Acre o rei
torna ta Francia en l'anyo 1254.

En l'anyo 1270 bi ha una cruzata contra Túniz con a intención de recristianizar
ixa tierra. Una epidemia fa morir a muitos cruzatos y a lo mesmo rei de Francia.

Os mamelucos conquieren Sant Chuan d'Acre en l'anyo 1291 y os cristians han
d'evaquar Tiro, Beirut y Sidón. Encara se mantendrá un estato cruzato en Chipre,
que cayerá en mans d'a Republica de Venecia, y la presencia de los hespitalers
en Rodas dica l'anyo 1523.

Os musulmans diciban francos a los cruzatos, y talment con este mesmo sentito
son mencionatos os cruzatos en a "Cronica de Morea":

D'esta traza si os cristians yeran conoixitos como rumís, dimpués fuoron
conoixitos como "francos" por l'orichen frequent francés d'os cruzatos.

O termin sarracín, que yera como os cristians deciban a los arabes pasó a servir
pa designar a totz os musulmans.

Os caballers que participoron en as cruzatas conoixioron en part l'antroponimia
arabe y una vegata tornatos a casa a beluns encara lis feba goyo y la
transmitiban. D'esta traza en Navarra bi habió un noble que se deciba "Saladín".
Tamién asinas se preba d'explicar o toponimo Tiebas en o municipio de
Tiebas-Muru Artederreta.



https://an.wikipedia.org/wiki/Chuegos_Olimpicos

Os Chuegos Olimpicos son un escaicimiento esportivo internacional celebrato
mientres os zaguers quince días d'un periodo de quatre anyos dito Olimpiada.

Encetatos orichinalment en l'antiga Grecia en a ciudat d'Olimpia, de a on
esdevien o suyo nombre actual, se hi celebroron 293 Chuegos Olimpicos de
l'Antigüidat, dica que o emperador román Teodosio los abolió en l'anyo 393 dC
por considerar-los un acto relichioso pagán (ye dicir, no cristián) y fuoron
recuperatos por o barón de Coubertin en zaguerías d'o sieglo XIX. Os primers
chuegos d'a era muderna s'organizoron en Atenas en 1896. Actualment se celebran
os Chuegos Olimpicos de verano cada quatre anyos en os anyos multiples de
quatre, y os Chuegos Olimpicos d'hibierno tamién cada quatre anyos, en os atros
anyos parelos no múltiples de quatre. Os primers Chuegos Olimpicos d'hibierno se
facioron en Chamonix (Francia) en 1924.

Nomás bi habió interrupcions en a organizació d'os Chuegos quan istos
coincidioron con gran guerras, por a I Guerra Mundial no se podioron organizar
os Chuegos de Berlín 1916, os de Tokio 1940, por a guerra chino-chaponesa, y se
sustituyoron Helsinki 1940 que tampoco podioron fer-se por a II Guerra Mundial,
istas mesmas guerras tamién impidioron fer os Chuegos Olimpicos d'hibierno de
1940.

Dende l'anyo 1960 tamién bi ha uns Chuegos Paraolimpicos, ta os atletas con bell
disminución fisica o psiquica, y dende 1976 uns Chuegos Paraolimpicos d'Hibierno
ta que istos mismos atletas partecipen en esportes d'hibierno.

Os Chuegos Olimpicos de l'Antigüidat (en griego antigo: Ὀλυμπιακοὶ Ἀγώνες),
ditos d'ista forma por fer-se aman d'o santuario de Zeus en a antiga ciudat de
Olimpia, estioron una serie de competicions atleticas en as que partecipaban
ciudadans d'as ciudats estato griegas.

Encetatos en l'anyo 776 aC, seguntes una recopilación de ganadors feita por
Hipias de Elide en o sieglo V aC, y muito d'antis seguntes atros como Eusebio de
Cesarea. En Olimpia se i celebroron 293 edicions d'os Chuegos Olimpicos de
l'Antigüidat, dica que l'emperador román Teodosio los abolió en l'anyo 393 dC
por considerar-los un acto relichioso pagán (ye dicir, no cristián).

Dende o sieglo XVII y como consecuencia de que se trencoron moldes y a cultura
trenca con a richidez d'as estructuras linials de comportamiento y actuación
especialment imposaus por a Ilesia, habió esdeveniments poliesportivos que
belúns fuoron anomenatos "olimpicos". Un eixemplo son os Cotswold Olimpick Games
organizatos por Robert Dover en Chipping Campden (Anglaterra) mientres os anyos
1612 y 1642. Un atro intent son as tres edicions de L'Olympiade de la République
celebratos entre 1796 y 1798 en Francia con muitas d'as prebas que se feban en
l'Antiga Grecia, cal destacar que istos son a primera vegata que ye aplicau a
l'esporte o sistema metrico decimal.

Dende a primera edición os esportistas partecipants teneban que ser amateurs, es
decir no podeban ser profesionals u recibir garra compensación economica por
practicar esporte, se consideraba que istos teneban una ventacha considerata
inchusta con os que no lo yeran. Por isto bi habió bells controversias, en os
Chuegos Olimpicos de 1912, Jim Thorpe fue desposeito d'as suyas medallas por que
d'antis d'os Chuegos bi heba chugado semiprofesionalment a béisbol, istas
medallas li fuoron restituitas en 1982 por Juan Antonio Samaranch. En os Chuegos
Olimpicos d'hibierno de 1936 os esquiadors de Suiza y Austria facioron un boicot
a istos chuegos por que o COI consideraba a os monitors y entrenadors como
profesionals por que ganaban dinero con o suyo esporte.

Con o paso d'os anyos y as edicions d'os Chuegos o concepto tan richido
d'esportista amateur fue cambeando, y mas con os esportistas mantenitos y
entrenatos por l'estato ta la practica esportiva prencipalment d'o Bloque de
l'este sovietico, y dende 1970 as restriccions que limitaban a partecipación
d'os esportistas profesionals se fuoron quitando progresivament d'a Carta
Olimpica, dica l'anyo 1988 en que o COI acepta a partecipación d'os esportistas
profesionals con l'aprovación d'as federacions correspodients.

A ciudat anfitriona d'os Chuegos Olimpicos ye escollita siet u ueito anyos
d'antis d'a suya celebración. O proceso de selección ye dividito en dos fases
mientres dos anyos. O primer pas ye a comunicación de l'intrés d'a ciudat ta ser
seu d'os Chuegos, nomás puede presentar-se una ciudat de cada país, si mas d'una
ciudat d'o mesmo país tién intrés en presentarse o suyo CON (Comité Olimpico
Nacional) fará una preselección), y presentará nomás una candidatura. Una vegata
que o periodo de propuestas arriba a o suyo termín prencipia a primera fase a on
cada ciudat recibe un cuestionario ta emplenar relacionato con a ciudat y a
organización d'os Chuegos.



https://an.wikipedia.org/wiki/Chinguis_Khan

Chinguis Khan, debió ser naixito enta 1155 y 1162 y se deciba Timuchín dica que
prenió o títol de Gran Khan en 1206, morió en 1227.

A primera mención d'o etnonimo d'os mongols ye d'o sieglo XII, referito a un
pueblo que ocupaba as estepas a l'ueste d'o Gran Khingan, en a Cuenca de
Querulen. Os suyos vicins meridionals yeran ditos tartres (que no s'han de
confundir con os homonimos actuals tartres de l'antigo Imperio Ruso). Os Kereit
ocupaban a val alta de l'Orkhon, os merquit yeran establitos entre o Selenga y o
laco Baikal y os naiman més a l'ueste, a man de l'Altai. Os öngüt feban una vida
nomada a lo norte d'a Gran muralla.

Timuchín yera fillo d'un caudiello mongol a qui heban amortato os tartres. A
fins d'o sieglo XII consigue fer-se cabo d'os mongols, fue esleito khan en 1196.
A principios d'o sieglo XIII vence a os tartres, dimpués a os kereit, y a la fin
a os merkit.

En l'anyo 1206 fue esleito Gran Khan por l'asambleya Querltai cheneral de
caudiellos de totz ixos pueblos y lis imposa o Yassa u codigo estricto a lo que
totz han de sozmeter-sen, baixo pena de muerte, garantindo con ixo una
disciplina a la que os nomadas no yeran avegatos. O títol de "Gran Khan" u "khan
universal" ye en mongol "chingiz kagan" y a europeización d'esta denominación ye
l'orichen de cómo se li diz a Timuchín en totz os idiomas occidentals.

Con o títol de Gran Khan, encomienza una nueva politica expansiva, sozmetendo
atros pueblos y tribus. Os öngüt lis s'unen poco dimpués de 1206, y tamién os
uigurs d'o reino de Khotcho. A tradición cultural d'os uigurs enriquirá a los
mongols que careixeban de muitos modelos administrativos pa dirichir sociedatz
diferents a las suyas. Os mongols prenioron una versión de l'alfabeto uigur
(d'orichen sogdián), pa escribir por primera vegata a luenga mongol. Os primers
dirichents administrativos y funcionarios d'o imperio mongol estioron uigurs. Os
fillos de Chinguis Khan tenioron preceptors uigurs.

Con o Xinjiang y as tierras altas d'Asia Central dominatas, Chinguis Khan se
lanza a la conquiesta d'os reinos de cultura sinizata que tien a man. Primero ye
o reino de Qin d'o pueblo Churchet, tamién atacato por a China Song.

En 1209 os mongols atacoron a os tangutz de Xi Xia, pero no podioron prener as
ciudatz. Os tangutz solicitan a paz a cambeyo d'aduya melitar a los mongols en
caso de guerra. Chinguis Khan ya tiene asegurato o control de buena parte d'Asia
Central, esdevenindo-ie a mayor potencia melitar. En 1121 invade o norte de
China y vence a los Qin (una dinastía d'orichen churchet u manchú que gobernaba
China), ocupando Manchuria y prenendo Pequín en 1215.

En 1211 uns usurpadors heban preso a cadiera reyal d'os Kara Khitai (que encara
que en ixa epoca no yeran conoixitos como mongols yeran pertenexients a lo
tranco linguistico d'os mongols), y os mainates locals se posoron baixo a
protección de Chinguis Khan.

Torna a la ofensiva en 1218 contra os Kara Khitai, os mainates locals reciben a
los mongols como libertadors. En 1218 o Xah de Khorezm comete a error d'executar
a uns embaixadors mongols acusatos d'espías, y como represalia en 1219-1220 os
mongols devastan Khorezm y s'anexionan tot o suyo territorio (que iba dende
Caixmir dica o Pamir y Irán). En 1221 Chinguis Khan plega a l'Indo, pero no ye
intresato en conquerir a India. Entre 1219 y 1224 tota Asia Central ye baixo
control mongol. As tribus que quieren participar en a conquiesta se sozmeten a
la Yassa.

En 1225 Chinguis Khan encomienza una expedición contra China y ataca de nuevo a
los tangutz, que no heban aduyato a los mongols quan yeran en guerra contra
Khorezm. En 1227 mientres son esclafatos Chinguis Khan troba a muerte, quan ya
heba previsto o reparto d'o imperio entre os suyos fillos, tenendo en cuenta que
Chochi ya yera muerto enantes d'ell.

Hi ha quantas cintas, novelas y atros treballos d'adaptación sobre a suya figura
y vida.



https://an.wikipedia.org/wiki/China

A Republica Popular de China (en chinés 中华人民共和国 Zhōnghuá Rénmín Gònghéguó) ye un
país situato en l'este d'Asia, o quatreno mas gran d'o mundo en quanto a
amplaria territorial.

A suya población ye de 1.325.992.000 habitants (estimación de 2008) en una
superficie de 9.596.960 km², con una densidat de población de 138 hab/km². Ye o
país con mayor numero d'habitans d'o mundo.

As ciudatz mas importants son Pekín (a capital), Xangai, y Hong Kong, totas con
mas de 10 millons d'habitants, y bi ha arredol de 40 ciudatz de mas d'1 millón.

Os chineses d'etnia han dicen a la suya tierra Zhongguo, que significa "país" u
"estato" y etimolochicament se relaciona con Zhong, "a civilización", en
oposición a los países y pueblos barbaros.

O toponimo China provién d'o nombre d'a dinastía Qin, y s'introdució en Occident
por a conoixencia que os europeus teneban d'as sederías que bi heba en ixas
envueltas en China.

Marco Polo nombra lo norte de China en o suyo libro Cathay, y mientres bell
tiempo asinas diciban os europeus a China, tal y como veyemos en a traducción
aragonesa de "La Flor de las Ystorias d'Orient" y "Libro d'as Marabillas d'o
Mundo". A denominación Cathay se remonta a los khitan, un pueblo mongol que
dominó o norte de China y que fue forachitato por os churchetz ta Asia Central
enta l'anyo 1225, esdevenindo os Kara Khitai.

Marco Polo nombra o sud de China que Kublai Khan habió de conquerir como Mangi,
y en a traducción aragonesa d'o "Libro de Marco Polo" s'estribe Mangui u
Daumangui:

En idioma aragonés actual, en proceso de desaparición, predomina l'uso d'o mesmo
chentilicio que se fa servir en castellán, ye dicir chino, que tamién se troba
como barbarismo en idiomas vecins como ye o catalán, y que representa una
tendencia que tien o castellán de fer chentilicios heredata d'o latín cambeando
a a d'o toponimo por a o (Dacia-Dacio, Estonia-Estonio). L'uso de chino como
chentilicio en aragonés lo documentamos en "A Lueca" y en "Continazión
(1922-1983)", de Chuana Coscujuela:

Manimenos fendo uso d'a derivación a partir d'un sufixo pa creyar chentilicios
en aragonés se puet adaptar chinés coincidindo con o francés chinois y o catalán
xinès.

A Republica Popular de China (RPCh) ye o segundo país mas amplo d'Asia, dimpués
de Rusia, y o tercero u quatreno mas gran d'o mundo. No se puet calcular prou
bien a suya superficie debito a las disputas territorials entre China y a India,
en concreto Askai Chinés y Trans-Karakoram, y tamién os diferents metodos
emplegatos ta calcular a superficie d'os Estatos Unitos fan que pueda estar
qualsiquiera d'istos dos o terzer país mas amplo. China tien mugas con 14
países: Afganistán, Vietnam, Bután, Cazaquistán, Coreya d'o Norte, India, Laos,
Mongolia, Myanmar, Nepal, Pakistán (en o territorio desputato por a India d'o
Caixmir), Kirguizistán, Rusia y Tachikistán. Tamién muga con a mar Amariella, a
mar de China Oriental y a mar de China Meridional.

Debito a la suya amplaria territorial bi ha una ripa de paisaches y zonas
climaticas en China. A l'este, a lo largo d'a costa d'a mar Amariella y d'a mar
d'a China Oriental, bi ha planas aluvials con una alta densidat de población. A
zona costera d'a mar d'a China Meridional ye mas montanyosa y a lo sud de China
domina a orografía de chicotas sierras. En o centro de l'aria oriental bi son os
deltas d'os ríos mas grans: o río Amariello y o Yangtze. Atros ríos importants
son o río d'as Perlas, o Mekong, o Brahmputra, l'Amur, o Huai He y o Xi Jiang.

A l'ueste mandan as grans cordeleras, mas que mas o Himalaya, a mayor altaria
d'a quala ye o mont Everest, y os altiplans que caracterizan a mayor parti d'o
paisache arido d'os disiertos d'o Takla-Makan y o Gobi. Debito a la sequera y as
practicas agricolas perchudiciosas, as tronatas d'arena son comunas mientres a
primavera. A expansión d'o disierto de Gobi ye a causa prencipal d'istas
tronatas que afectan a lo noreste chinés, y mesmo a Coreya y Chapón.

Encara que s'han aprobato politicas y regulacions ambientals dende 1979, o medio
ambient en a China contina deteriorando-se, ya que muito a sobén se mira mas por
o desembolique economico que por o medio ambient. Amás, encara que China ha
ratificato lo Protocolo de Kyoto, como país en vías de desarrollo no tien
denguna limitación a las suyas emisions de dioxido de carbonio. Debito a la suya
rapeda industrialización, China se ye convertindo en un d'os emisors mas grans
de gases de carbonio que contribuyen a lo escalfamiento global.

A Republica Popular China tien un sistema politico unipartidista, con
predominancia d'o Partito Comunista Chinés, sistema de tipo autoritario y
restrictivo con as Libertatz como a libertat d'expresión, a libertat
d'asociación u a libertat de reunión. Dende os anyos 1970, sindembargo, o
rechimen chinés ha feito una chicota evolución, encara que con muitos procesos
involutivos.

Asinas, en 1982 se proclamó una nueva Constitución, que dá o poder lechislativo
a o Congreso Nacional Popular de China, formato por 3.000 miembros, esleitos
indreitament por os diferents nivels administrativos chineses, con un mandato
d'una duración de 5 anyadas; bi ha un Comité Permanent. O poder executivo ye
d'un Consello de Gubierno formato por un president de Gubierno y os suyos
menistros, y por un president de China. Sindembargo, a propia Constitución
reconoixe y asegura la predominancia d'o Partito Comunista Chinés, que ye quien
nombra a los candidatos a ocupar os cargos politicos en o país.

Asinas os nivels provincial, districto y cantonal se flexibilizan ta adaptar-se
a las particularidatz etnicas u economicas d'o territorio: as rechions
autonomas, prefecturas autonomas y districtos autonomos son divisions de 1er u
2º nivel habitatas por as 55 etnias minoritarias que tienen a suya propia
autonomía ta fer leis especificas. As municipalidatz de Pekín, Tianjin, Xangai y
Chongqing incluyen belunas d'as mayors ciudatz d'o mundo y son baixo
administración dreita. A la fin, as antigas colonias europeas de Hong Kong y
Macau mantienen una gran autonomía como rechions administrativas especials,
conservando o suyo propio sistema economico y chudicial, amás de muitas
caracteristicas propias d'estatos independients, como a suya propia moneda,
dominio d'Internet, prefixo telefonico, bandera, ecetra. Baixo iste modelo
Taiwán se considera una d'as 23 provincias d'a Republica Popular China, encara
que en la practica la isla ye independient, y se troba administrata por o
rechimen d'a Republica de China dende a fin d'a Guerra Civil de 1949.

Amás de reclamar o territorio d'a Republica de China, a Republica Popular de
China tien bellas desputas territorials con atras nacions:



https://an.wikipedia.org/wiki/Cherusalem

Cherusalem (en hebreu ירושלים, Yerushalayim; en arabe القدس, al-Quds) ye una
ciudat d'Israel en o situata en o Proximo Orient Asiatico). Ye a principal
ciudat israelí y a capital declarata d'o estau d'Israel y, d'igual modo, ciudat
an l'Autoridat Palestina pretende d'establir a suya capital (Cherusalem Este).
En l'anyo 2011 teneba una población aproximata de 801.000 habitants.

Ye una d'as más antiguas ciudatz d'o mundo, habitada por os cananitas chebuseus
antis d'a plegada d'as tribus hebreas a Canaán a comencipios d'o sieglo XIII
adC. Fa parte d'a Organización d'as Ciudatz d'o Patrimonio d'a Humanidat.

Shalom significa paz en hebreu, por lo que Cherusalem, ye un termin ta exprisar
ciudat d'a paz.

Israel proclamó a Cherusalem capital d'o suyo estato en 1950, y hi establió a
seu d'a residencia presidencial, o Parlamento israelí (Knesset), a Cort Suprema
y atras institucions administrativas. Como a ciudat heba estato dividita entre
Israel y Chordania dezaga o armisticio d'a guerra arabe-israelí de 1948, ista
declaración de capitalidat solo afectaba a la parte occidental d'a ciudat, que
yera l'administrata por Israel.

Jerusalén ye considerata ciudat sagrada por as tres grans relichions
monoteístas: o cristianismo, o chudaísmo y l'islam. Ta o cristianismo ye allá a
on pedricó Chesús y a on estió crucificato; ta o chudaísmo ye a on o Rei David
establió a capital d'o Reino d'Israel, o puesto d'asentamiento de l'Arca de
l'Alianza y a on o suyo fillo Salomó d'Israel construyó o Templo, ta on han de
dirichir as plegarias; l'Islam replega d'istas relichions o caracter sagrau d'a
ciudat, a on miraban os primers musulmans en rezar, antes de pasar a fer-lo cara
l'a Meca.



https://an.wikipedia.org/wiki/Chenova

Chenova (Zena en ligur, Genova en italián y oficialment) ye una comuna italiana
en a rechión de Liguria, que ye a capital d'a suya rechión y tamién d'a
provincia de Chenova. Ye a o canto d'a mar Mediterrania, en o golfo de Chenova.

Tien una superficie de 243 km², una población de 611.683 habitants (en 2008) y
una densidat de población de 2.517,21 hab/km². Ye o puerto más important
d'Italia y ye o segundo puerto d'a mar Mediterrania dimpués d'o de Marsiella, en
Francia.

A ciudat creixió en o sieglo XX, incorporando muitos municipios amanatos, y hue
tien 71 unidatz urbanas, dimpués de que s'han adhibito 25 municipios.

En aragonés medieval s'escribe Genova, Genua, Genoa, con atras variants
ortograficas, d'astí os chentilicios Genoveses u Chenueses.

A ciudat de Chenova se troba situata a o canto d'o golfo de Chenova, que fa
parte d'a mar Ligur y, a o suyo traviés, d'a mar Mediterrania. Os monts Apenins
prencipian chusto a o norte d'a ciudat, que amás ye amanata a la plana d'o río
Po.

O suyo termin municipal muga con os termins de Arenzano, Bargagli, Bogliasco,
Bosio, Campomorone, Ceranesi, Davagna, Masone, Mele, Mignanego, Montoggio,
Sant'Olcese, Sassello, Serra Riccò, Sori y Tiglieto.

Chenova tien una ampla historia. Estió una ciudat d'os ligurs, y os
cartachineses la destruyoron en 209 aC. Fue reconstruita dimpués d'a suya
incorporación a l'Antiga Roma.

En a Edat Meya, Chenova estió una "Republica maritima", a Republica de Chenova,
construita sobre o comercio maritimo. Dominó as islas de Cerdenya y Corcega,
aliata primero con a Republica de Pisa y dimpués en solitario, dimpués de bellas
luitas con os pisans. En 1453, a conquiesta de Costantinoble por o Imperio
Otomán estió un golpe cerenyo ta Chenova.

Dica istas calendatas, Chenova estió aliata con Espanya, a qui dió aduya
melitar, en especial maritima. Estió tamién un important puesto en o camín
espanyol, ta portiar tropas d'Espanya ta Flandres por a mar Mediterrania.

En 1815 estió decidito en o Congreso de Viena que s'adhibise a lo Reino d'o
Piamonte, feito que significó dimpués que s'adhibise a Italia.

Estió una important base melitar d'a Regia Marina italiana en o sieglo XX,
especialment mientres a Segunda Guerra Mundial.

En chenova tién a suya seu a [Federación Internacional de Baloncesto]] (FIBA). O
fútbol ye representato prencipalment por 2 equipes: a Genoa Cricket and Football
Club y por a Union Calcio Sampdoria.



https://an.wikipedia.org/wiki/Charles_de_Gaulle

Charles de Gaulle, naixito d'a ciudat de Lille (Norte, Norte-Paso de Calais) o
22 de noviembre de 1890 y muerto o 9 de noviembre de 1970 en
Colombey-les-Deux-Églises (Alto Marne), estió un melitar con rango de cheneral y
un politico francés, qui estió President d'a Republica Francesa dende o 8 de
chinero de 1959 dica o 28 d'abril de 1969.

Mientres a Segunda Guerra Mundial estió o chefe d'una división blindata y
dimpués d'a redota d'os Aliatos en a batalla de Francia y a proclamación d'a
Francia de Vichy, esdevenió o chefe d'a Francia Libre, dende o suyo exilio en
Londres, liderando a Resistencia francesa contra o Tercer Reich y continando a
luita chunto a los Aliatos. Antiparte, antis d'a guerra ya heba estato uno d'os
teoricos d'o emplego d'o tanque en os mudernos campos de batalla aduyato por
l'aviación melitar, encara que, ironicament, as suyas teorías no fuoron
desembolicatas por os Aliatos occidentals sino por a Wehrmacht d'o Tercer Reich
en a dita blitzkrieg.

En rematar a Segunda Guerra Mundial, de Gaulle estió chefe d'o Gubierno
provisional dica la proclamación d'a IV Republica Francesa, estando-ne uno d'os
suyos prencipals líders politicos, encara que estió en 1958 o establidor d'a V
Republica Francesa.

Charles de Gaulle yera naixito en una familia de tradición catolica a on a suya
rama paterna (os de Gaulle) deciban estar descendients d'a chichota nobleza
francesa, encara que os de Gaulle no amaneixen en garra repertorio u nobiliario,
y que viviban en París dende meyatos d'o sieglo XVIII. A suya rama materna yera
d'a rechión de Norte-Paso de Calais, estando o suyo güelo un industrial de
Lille, a on nació Charles de Gaulle o 22 de noviembre de 1890.

O pai de Charles yera Henri de Gaulle, un profesor, y a suya mai Jeanne Maillot,
y teneba tres chirmans y una chirmana. Encara que yeran catolicos, a suya
familia yera de tradición liberal, vinclata a la III Republica Francesa y a las
suyas institucions y de tradición dreyfusard. Charles de Gaulle recibió
amostranza en escuelas vinclatas a la Ilesia Catolica, dica que en 1905, quan a
crisi entre a Ilesia Catolica y as institucions civils d'o Estato, marchó ta
Belchica ta continar estudeando en establecimientos relichiosos d'ixe país.

En 1908, Charles de Gaulle dentró en a Escuela Especial Melitar de Saint-Cyr, a
on recibió a suya diplomatura como melitar en 1912, estando destinato a
Infantería, en o 33º Rechimiento d'Infantería, que teneba os suyos cuartels en a
ciudat d'Arras, en o Paso de Calais, un rechimiento mandato por Philippe Pétain,
que en ixe inte yera coronel.

En prencipiar a Primera Guerra Mundial, Charles de Gaulle yera tinent, y puyó a
o ran de capitán en chinero de 1915. Ya heba recibito una ferita de guerra en o
chenullo mientres a suya primera acción de guerra, en Dinant, o 15 d'agosto de
1914, y recibió a suya segunda ferita de guerra en a man cucha o 10 de marzo de
1915, mientres a batalla d'o Somme, quan ya s'heba encorporato a un nuevo destín
en o 33º Rechimiento d'Infantería, en a rechión de Campanya-Ardenas.

O 2 de marzo de 1916 o suyo rechimiento fue destruito por os alemans mientres
esfendeba o fuerte de Douaumont, en Douaumont, a man d'a fortificación francesa
de Verdun, mientres a batalla de Verdun. Ferito por os alemans a la bayoneta en
a garra cucha, cayó prisionero de guerra d'as tropas d'o Exercito alemán. En
mirar d'eslampar, os alemans lo ninvioron a un puesto más seguro.

Asinas, fue ninviato a un campo de prisioners de guerra en Ingolstadt (Bavera),
a on os alemans ninviaban os oficials que heban prebato de fuyir. En ixe campo
yeran tamién o futuro cheneral Georges Catroux, l'aviador Roland Garros, o
periodista Rémy Roure y tamién o futuro mariscal sovietico Mikhail Tukhachevsky.
De Gaulle encara tentó de fuyir atras 5 vegatas, sin d'exito. No tornó a Francia
dica la suya liberación dimpués d'a sinyatura de l'armisticio de Compiègne l'11
de noviembre de 1918, encara que recibió a Cruz de Caballero d'a Lechión d'Honor
y a Croix de guerre 1914-1918 con estrela de bronze.

En rematar a guerra y estar liberato d'o suyo cautiverio, de Gaulle tornó a la
suya carrera melitar. Dende 1919 dica 1921 fue ninviato a Polonia, un país que
heba plegato a la suya independencia, fendo parte d'una mesión melitar francesa
ta aduyar a creyar o nuevo Exercito polaco mientres que luitaba contra o
Exercito Royo d'a Unión Sovietica en a Guerra polaco-sovietica. En ixe inte,
pareix que Charles de Gaulle recibió influencias de l'ambient que i trobó,
marcato por l'antisemitismo y o pogromismo, como recullen as cartas que ninvió a
la suya familia:

En tornar de Polonia, Charles de Gaulle fue destinato a dar cursos d'historia en
a Escuela melitar de Saint-Cyr, antis de dentrar en 1922 en a Escuela Superior
d'a Guerra. En ixe inte, Charles de Gaulle casó con Yvonne Vendroux o 7 d'abril
de 1921, con qui tenió tres fillos: Philippe de Gaulle, naixito en 1921,
Élisabeth de Gaulle, naixita en 1924, y Anne de Gaulle, naixita en 1928.

En 1925 fue destinato a o Estato Mayor d'o mariscal Pétain, vicepresident d'o
Consello Cheneral d'a Guerra, y en 1927 fue destinato a mandar un batallón de
cazataires en Trier, en o territorio de l'Alemanya de Weimar ocupato por os
franceses. En 1929 y dica 1931 fue destinato a l'Orient Meyo, a o protectorato
francés de Siria, residindo en a ciudat de Beirut (hue a capital d'o Liban) con
a suya familia, dica tornar a París destinato a la Secretaría Cheneral d'a
Esfensa Nacional.

En ixe inte, Charles de Gaulle publicó as suyas teorías sobre l'arte d'a guerra
y d'a scencia melitar, dividitas en quatre libros: La Discorde chez l'ennemi
(1924), Le Fil de l'épée (1932), Vers l'armée de métier (1934) y La France et
son armée (1938). En istas obras feba reflexions sobre os cambeyos en a guerra
provocatos por l'aparición d'armas nuevas (o tanque y l'avión). Asinas, creyeba
que encara que yera important disposar en Francia de fortificacions estaticas ta
a esfensa d'o suyo territorio, tamién yera important disponer, como deciba
Jean-Baptiste Eugène Estienne (considerato o pai de l'arma blindata francesa)
d'un cuerpo poderoso de carros de combate ta unir a capacidat de disparo (u
potencia de fuego) con a movilidat, caracteristicas propias d'os blindatos,
fendo posible asinas a creyación d'una fuerza que podese fer penetracions en a
retaguardia enemiga. Tamién consideraba que ta fer ixo posible calía contar no
nomás con un Exercito formato por conscripción, sino tamién con un continchent
de soldatos profesionals altament cualificatos en estar a suya profesión a
profesión de melitar, y no estar nomás a suya presencia en o Exercito limitata a
un periodo curto de tiempo. Istas teorías no fuoron bien acullitas, encara que
sí cuacoron a la extrema dreita nacionalista d'Action Française (con elochios de
presonalidatz como Charles Maurras u Jacques Bainville) y a bells politicos de
dreita preocupatos por a renaixencia d'o nacionalismo alemán en l'Alemanya de
Weimar que ya esdebeniba o Tercer Reich d'Adolf Hitler, como Paul Reynaud u
Philippe Serre.

Difuera de Francia, sindembargo, as teorías de de Gaulle fuoron analizatas por
atros melitars con ideyas semilars: Basil Liddell Hart en o Reino Unito y Heinz
Guderian en Alemanya, amás de Mikhail Tukhachevsky en a Unión Sovietica, iste
zaguero un antigo conoixito d'os suyos tiempos de prisionero de guerra en
Alemanya. Isto estió muit important, en confirmar a Guderian en a vía que yera
explorando ya d'antis más, encara que Guderian (o creyador d'a fuerza blindata
d'a Wehrmacht alemana) adhibiba una qüestión important a la suya teoría d'a
blitzkrieg, a participación decisiva de l'aviación melitar con papel prencipal,
y no nomás subordinato como pensaba de Gaulle. En Francia, os dirichents
melitars d'o país confiaban en as posibilidatz esfensivas d'a Linia Maginot,
construita en a muga franco-alemana, y en una guerra de posicions estaticas, y
unatro melitar francés que preconizaba ideyas parellanas yera o coronel Émile
Mayer, amigo de de Gaulle.

Charles de Gaulle, que yera d'ideyas monarquicas y muit conservadoras y
contrario a o sistema parlamentario d'o suyo país, encara que como melitar que
yera no lo deciba ubiertament, fació a suya primera conferencia publica en 1934
en a Sorbona de París, vinclato a o grupo Fustel de Coulanges, que a la vegata
feba parte d'os cerclos amanatos a l'Action Française. Sindembargo, istas
influencias conservadoras yeran mediatizatas y matisatas por atras qüestions:
uno d'os suyos mayestros yera o coronel Mayer, d'orichen chodigo; as influencias
en de Gaulle d'a obra de Charles Péguy, melitant de cuchas encara que d'ideyas
catolicas, y as influencias d'Henri Bergson, tamién d'orichen chodigo. Asinas,
de Gaulle tamién teneba relación con grupos cristians partidarios d'o Frent
Popular y d'a intervención en a Guerra Civil espanyola chunto a o rechimen
republicán contra os sublevatos franquistas, que amás no cal oblidar que yeran
aliatos d'a Italia faixista de Mussolini y d'o Tercer Reich d'Adolf Hitler, y
que yeran istos os enemigos prencipals de Francia y contra los qualos se
preparaba Francia ta esfender-sen en una guerra.

En qualsiquier caso, Léon Blum heba manifestato a suya hostilidat contra as
ideyas de Charles de Gaulle en tres articlos publicatos en o diario socialista
Le Populaire, en temer que ixe exercito profesional preconizato por de Gaulle se
destinase a luitar contra o mesmo pueblo francés, como en o caso d'as vagas. Y,
seguntes amanix en una carta ninviata por de Gaulle a Paul Reynaud en 1935, yera
ixo mesmo en o que pensaba de Gaulle. Antiparte, as obras de de Gaulle recibiban
l'aplauso de l'Action Française.

En 1937, Charles de Gaulle puyó a o ran de coronel, destinato en Metz a mandar
un rechimiento blindato, baixo d'as ordens d'o cheneral Charles Delestraint, a
on se trobaba destinato en prencipar a Segunda Guerra Mundial.

En prencipiar a Segunda Guerra Mundial, o coronel Charles de Gaulle continaba
asinas destinato en Metz, a on vivió a Drôle de guerre, en analizando dende
luent a invasión de Polonia en 1939 por a Wehrmacht. Asinas, en chinero de 1940
ninvió a 80 presonalidatz francesas (incluyindo-ie Léon Blum y Paul Reynaud y a
os chenerals Maurice Gamelin y Maxime Weygand) un treballo teorico tetulato
L'Avènement de la force mécanique sobre as almostranzas d'ixa invasión de
Polonia ta a esfensa de Francia, insistindo-ie en a necesidat d'establir una
cooperación en o emplego en os campos de batalla d'o tanque y de l'avión.

O 27 de setiembre de 1939, o mesmo día d'a rendición de Varsovia a os alemans,
Hitler ordenó a elaboración d'un plan ta una acción melitar en o Frent
Occidental, contra Francia, Belchica, Luxemburgo y os Países Baixos, plan que se
desembolicó con participación de Henning von Tresckow, Günther Blumentritt,
Erich von Manstein y Gerd von Rundstedt y que remató en o dito Plan Manstein,
encara que en realidat yera una versión modificata d'o plan preparato por von
Manstein. Iste plan esdevenió una acción melitar efectiva o 10 de mayo de 1940,
quan prencipió a dita batalla de Francia.

Tres días antis de prencipiar l'ataque alemán, se comunicó a o coronel Charles
de Gaulle que iba a estar nombrato Comandant en Cabo d'a 4ª División Blindata de
Reserva, que alavez yera amás gran unidat blindata d'o Exercito francés, formata
por 364 carros de combate. De Gaulle en prenió o mando l'11 de mayo de 1940, y
se li ordenó retardar l'abance alemán en a redolada de Laon, premitiendo asinas
que o 6º Exercito francés recién creyato prenese posicions ta evitar una
penetración alemana enta París. Encara que a división que mandaba yera encara
organizata a meyas y en proceso de rematar a suya formación y encara que no heba
operato mai como una fuerza melitar conchunta, de Gaulle organizó o 17 de mayo
un contrataque en dirección a la localidat de Montcornet, en una d'as pocas
vegatas en que tropas francesas facioron reblar a tropas alemanas mientres a
batalla de Francia. L'ataque tenió exito, encara que nomás contaba ta fer-lo con
alto u baixo 80 tanques d'o total teorico d'a unidat, en no haber-ie plegato
encara a totalidat d'a fuerza d'a división. Antiparte, en no recibir garra aduya
d'as unidatz mugants, a 4ª División Blindata de Reserva fue obligata a tornar
quan plegoron refuerzos alemans. Poco dimpués, quan plegoron mas medios d'a
División, tornoron a atacar con arredol de 150 carros de combate, encara que
quan plegoron a los suyos obchectivos habioron de tornar, en intervenir mas
refuerzos d'aviación (Luftwaffe) y artillería alemans.

O 28 de mayo, a 4ª División Blindata de Reserva, luego d'un viache de 200 km
tornó a atacar a los alemans, ista vegata en o sector d'Abbeville, fendo arredol
de 400 prisioners a los alemans.

O 6 de chunio de 1940, Paul Reynaud, que en ixe inte yera Primer menistro de
Francia, clamó a de Gaulle a la capital, ta que ocupase un cargo de
subsecretaire en o suyo Gubierno, concretament o puesto de subsecretaire d'a
Guerra y d'a Esfensa Nacional. Charles de Gaulle albandonaba asinas a hierarquía
melitar ta dentrar en a politica, estando a suya misión la de coordinar-se con o
Reino Unito ta a continación d'a guerra. Asinas, o día 8 de chunio se reunió con
Winston Churchill, a qui tentó de convencer ta que os britanicos ninviasen mas
tropas (incluyindo-ie avions d'a Royal Air Force) a la luita en Francia, encara
que os britanicos, que ya prencipiaban a pensar en a esfensa d'o suyo propio
territorio, no lo facioron. O 10 de chunio, de Gaulle albandonó París, declarata
por os franceses ciudat ubierta, partecipando poco dimpués en a dita Conferencia
de Briare, a on os britanicos miroron de convencer a los franceses de continar
con a guerra, postura compartita por Charles de Gaulle, que fue luego ninviato a
Londres. Quan tornó d'ixa misión a Bordeus (que heba esdevenito a capital
francesa en albandonar-se París a los alemans), o 16 de chunio, tenió
conoixencia d'a dimisión de Paul Reynaud, sustituito por o mariscal Philippe
Pétain, qui heba demandato un armisticio a los alemans. Antiparte, lochicament,
de Gaulle ya no feba parte d'o Gubierno.

En veyer a situación, Charles de Gaulle marchó en uno d'os zaguers transportes
que albandonaban Francia enta lo Reino Unito, chunto a d'atros franceses a qui
no lis cuacaba guaire ni mica a petición de sinyatura d'un armisticio con os
alemans, que estió a primera mesura de gubierno de Philippe Pétain, encara que
iste armisticio no se sinyó dica o día 22 de chunio (ye o dito armisticio d'o 22
de chunio de 1940). En plegar a las islas britanicas, de Gaulle dició que miraba
de dirichir-se por radio a la población francesa, ta fer una crida a la
resistencia contra os alemans y a continar a luita.

O Gubierno britanico heba propuesto de fer una crida a la resistencia a Georges
Mandel, qui yera menistro de l'Interior de Francia, pero estió de Gaulle qui
marchó enta Londres y no Mandel. De Gaulle fació una propuesta de discurso que
discutioron os miembros d'o Gabinet britanico, estando Edward Frederick Lindley
Wood (Lord Halifax), uno d'os prencipals representants d'a politica de
contemporización con o Tercer Reich anterior a la guerra, o prencipal
representant d'a oposición a l'emisión d'o discurso por Charles de Gaulle,
decindo que calía asperar ta veyer si Pétain sinyaba l'armisticio con os
alemans. Estió Winston Churchill (qui ya s'heba oposato a la contemporización
con a politica expansionista alemana antis d'a guerra) qui ufrió a suya aduya y
en zaguerías, o 18 de chunio de Gaulle se dirichió a los franceses por medio d'a
emisora Radio Londres, d'a BBC, en a dita Crida d'o 18 de chunio de 1940, uno
d'os suyos mas conoixitos discursos. A suya alocución s'ascuitó en territorio
francés a las 19 h, y hue no se conserva garra rechistro sonoro d'ixa emisión
(sí se conserva o suyo discurso radiato d'o 22 de chunio, un discurso diferent
encara que a sobén se confunde).

Dende ixe inte, Charles de Gaulle s'adedicó, dende o suyo exilio en Londres, a
devantar un estructura politica y melitar dita Francia Libre, no tanto ta
continar a luit contra os alemans como adedicata a lograr a supervivencia de
Francia chunto a los Aliatos. As suyas perspectivas no yeran pas asinas de
creyar unas tropas ta meter-las a disposición d'os Aliatos en a guerra, sino de
creyar un estato con os suyos atributos de sobiranía y de lechitimitat,
incluyindo-ie o control d'a lo menos parte d'o suyo territorio. Por ixo miraba
de encorporar os territorios d'as colonias de Francia, que no yeran ocupatas por
as tropas alemanas, esdevenindo asinas istos territorios a plataforma u alazet
ta la reconquiesta d'a Francia metropolitana.

Asinas, dende o verano de 1940, con nomás una chicota colla de voluntarios (bell
uns d'istos voluntarios yeran aragoneses u d'atros puestos d'Espanya, antigos
combatients d'o Exercito Popular Republicán mientres a Guerra Civil espanyola),
s'establioron una Armata (Armata d'a Francia Libre, Forces Navales Françaises
Libres u FNFL en francés), una Aviación melitar (Fuerzas Aerias d'a Francia
Libre, Forces Aériennes Françaises Libres u FAFL) y un Exercito (Fuerzas d'a
Francia Libre, Forces Françaises Libres u FFL), amás d'un servicio
d'información, espionache y contraespionache, o Bureau Central de Renseignements
et d'Action dirichito por André Dewavrin, dito coronel Passy, que prencipió a
escape a fer operacions en o territorio metropolitán francés en coordinación con
a Resistencia francesa (á on tamién parteciporon quantos aragoneses). Antiparte,
l'almirant Émile Muselier, en honor a lo suyo pai, que yera naixito de Lorena,
fació a proposa d'adoptar como simbolo d'a Francia Libre a dita Cruz de Lorena.
O churista francés René Cassin definió os alazetz politicos d'a Francia Libre y
as suyas relacions con o Gubierno britanico y con as atras nacions aliatas.
Asinas, a Francia Libre teneba o suyo Banco Nacional, o suyo Diario Oficial u
mesmo as suyas condecoracions: en octubre de 1940 o cheneral de Gaulle establió
en Brazzaville a dita Ordre de la Libération ta fer honor a los ditos companyers
d'a liberación (Compagnons de la Libération en francés). Tamién s'establioron
arredol d'o mundo Comités de franceses libres ta vinclar a los franceses que
viviban en atros puestos con a Francia Libre y ta fer-los esdevenir grupos de
presión en favor d'a causa d'a Francia Libre.

mientres, se condenó en contumacia en Francia a de Gaulle a quatre anyadas de
prisión y a la perduga d'a suya nacionalidat francesa; y o 2 d'agosto de 1940 un
tribunal melitar francés lo condenó, tamién en contumacia, a pena de muerte,
degradaciónmelitar y confiscación d'os suyos biens muebles y inmuebles por
traidoría, atentato contra la seguridat exterior d'o estato y deserción a
l'estranchero en tiempo de guerra dende un territorio en estato de guerra. En o
Reino Unito, de Gaulle teneba l'aduya no nomás de Winston Churchill y d'o
Gubierno britanico, sino tamién d'o Parlamento, d'a prensa y d'a opinión publica
britanica, que praban cuenta que de Gaulle heba estato chunto a los britanicos
en os suyos piors momentos, quan l'amenaza alemana yera mes gran. Iste refirme
britanico (y tamién d'a opinión publica estatounitense) esdevenió un important
activo d'a Francia Libre quan aparicioron dimpués tensions con os Gubiernos
britanico y estatounitense.

Dende o punto d'anvista d'os territorios colonials franceses, a Francia Libre
obtenió o refirme de quantos territorios, a sobén en Africa, en adhibir-se-ie o
gubernador Félix Éboué o 28 d'agosto de 1940: Chad, Congo y Camerún, estando
conquiesto o Gabón en noviembre de 1940. Dende ixos territorios partioron tropas
francesas enta o norte, enta Libia, ta partecipar chunto a lo VIII Exercito
britanico en a luita contra l'Exercito italián y o Deutsches Afrika Korps
d'Erwin Rommel.

En o frent politico, o 24 de setiembre de 1941 de Gaulle establió o Comité
Nacional Francés, y en 1941-1942 se bi adhibioron a mayor parte d'as
organizacions d'a Resistencia francesa por os contactos feitos por o coronel
Passy, Pierre Brossolette y Jean Moulin. Asinas, y como conseqüencia, o 13 de
chulio de 1942 o Comité Nacional Francés fació a proposa de cambear oficialment
o nombre de Francia Libre enta Francia Combatient, ta dar asinas cabida a las
organizacions d'a Resistencia. Cal parar uenta, sindembargo, que quantas
organizacions d'a Resistencia con ideyolochía de cuchas no se bi adhibioron, a
lo menos alazetalment, en considerar que ideyolochicament o cheneral Charles de
Gaulle yera prou amanato a l'Action Française, ni tampoco bellos grupos de
resistents d'ideyolochía de dreita, que u bien continaban pensando que o
mariscal Philippe Pétain podeba liderar una renovación en Francia y que no yera
colaboracionista, u bien que desconfiaban de de Gaulle y prefereban tener os
suyos contactos dreitament con os servicios secretos britanicos.

En ixe inte, de Gaulle tentaba de lograr a continidat de Francia, estando un
alazet l'alcuerdo sinyato con o Gubierno britanico o 7 d'agosto de 1940,
seguntes o qualo o Reino Unito aceptaba mantener a integridat de totz os
territorios franceses y asegurar a "restauración integral d'a independencia y
d'a grandaria (grandeur) de Francia" en rematar a guerra. O Gubierno britanico
financiaba tamién as actividatz d'a Francia Libre, encara que de Gaulle fació
que ixo no fuese un gasto, sino un abance financiero a tornar en o futuro, ta no
comprometer a independencia d'a Francia Libre. Tamién apareixioron momentos de
tensión con os britanicos y dimpués con os estatounitenses quan en aviento de
1941 os Estatos Unitos dentroron en a guerra, tensions que recordaban
l'anglofobia manifestata por de Gaulle mientres os anyos 1920 y d'os anyos 1930.
Ixas tensions, que existioron con Winston Churchill, o primer menistro
britanico, fuoron d'una gravedat mes gran con Franklin Delano Roosevelt, o
president estatounitense. Roosevelt, encara que yera francofilo, teneba muita
decepción en haber-se esboldregato Francia en chunio de 1940 mientres a batalla
de Francia, y tamién por os alcuerdos de colaboración d'a Francia de Vichy con o
Tercer Reich. Antiparte, en os Estatos Unitos bi heba un important nuclio de
franceses que no yeran partidarios de de Gaulle y que describiron a suya
presonalidat a Roosevelt como a presonalidat d'un chicot aprendiz de dictador.
Si amás paramos cuenta de l'actitud d'o cheneral de Gaulle d'esfensa intensiva
d'os intreses de Francia, y d'os informes de l'ambachador estatounitense en a
Francia de Vichy, con simpatías por Pétain, se puet veyer que l'imachen de de
Gaulle no yera muit buena en os ambients politicos estatounitenses amanatos a la
Presidencia. Tamién l'actitud d'os estatounitenses yera desfavorable a la
continidat d'o sistema colonial, y de Gaulle yera un firme esfensor de l'Imperio
colonial francés.

En ixas condicions, o Gubierno estatounitenses yera partidario de fer esdevenir
a Francia una nación más feble y o suyo plan alazetal ta deixar o territorio
francés reconquiesto en mans d'un Allied Military Government of Occupied
Territories (AMGOT) quan s reconquiriese en 1944, en ye una conseqüencia.

Quan o 8 de noviembre de 1942, con a dita Operación Torch tropas d'o Exercito
estatounitense y d'o Exercito britanico desembarcoron en Africa d'o Norte ta
conquerir as colonias de Marruecos, Alcheria y Túniz, debito a las presions
estatounitenses as tropas d'a Francia Libre no parteciporon en os desembarcos.
Encara que as tropas d'a Francia de Vichy luitoron activament contra las tropas
aliatas que i desembarcoron, o Gubierno estatounitense prencipió conversas con
l'almirant François Darlan, uno d'os prencipals representants d'o Gubierno de
Vichy que en ixe inte se trobaba en Alcher. Quan l'almirant fue asasinato en
represalia por a suya politica de colaboracionismo por un choven melitant
gaullista, encara preboron os estatounitenses de contactar con o cheneral Henri
Giraud, tentando d'estblir un contrapeso a lo cheneral de Gaulle. Sindembargo,
de Gaulle plegó a Alcher en mayo de 1943 y desactivó a escape a Giraud creyando
de conchunto con iste zaguer o Comité Français de la Libération Nationale (CFLN)
prenendo amás o suyo control. En ixas condicions, os estatounitenses rematoron
por acceptar a presencia de de Gaulle.



https://an.wikipedia.org/wiki/Chacetania

A Chacetania ye a comarca más noroccidental d'Aragón, dividita entre as
provincias de Uesca y Zaragoza. Muga con Francia por o norte, Navarra por
l'ueste, y por o sud y a l'este con as comarcas aragonesas d'as Cinco Villas,
Plana de Uesca y Alto Galligo. En plens Pireneus, s'articula por o río Aragón y
os suyos afluyents.

En ella se i formó lo primitivo condato d'Aragón que en 1035, quan morió o rei
Sancho III "o Mayor" de Navarra, adquirió a categoría de reino con capital en a
ciudat de Chaca y con Remiro I como monarca. Resultato d'ista ampla historia son
dos grans molimentos historico-artisticos, a seu de Chaca y o monesterio de Sant
Chuan d'a Penya.

A suya mayor altaria ye o pico Collarada (2.886 metros), y cuenta con dos d'as
estacións d'esquí más importants y antigas da Peninsula: Candanchú y Astún, en a
val de l'Aragón.

Tien una superficie de 1.857,9 km² y una población en 2010 de 18.664 hab. (con
una densidat de población de 10,05 hab/km²) y a suya capital ye a ciudat de
Chaca, que aculle o 71% d'a población comarcal.

A suya prencipal festividat ye Santa Orosia, patrona d'ista comarca, y que se
celebra o 25 de chunio.

A luenga vernacla d'a Chacetania ye l'aragonés, charrando-se a suya variedat
l'aragonés occidental, chunto con o castellán que en ye l'oficial.



https://an.wikipedia.org/wiki/Carl_von_Linn%C3%A9

Carl von Linné estió lo nombre, una vegada le fue atorgau lo titulo nobiliario,
d'o botanico, zoologo y medico sueco Carl Linné (Suecia, 23 de mayo de 1707 - †
Idem, 10 de chinero de 1778). Por o estilo d'a suya epoca, publicaba las suyas
obras en latín, y las sinyaba como «Carolus Linnaeus», motivo por o que gosan
clamar-lo asobén en as lenguas neolatinas como 'Linneo', 'Linneu', 'Linné' u con
d'altros nomes parellans.

Estió l'establidor d'o Sistema de nomenclatura binominal biolochica ta
clasificar os sers vivos, y por ixo le se considera lo "Pai fundador" d'a
taxonomía muderna. Ye también un d'os fundadors d'a ecolochía actual.

Estió lo botanico y naturalista més aclamato d'a suya epoca, y ademés, por a
suya capacidat oratoria l'admiroron muitas d'as personalidatz d'o suyo tiempo.
Por eixemplo, o filosofo francés Jean-Jacques Rousseau en dició que no conoixeba
garra personalidat "mas gran" que Linné, o escritor alemán Johann Wolfgang von
Goethe n'escribió: «Con as excepcions de Shakespeare y d'Spinoza, no sé de
dengún d'entre os que ya no se troba d'entre nusatros que m'haiga influenciato
mas profundament». L'autor sueco August Strindberg escribió sobre Linné:
«Linnaeus estió en realidat un poeta que resultó convertir-se en naturalista».



https://an.wikipedia.org/wiki/Caracas

Caracas ye una ciudat de Venezuela, capital d'o país, en o Districto Capital,
que ye a prencipal ciudat de Venezuela y a suya capital economica, cultural y
financiera. En Caracas bi ha a seu o poder executivo d'o país (en o Palacio de
Miraflores), o poder lechislativo (en o Palacio Federal Lechislativo) y o poder
chudicial (con o Tribunal Supremo de Chusticia de Venezuela). A ciudat ye amás a
seu social d'as prencipals interpresas d'o país.

A suya población ye de 5.905.463 habitants (2009) en una superficie de 2.050
km², con una densidat de población de 1.431,50 hab/km².

A ciudat fue establita o 25 de chulio de 1567 por o conquistador espanyol Diego
de Losada.

Caracas ye situata a o norte d'o país, a 900 metros d'altaria sobre o ran d'a
mar, y a una distancia, alto u baixo, de 15 km d'a mar Caribe, d'a que la separa
un parque nacional, encara que trescruzato por una autopista con tres viaductos
y dos tunels. Ye tamién muit amanata a l'Aeropuerto internacional Maiquetía
Simón Bolívar.

En l'anyo 1983 estioron organizatos en a ciudat a IX edición d'os Chuegos
Panamericans.



https://an.wikipedia.org/wiki/Buenos_Aires

Buenos Aires (Ciudad de Buenos Aires u Ciudad Autónoma de Buenos Aires
oficialment) ye a ciudat capital de l'Archentina, amás d'estar a capital d'a
provincia homonima. Con os suyos 3.042.581 habitants en l'anyo 2008, teneba una
superficie de 203 km² y una densidat de población de 14.988,08 hab/km². Ye a
ciudat más poblata d'Archentina y, con a suya aria metropolitana, a segunda
ciudat d'America d'o Sud.

Buenos Aires ye en una plana en a marguin dreita d'o Río de la Plata, con una
longaria de 19,4 km de norte ta sud y una amplaria de 17,9 km d'este ta ueste. A
l'este d'a ciudat bi ha una gran plana, clamata plana d'a Pampa, rechión de gran
riqueza agricola.

A principal actividat economica local ye o sector d'os servicios u sector
terciario; a industria ye o segundo.

Ye amás amás un centro important d'actividat cultural, con abundancia de museus,
bibliotecas u teatros; ye tamién a seu d'as principals universidats de
l'Archentina.

Fue fundata o 3 de febrero de 1536 con o nombre de Nuestra Señora del Buen Ayre
u Nuestra Señora del Buen Aire por l'espanyol Pedro de Mendoza y fue albandonata
en 1541, dimpués de ser enrunata por os indios. Fue atra vez fundata l'11 de
chunio de 1580 por Juan de Garay con chents procedents d'o Paraguai y con o
nombre de Ciudad de La Santísima Trinidad y Puerto de Santa María del Buen Ayre,
depenendo d'o Visorreinato d'o Perú, con capital en Lima.

O desarrollo d'a ciudat estió escaso, por estar apartada d'as principals rutas
comercials espanyolas, que dende Perú iban ta Panamá y ta Europa, albandonando o
sud de l'Ocián Atlantico. Ista situación cambió en 1776, porque esdevenió a
capital d'un nuevo bisorreinato, o Visorreinato d'o Río d'a Plata, con a
intención d'evitar a expansión portuguesa ta o sud dende Brasil y ta formar un
territorio homochenio, que no depenese d'o contrabando con os portugueses de
Brasil ta recibir as mercaderías.

Asinas, a ciudat dentró en as rutas comercials, y tamién en as rutas d'o
contrabando britanico. Penetroron asinas tamién en o país as ideyas politicas
liberals que en ixas calendatas se desarrollaban en Europa y as ideyas
d'independencia, impulsatas dimpués con a invasión d'Espanya en 1808 por
Napoleón I y con a Guerra d'Independencia espanyola.

Mientres as Guerras napolionicas en Europa, o Gubierno espanyol estió en
principio un aliato de Napolión Bonaparte, en guerra con o Reino Unito. Ye por
ixo que o 27 de chunio de 1806 un Exercito britanico mandato por William Carr
Beresford s'apoderó d'a ciudat sin bi trobar quasi resistencia, porque no bi
heba denguna unidat melitar organizata. Sindembargo, o 12 d'agosto un exercito
espanyol organizato en Montevideo (hue Uruguai) mandato por o francés Jacques de
Liniers redotó a os britanicos. En 1807, una expedición britanica mandata por
John Whitelocke prenió a ciudat de Montevideo, y o 5 de chulio tentó d'atacar
Buenos Aires, encara que fue redotata por as Milicias d'a ciudat, organizatas y
mandatas por Liniers.

Como o Gubierno espanyol no podeba enviar-ie tropas, os criollos prenioron
conciencia d'a suya situación de poder, demandando fer parte tamién d'o poder
politico en a colonia, como ya en feban d'o poder melitar. Ista situación, amás
d'o creiximiento d'as ideyas liberals, estió o chermen d'a clamata Revolución de
Mayo (18-25 de mayo de 1810), primer gubierno independient en a historia
d'Archentina.

Con a independencia d'Archentina, a ciudat de Buenos Aires, que ya teneba 40.000
habitants, esdevenió un important centro importador de produtos d'orichen
britanico, en sustituindo as importacions procedents d'Espanya. Buenos Aires
yera o centro politico hechemonico d'a redolada, pero tamién as oligarquías
d'atras ciudatz amanatas teneban os suyos propios prochectos politicos.

Asinas, fecioron aparición as tensions con os territorios de l'antigo
Visorreinato d'o Río d'a Plata, y Archentina dentró en un periodo
d'inestabilidat politica.

O clima de Buenos Aires ye templato humido, con una temperatura meya anyal de
17,6 °C y una plebida anyal de 1.147 mm.

O tiempo d'as plevias ye en verano, encara que os días sin sol son más freqüents
en hibierno. As plevias de verano son intensas, en forma de tronadas, con grans
cantidatz d'augua caita en poco tiempo. En hibierno, as plevias son más débils,
encara que ternes.

A población de Buenos Aires habió una important expansión mientres o sieglo XIX
y as primeras decadas d'o sieglo XX, con a immigración procedent d'Europa.

En l'anyo 1942 a ciudat yera a seu d'a I edición d'os Chuegos Panamericans, pero
no se podioron celebrar y se postponioron por a Segunda Guerra Mundial. Dimpués
d'o termin d'a guerra estioron organizatos en l'anyo 1951 a I edición d'os
Chuegos Panamericans que replegaron mes de 2.500 atletas de 21 países.



https://an.wikipedia.org/wiki/Bucarest

Bucarest (en rumán /bu.kuˈreʃtʲ/ București) ye una ciudat de Rumanía, que ye a
suya capital.

A suya población ye de 1.628.426 habitants (2011) en una superficie de 228 km²,
con una densidat de población de 7.142 hab/km².

Seguntes a leyenda, se diz que Bucarest fue establita por un pastor de nombre
Bucur (alegría en rumán). Sindembargo, a ciudat fue establita en o sieglo XIV
por Mircea I de Vlaquia ("Mircea lo viello") dimpués de redotar a os otomans.

En 1459, Bucarest yera a residencia de Vlad III lo Empalador (Vlad Țepeș), pero
dica o reinato de Radu II (1462-1475) no se tresladó a seu d'a cort de verano de
Vlaquia t'a ciudat, que esdevenió asinas a capital de l'estato vlaco.

En 1595 os turcos cremoron a ciudat, que fue reconstruita dimpués; o suyo centro
en ixas envueltas yera a carrera d'Uliţa mare, que dende 1589 yera clamata d'os
Lipscani, por o nombre d'os naixitos d'a ciudat de Leipzig en Alemanya, que bi
teneban comercios. Dende o sieglo XVII Bucarest esdevenió centro economico de
Vlaquia, y en 1698, con Constantin Brâncoveanu, esdevenió o centro y capital d'o
prencipato de Vlaquia.

En a primera mitad d'o sieglo XIX se disputoron a posesión d'o territorio o
Imperio Austro-Hongaro, o Imperio Otomán y o Imperio Ruso. Asinas, en Bucarest
bi habió una guarnición melitar d'o Exercito austriaco en 1854, que forachitoron
a l'Exercito ruso, que bi yera dende 1853.

En 1861, quan s'unioron o prencipato de Vlaquia y o prencipato de Moldavia ta
formar o nuevo prencipato de Rumanía, Bucarest estió a capital d'o nuevo
territorio, y con enchaquia d'ixo a población d'a ciudat crexió, imitando a la
ciudat francesa de París; Bucarest yera clamata a chicota París.

O 6 d'aviento de 1916, mientres a Primera Guerra Mundial, dentroron en a ciudat
as tropas d'as Potencias Centrals, y bi mantenioron a suya ocupación melitar
dica a fin d'a guerra en 1918, y transferirioron a capitalidat ta Iași
(Moldavia).

Mientres a Segunda Guerra Mundial Rumanía yera aliata con o Terzer Reich, y bi
habió bombardeyos aerios de l'aviación d'os Aliatos.

En 1977 bi habió un tierratremo de 7,4 en a escala de Richter, con 1.500
victimas.

O fútbol ye o esporte mes popular y practicato en Bucarest, quatre equipes
d'ista ciudat (Steaua, Dinamo, Rapid and Sportul Studențesc) partecipan en a
Liga 1, a primera división de fútbol en Rumania.



https://an.wikipedia.org/wiki/Bos_taurus

A baca (Bos taurus (L., 1758)) ye un mamifero domestico de grans dimensions,
estendillato per totz os continents dintro de dos d'as suyas subespecies: a vaca
europea (subespecie Bos taurus taurus) y lo cebú (Bos taurus indicus).

D'entre lo bestiar bovino son inclusas as subespecies B. taurus taurus (d'o
latín taurus, toro) y B. taurus indicus (o cebú, a vaca sagrada d'a India). Os
masclos fertils d'esta especie son ditos toros y anque prou més escasos que no
las fembras (vacas propiament ditas), gosan estar posatos como sementals en a
ramata d'entre os meses de marzo y d'abril, ta cubrir-las perque ye quan as
fembras son marrideras. Siga en raza de leite u paixenteras (destinatas ta
fer-ne carne), ye important de tener-los deseparatos ta que no s'enristan entre
ells en ixa epoca.

As fembras gosan estar més pacificas, anque son famosas per estar capezutas quan
no quieren fer cosa, dica lo punto que cal enrestir-las con os cans u
fustiyar-las ta fer-las andar.

Bells masclos, sobretot ta las fayenas d'antes, yeran capatos en a suya
adolescencia ta fer-los marchar més mansos. D'ixa manera s'obteneban os bueis.
Actualment, a castración només s'aplica a os vetiellos en a industria carnica
per tal d'evitar que les apareixcan os nivels més altos de textosterona en
l'adolescencia, que fan, entre altras cosas, que la carne se torne més dura. De
maniera més cheneral, a parola buei tamién puet estar emplegata ta totz os
bovins (usualment salvaches) de mida gran, como os gaurs u bantengs d'Asia.

As crías d'este animal se dicen vetiellos/as u vediellos/as en a forma que
sonoriza ixa "T", tamién existe a forma arcaica vetiechos/as

Esta especie s'emplega regularment en a producción de leit y carne, anque en
bells paises encara tiene importancia como bestia d'estira.

A demés, en muitos puestos d'Iberoamerica, Espanya, Portugal, Francia u os
Estatos Unitos s'emplega encara como bestia en espectaclos taurinos

As vacas son animals remugants. Ixo significa que tienen un sistema dichestivo
especialment adaptato ta la dichestión d'alimentos a partir d'os quals altras
especies animals no en podrían quitar cosa. A remuga ye, de feito, a devuelta
d'os alimentos de l'estomago enta la boca ta continar con o suyo proceso de
mastigación.

O sistema dichestivo d'a vaca ye evolucionato ta formar tres cavidatz, ditas
popularment estomagos, que no en son tals, y se sitúan d'antes no lo un
verdadero, dito abomaso. As cavidatz se claman reticlo, rumen y omaso. Adintro
d'o rumen, que ye la una de més gran mida, viven microorganismos (bacterias,
protozoos y fongos) anaerobicos que fan simbiosi con l'animal. Son estes os qui
tienen a capacidat de dicherir os hidratos de carbonio (como la celulosa u
l'acido fitico (fuent important de fosforo vechetal, que sien d'ells a vaca no
podería aproveitar). En a relación de simbiosi, a vaca les proveye l'alimento y
un ambient favorable ta que medren.

Un soniu tipico d'esta especie ye o gramito, bramido, bramiu, bramizo, esgramaco
u esbramec, y l'acción de fer este soniu se diz bramar, esgramucar, esbramucar,
esbramugar, esbramegar, u esgramaquiar, verbos que derivan d'o latín BRAMARE,
que ye un goticismo primerenco en latín.

Bi ha aproximadament 1.300 millons de cabezas bovinas en o mundo, en l'anyo
2009, d'os quals 250 millons son cebús.

O continent con a més gran cantidat de bovins ye America, con bells 450 millons,
encorrito per Asia (con 300 millons), Europa (270 millons), Africa (160 millons)
y Oceanía (con 50 millons).

A continación se veiga una lista de bells razas bovinas, ta mes información se
veiga: Lista de razas bovinas.



