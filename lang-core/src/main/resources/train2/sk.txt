https://sk.wikipedia.org/wiki/Majstrovstv%C3%A1_Eur%C3%B3py_vo_futbale_2016

Majstrovstvá Európy vo futbale 2016 boli v poradí pätnáste Majstrovstvá Európy
vo futbale. Uskutočnili sa v dňoch 10. júna až 10. júla 2016 v dvanástich
francúzskych mestách. Na týchto majstrovstvách sa prvýkrát v histórií zúčastnilo
24 reprezentačných mužstiev. Francúzsko ako usporiadateľ postúpilo bez odohrania
kvalifikácie, zvyšné mužstvá z federácie UEFA súťažili o zvyšných 23 miest v
kvalifikácii, ktorá sa začala 7. septembra 2014. Titul z roku 2012 obhajuje
Španielsko.

Francúzsko usporiadalo Majstrovstvá Európy po rokoch 1960 a 1984 tretíkrát, čo
je najviac zo všetkých doposiaľ usporiadajúcich krajín. Dvakrát sa šampionát
konal v Taliansku (1968, 1980) a v Belgicku (1972 samostatne, 2000 spoločne s
Holandskom).

Rozdelenie účastníkov do šiestich štvorčlenných skupín určilo žrebovanie, ktoré
prebehlo v sobotu 12. decembra 2015 v Kongresovom paláci v Paríži.

Z  = Zápasy;  V  = Výhry;  R  = Remízy;  P  = Prehry;  SG  = Strelené góly;  IG
 = Inkasované góly;  +/−  = Plus/Mínus;  B  = Body; 

Tento článok je čiastočný alebo úplný preklad článku Mistrovství Evropy ve
fotbale 2016 na českej Wikipédii.



https://sk.wikipedia.org/wiki/Cyril_a_Metod

Tento článok je o spoločných aktivitách svätcov, ktorí sa volali Cyril a Metod
(varianty mena pozri nižšie), nazývaných aj solúnski bratia alebo Apoštoli
Slovanov alebo slovanskí vierozvestci, vrátane Metodovho ďalšieho pôsobenia na
Veľkej Morave po Cyrilovej smrti. Pozri aj samostatné články Konštantín Filozof
a Svätý Metod.

Jadro tohto článku tvorí misia Cyrila a Metoda na Veľkú Moravu v rokoch 863/864
až 885, ktorá sa v literatúre nazýva cyrilo-metod(ov)ská misia (varianty názvu
pozri nižšie) alebo veľkomoravská misia či byzantská misia.

Mená bratov sa zastarano píšu aj Cyrill namiesto Cyril, a Metód či Metodej
namiesto Metod; okrem toho sa namiesto Cyril píše aj alternatívne meno
Konštantín.

Tvar cyrilo-metodská či cyrilo-metodovská misia je kodifikovaný od roku 1997. V
rokoch 1987 až 1997 bol kodifikovaný tvar cyrilometod(ov)ská misia a v rokoch
1940 – 1987 bol kodifikovaný tvar cyrilometodejská misia. V minulosti sa
vyskytovali aj tvary cyril(l)o-metodejská misia,
cyril(l)o-metódska/cyrilometódska misia,
cyri(l)lo-methodejská/cyril(l)omethodejská misia a cyrillo-metod(ov)ská misia.

Konštantín a Metod mali 5 súrodencov. Konštantín bol najmladší zo všetkých
siedmich detí. Rodičia boli urodzeného pôvodu; o ich otcovi vieme, že bol vysoký
byzantský štátny úradník (drungarios). V Živote Metodovom (kap. II.) sa o nich
hovorí: Bol z rodu po oboch rodičoch nie chudobného, ale veľmi dobrého a
váženého, známeho predovšetkým Bohu i cisárovi a celému solúnskemu kraju.

Etnický pôvod bratov je sporný v tom zmysle, že niektorí autori považujú otca za
Gréka (pretože jeho meno je zachované v gréckej podobe Leontios – po slovansky
Lev) a matku za Slovanku (volala sa Maria)(pozri napr. ), iní autori oboch
rodičov za Grékov alebo zriedkavejšie oboch za Slovanov. Problém je komplikovaný
aj skutočnosťou, že výraz Grék v tom období označoval aj to, čo od 19. storočia
nazývame Byzantínec, teda všeobecne obyvateľ Byzantskej ríše (v tomto zmysle je
potom už teoreticky možný akýkoľvek etnický pôvod). Je známe, že bratia (v
neskoršom veku) ovládali okrem iného gréčtinu, slovančinu a latinčinu. Ak sa
bratia považujú za (etnických) Grékov, tak autori postulujú, že sa slovanský
jazyk naučili v slovanskom prostredí oblasti Solúna a gréčtinou hovorili už od
detstva; ak sa považujú za Slovanov, tak autori postulujú, že slovanským jazykom
hovorili už od detstva a po grécky (úradný jazyk Byzantskej ríše) sa nevyhnutne
museli naučiť tak ako každý vzdelaný Byzantínec; ak sa považujú za osoby s
gréckym aj slovanským pôvodom, tak by obidva jazyky ovládali už od detstva. V
prospech (čiastočného) slovanského pôvodu bratov hovorí aj skutočnosť, že práve
oni boli vybraní na vytvorenie slovanského písma, preklady Biblie atď. do
slovanského jazyka a misiu v slovanskom prostredí, a že podľa súdobého
vyjadrenia byzantského cisára "všetci Solúnčania hovoria čistou slovančinou". V
neprospech ich možného slovanského pôvodu zase hovorí fakt, že ich otec bol
vysokým cisárskym úradníkom a aj im boli zverené vysoké štátne a cirkevné
pozície, do ktorých sa cudzinci len ťažko mohli dostať.

Na ceste ku Chazarom sa zastavil v meste Cherson, v ktorom sa vraj okrem iného
naučil hebrejčinu, chazarčinu, gótčinu. Tu našiel aj relikvie svätého Klementa
(zomrel v roku 101). Tieto neskôr vzal so sebou na Veľkú Moravu a v roku 867 do
Ríma, kde prispeli k slávnostnému prijatiu bratov pápežom. Konštantín o tomto
objave napísal tri grécke spisy (historica narratio, sermo declamatorius a
hymnus – pozri nižšie pod Tvorba).

Koncom roku 861 sa Konštantín (resp. bratia) vrátil(i) do Carihradu, kde ho
(ich) cisár slávnostne prijal. Konštantína dosadil na vysokú školu pre výchovu
kňazov pri chráme svätých apoštolov, kde sa mal venovať svojej literárnej a
pedagogickej činnosti. Metodovi ponúkol hodnosť arcibiskupa, ale ten ju
odmietol. Preto ho vymenoval za igumena do monastiera Polychron (na maloázijskom
pobreží Marmarského mora). O niekoľko mesiacov nato však prišiel na byzantský
cisársky dvor Rastislavov posol.

Potom, ako sa knieža Rastislav neúspešne obrátil na pápeža v Ríme s podobnou
prosbou, v roku 862 prišli do Carihradu jeho poslovia a žiadali (biskupa a)
učiteľa, ktorý by nám v našom jazyku vysvetlil pravú kresťanskú vieru (ŽK kap.
XIV.). Cisár súhlasil a slovami Počuješ, Filozof, tieto slová? Niet iného než
teba, kto by toto mohol vykonať, preto vezmi veľa darov a svojho brata Metoda a
choď! Lebo ste Solúnčania a všetci Solúnčania hovoria čistou slovančinou (ŽM)
cisár Michal III. vyzval Konštantína, aby sa misie ujal. Pravdepodobne sa tak
stalo na návrh patriarchu Fótia, Konštantínovho učiteľa a priateľa.

Bratia prišli na Veľkú Moravu roku 863. Na účely misie (podľa ojedinelých
názorov už skôr v 50. rokoch v kláštore Polychron) vytvoril Konštantín nové
písmo – hlaholiku (podrobnosti v článku hlaholika), grafického systému špeciálne
uspôsobeného pre slovanský jazyk. Ďalej spolu s Metodom pred odchodom na Veľkú
Moravu aj po ňom zhotovili viacero prekladov a vlastných textov (pozri nižšie);
tzv. staroslovienčina (= stará cirkevná slovančina), čiže kultivovaná
macedónčina z okolia Solúna, bola zvolená za jazyk, ktorý sa bude počas misie a
na preklady používať. Staroslovienčina počas veľkomoravskej misie získala veľa
prvkov západoslovanských (od 10. stor. slovenských a moravských) nárečí
používaných na Veľkej Morave. Napríklad vtedajšia verzia hlaholiky obsahuje aj
jedno písmeno (hlásku dz), ktorá sa vtedy používala len na území dnešného
Slovenska. Vďaka tejto činnosti sa bratia považujú za zakladateľov slovanskej
literatúry. Okrem toho Konštantín možno priniesol so sebou na Veľkú Moravu
symbol byzantského dvojkríža (ktorý je dnes v slovenskom znaku).

Od začiatku svojho pobytu na Veľkej Morave museli čeliť kritike bavorských (čiže
východofranských) kňazov, predstaviteľov západného (čiže nie byzantského)
kresťanstva, ktorí sa obávali, že stratia v krajine vplyv. Roku 863 Konštantín
založil tzv. Veľkomoravské učilište, v ktorom sa vychovávali budúci slovanskí
kňazi a administratívni pracovníci, a ktoré sa stalo centrom slovanskej
literatúry. Roku 885 mali asi 200 absolventov. Poloha učilišťa je neznáma, ale
podľa archeologických nálezov existovala cirkevná škola na hrade Devín. Vedúcim
učilišťa bol Konštantín.

V roku 867 sa vybrali na cestu späť z Veľkej Moravy. Niektorí bádatelia sa
domnievajú, že so súhlasom veľkomoravských panovníkov Rastislava (v dnešnej
Morave) a Svätopluka (v Nitrianskom kniežatstve) od počiatku smerovali do Ríma,
aby získali súhlas pápeža k používaniu staroslovienčiny ako liturgického jazyka.
Iní sa zase domnievajú, že sa vybrali do Konštantínopola, ale kvôli politickému
prevratu (Michal III. bol zavraždený a Fótios poslaný do vyhnanstva) boli v
Benátkach nútení zmeniť cieľ svojej cesty.

Cestou do Ríma sa v lete zastavili v Blatenskom kniežatstve kniežaťa Koceľa,
Pribinovho syna, a krátku dobu tam vyučovali.

Pozícia jeho protivníkov je dogmatická a neoblomná: Človeče, povedz nám, prečo
si zostavil teraz Slovenom [Slovanom] písmená a učíš ich, ktoré nikto iný
predtým nevynašiel, ani apoštolovia, ani rímsky pápež, ani Gregor Bohoslovec,
ani Hieronym, ani Augustín. My totiž poznáme len tri jazyky, ktorými sa patrí v
knihách chváliť Boha: hebrejský, grécky, latinský (ŽK, kap. XVI.).

Na tieto argumenty Filozof reaguje poetickou a precítenou rečou, v ktorej sa
odráža silná osobná angažovanosť a humanistický pátos: Či neprichádza dážď od
Boha na všetkých rovnako? A či slnko nesvieti takisto na všetkých? Či rovnako
nedýchame na vzduchu všetci? To sa vy nehanbíte uznávať iba tri jazyky a
prikazovať, aby všetky ostatné národy a kmene boli slepé a hluché? Povedzte mi,
či robíte Boha bezmocným, že to nemôže dať, alebo závistlivým, že to nechce?
(ŽK, kap. XVI.).

V Benátkach ich zastihlo posolstvo rímskeho pápeža Mikuláša I., ktorý ich pozval
do Ríma. Tam pápežovi Hadriánovi II., ktorý ich prijíma (Mikuláš I. medzičasom
zomrel), odovzdali relikvie sv. Klimenta Rímskeho a súčasne si nechali vysvätiť
svojich žiakov za kňazov a diakonov. Konštantínom zostavené slovanské knihy boli
slávnostne položené na oltár baziliky sv. Petra a bohoslužobné knihy na hlavný
oltár baziliky Santa Maria Maggiore, čo znamenalo schválenie a potvrdenie ich
misijného pôsobenia. V roku 868 v Ríme vysvätil biskup Formozus za kňazov Metoda
a troch žiakov solúnskych bratov (z dnešného Slovenska pochádzajúceho Gorazda a
juhoslovanov Klimenta a Nauma) a dvoch z nich urobili diakonmi. Pápež napokon
schválil aj slovanský liturgický jazyk (staroslovienčinu) ako štvrtý jazyk
západnej cirkvi popri latinčine, gréčtine a hebrejčine.

14. februára 869 Konštantín v Ríme zomrel a krátko predtým prijal mníšske meno
„Cyril“. Pochovaný bol v Ríme, a to aj napriek tomu, že jeho starší brat
nástojil na prenesení ostatkov do vlasti. Silná túžba rímskeho duchovenstva,
ktoré chcelo poskytnúť tomuto všetkými váženému mužovi miesto posledného
odpočinku, presvedčila Metoda, ktorý nakoniec povolil pochovať Konštantína v
bazilike svätého Klimenta napravo od oltára, kde leží dodnes.

Roku 869 poslali Metoda z Ríma s listom určeným slovanským kniežatám Rastislav
(približne dnešná Morava), Svätopluk (približne dnešné Slovensko) a Koceľovi
(približne dnešné juhozápadné Maďarsko). List obsahoval poverenie Metodovi, aby
vyučoval a prekladal vo Veľkomoravskom učilišti. Keď Metod nemohol pred odpor
bavorského kléru založiť v Blatnohrade nové učilište, poslal Koceľ Metoda späť
do Ríma, kde ho mal pápež Hadrián II. vymenovať za panónskeho biskupa, čo by mu
umožnilo samostatne rozhodovať o zriadení slovanského učilišťa. Pápež začiatkom
roka 870 Metoda vymenoval za (nielen za biskupa ale za) arcibiskupa Panónie a
Veľkej Moravy, čím Veľkú Moravu vyňal spod cirkevnej sféry Bavorska a podriadil
ju priamo Rímu. Na Veľkej Morave takto vzniklo prvé slovanské arcibiskupstvo a
Metod bol jeho prvým biskupom.

Svetskí a cirkevní predstavitelia Východofranskej ríše nesúhlasili s vytvorením
pápežovi podriadenej panónskej cirkevnej provincie, ktorej väčšinu územia mal v
moci salzburský arcibiskup (severne od Drávy) a akvilejský patriarcha (južne od
Drávy). Metoda považovali za rušiteľa ich práv a podozrievali ho aj z herézy.

Cestou späť na Veľkú Moravu na jar roku 870 však nového arcibiskupa v Zadunajsku
na rozkaz bavorských biskupov Adalvina, Hermanricha, Annona a Lanfrieda zajali,
na synodálnom sneme v Rezne v prítomnosti kráľa Ľudovíta Nemca odsúdili na
doživotné väzenie, uväznili a mučili v kláštore v Bavorsku-Východofranskej ríši
(Ellwangen alebo Reichenau). Až keď Veľká Morava roku 872 porazila
Východofranskú ríšu, odvážil sa Rím Metodovi pomôcť. Nový pápež Ján VIII. poslal
listy východofranským biskupom, Ľudovítovi Nemcovi a Karolmanovi, synovi
Ľudovíta Nemca, v ktorých odsudzuje postup bavorskej cirkvi a nariaďuje
prepustenie Metoda. V máji 873 sa príslušné rokovania medzi Rímom a Ľudovítom
Nemcom skončili s nasledujúcim výsledkom:

Po roku 874 často Metoda u Svätopluka (priaznivca skôr latinskej liturgie) a
pápeža ohovárali vodcovia latinského kléru pôsobiaceho vo Veľkej Morave – Ján
Benátsky (zároveň Svätoplukov poradca) a Wiching (Viching; švábsky benediktínsky
mních). Vyvolali tak početné spory. V cirkevnom živote sa postupne sformovali
nepriateľské tábory, ktorými boli fransko-latinský a byzantsko-sloviensky.
Odlišovali sa najmä liturgickým jazykom. Ku konfliktu došlo v roku 878, keď
nemeckí kňazi na čele s Wichingom obvinili Metoda, že vo vysvetľovaní Božej
Trojice hlása bludy a pri bohoslužbách používa sloviensky jazyk.

Približne v tom istom čase (879/880) sa Veľká Morava prvýkrát pokúsila rozdeliť
svoje územie na diecézy. Jediné známe biskupstvo arcibiskupa Metoda vzniklo v
Nitre. Jeho biskupom sa stal Wiching, ku ktorého vymenovaniu Svätopluka
prehovorili predstavitelia latinského kléru na Veľkej Morave.

Roku 880 sa Metod vybral do Ríma, aby sa očistil od vyššie uvedených
ohováračiek. Pápežské skúšky bezchybne zvládol a Wiching, ktorý ho sprevádzal,
bol vysvätený za biskupa. Okrem toho pápež poslal Svätoplukovi list Industriae
tuae, v ktorom:

Po návrate na Veľkú Moravu (881) Metod zosadil Wichinga ako nitrianskeho
biskupa, pretože sa dozvedel, že Wiching Svätoplukovi napísal falošný „pápežský“
list, podľa ktorého má byť Metod zosadený a vyhnaný z Veľkej Moravy. Wichinga
poverili cirkevnou misiou vo Vislansku (povodie Visly), ktoré bolo tesne predtým
pripojené k Veľkej Morave (dnešné južné Poľsko).

V roku 881 sa spolu so Svätoplukom zúčastnil na vojnovej akcii v Zátisí. Pri
tejto príležitosti sa stretol so staromaďarským oddielom.

Koncom roku 881 alebo začiatkom roku 882 sa Metod vybral do Konštantínopolu na
pozvanie byzantského cisára. Zanechal tam dvoch žiakov, jedného kňaza a jedného
diakona aj s odpisom slovanských bohoslužobných kníh. Existuje názor, že cisár
Basileios I. ich poslal na dvor bulharského kniežaťa Borisa na misijnú činnosť.
Niektorí predpokladajú, že jedným z nich bol Konštantín Preslavský, ktorý sa
stal neskoršie biskupom. Iní sa domnievajú, že jedným z týchto žiakov bol svätý
Sáva. Iný predpoklad je, že cisár a patriarcha využili učeníkov a slovanské
knihy pri misijnom pôsobení medzi Srbmi.

Niekedy v 80. rokoch 9. stor. pokrstil Metod na Veľkej Morave vládcu Čiech
Bořivoja I.

Hneď po vytvorení abecedy sa solúnski bratia pustili do rozsiahlej
prekladateľskej činnosti do staroslovienčiny. Pred odchodom na Veľkú Moravu
bratia spolu preložili Evanjeliár-Aprakos a možno aj Štvorevanjelium. Počas
misie na Veľkej Morave potom solúnski bratia preložili do staroslovienčiny celú
Bibliu (prvý preklad Biblie do slovanského jazyka), ale aj liturgické texty a
mnohé iné texty. Takisto preložili a upravili byzantské občianske zákony a
vzniknutý Zakon sudnyj ljudem bol nielen občianskym zákonníkom Veľkej Moravy,
ale aj prvým zákonníkom v slovanskom jazyku. Po smrti Konštantína Metod preložil
Starý zákon, Nomokánon a Paterik. Predpokladá sa, že Metod prekladá aj polemické
úvahy svojho brata, pričom ich delí na osem častí (slová).

Cyril a Metod nechávajú po sebe okrem prekladov aj objemovo bohatú, ale,
bohužiaľ, slabo zachovanú osobnú tvorbu v gréčtine a staroslovienčine.
Konštantín napísal predovšetkým prvú slovanskú báseň Proglas. Konštantínova
tvorba je jednak dôkazom autorovho nadania, zrodeného z náboženského rozjímania,
a jednak je Konštantín autorom polemických úvah, ktoré odhaľujú jeho hlboké
vedomosti, rečnícke majstrovstvo, náboženské presvedčenie a smelosť. Od Metoda
sa zachovali dve či tri vlastné diela.

Pri príležitosti 1150. výročia príchodu Cyrila a Metoda na Veľkú Moravu
pripravila Národná banka Slovenska emisiu pamätnej euromince nominálnej hodnoty
2€. V rámci pripomienkového konania však Európska komisia a dva členské štáty EÚ
kritizovali prítomnosť náboženských symbolov v návrhu mince odvolávajúc sa na
22. článok Charty základných práv Európskej únie, z ktorého vyplýva náboženská
neutralita. NBS však tlaku Európskej komisie nepodľahla a svätí Cyril a Metod sa
na minci objavili so svätožiarami a krížmi na oblečení. Podľa slov Jany
Kováčovej z NBS "Slovenský dvojkríž vyrastajúci z trojvršia je súčasne
biskupskou berlou v ruke Metoda". Minca bola vydaná 5. júla 2013, pri oslavách v
Nitre v ten deň vymenili 10 tisíc kusov obyčajných 2€ mincí za nové.



https://sk.wikipedia.org/wiki/Island

Prvými obyvateľmi Islandu boli pravdepodobne Nóri a Kelti (írski a škótski),
ktorí prichádzali na Island koncom 9. storočia a aj v 10. storočí. Vikingskí
náčelníci zakladali tzv. „thingy“, čo boli miestne snemy, ktoré verejne
urovnávali spory a konflikty medzi osadníkmi. Okolo roku 930 bol založený
Althing a tento národný snem môžeme pokladať za najstarší európsky parlament.
Jeho rozhodnutím bolo v rokoch 999 – 1000 prijaté kresťanstvo. Paradoxom
uznesenia Althingu bolo, že hoci sa v zemi ustanovilo za náboženstvo
kresťanstvo, v druhom bode uznesenia sa nariaďovalo všetkým lodiam, aby pri
priblížení k zemi zložili z čelení dračie hlavy, aby neodstrašili ochranných
duchov zeme. V 16. storočí po reformácii krajina prijala luteranizmus.

V 13. storočí sa islandskí náčelníci podrobili nórskej nadvláde, v roku 1380 sa
Island spoločne s Nórskom dostal pod nadvládu Dánska a potom nasledovalo dlhé
obdobie hospodárskeho úpadku. Až v roku 1874 bola dosiahnutá autonómia.

Následky výbuchu sopky Askja v roku 1875 zničili islandskú ekonomiku a spôsobili
veľký hladomor. Počas nasledujúcich 25 rokov 20% obyvateľstva Islandu
emigrovalo, hlavne do Kanady a Spojených štátov.

1. decembra 1918 sa Island osamostatnil, s Dánskom zostal spojený iba
personálnou úniou.

17. júna 1944 bol Island vyhlásený za republiku a personálna únia s Dánskom bola
zrušená.

Väčšinu obyvateľov tvoria Islanďania germánskeho pôvodu. Ich počet na rozdiel od
ostatných európskych národov pomaly stúpa. V poslednom čase sa však vďaka
imigrácii cudzincov mení jednoliaty etnický obraz krajiny na multikultúrnu
spoločnosť. Do krajiny prichádza veľa prisťahovalcov z iných krajín, ktorí na
Island prinášajú nové náboženstvá a zvyky. Veľkej časti z nich sa podarilo
získať trvalý pobyt a štátne občianstvo Islandu. V krajine žije oficiálne takmer
1000 Poliakov, (neoficiálne až 10 000). Približne rovnaký je aj počet
prisťahovalcov z Filipín. Obe komunity vyznávajú rímskokatolícke náboženstvo. K
nemu sa hlásia aj prisťahovalci z Litvy, Chorvátska, Talianska, Kolumbie,
Portugalska, či Španielska. V štáte žijú aj prisťahovalci z Ruska, Srbska a
Rumunska, ktorí vyznávajú pravoslávie. Stúpa aj počet prisťahovalcov z Maroka,
Turecka, Kosova, Indonézie, ktorí sa hlásia k islamu. Prisťahovalci zo Srí
Lanky, Thajska, Číny, či Vietnamu, sa hlásia k budhizmu a rôznym východným
náboženstvám. Prisťahovalci z Indie priniesli do krajiny hinduizmus.

Väčšina obyvateľov sa hlási k evanjelickej cirkvi. Jej príslušníci tvoria takmer
79,1 % obyvateľstva (251 338). Island bol až do 16. storočia rímskokatolíckou
krajinou a reformáciu tu násilím zaviedli Dáni. Počet katolíkov sa približuje k
počtu 10 000. Tvoria ich hlavne prisťahovalci z Poľska, Filipín, Chorvátska, či
Latinskej Ameriky. Stúpa aj počet konvertitov islandskej národnosti. Podľa
údajov z roku 2009 tu žilo 9 625 rímskych katolíkov (cca 3 % obyvateľstva). V
krajine žije aj 2 000 pentekostalistov (0,7 %). Pravoslávnych (prisťahovalcov z
Ruska a Srbska) je asi 0,2 %. Približne rovnaký je aj počet moslimov a
budhistov. Asi 0,4 % obyvateľov sa hlási k pohanskému kultu Asatru. Veľa
obyvateľov sa nehlási k žiadnemu náboženstvu.

Islanďania sú hrdí na svoje vikingské korene a veľa z nich môže vysledovať svoj
pôvod až k prvým osadníkom, ktorých mená sú zapísané v Knihe osadníkov (Ladnama
bok). A pretože súčasná islandčina vychádza priamo zo starej nórčiny, čo bol
jazyk Vikingov, môžu stredoveké vikingské ságy ľahko čítať aj dnešní Islanďania.

Na rozdiel od iných severských krajín, Islanďania kladú relatívne veľkú
dôležitosť na nezávislosť. V štatistikách Európskej komisie viac než 85%
Islanďanov považuje nezávislosť za “veľmi dôležitú” (na porovnanie - 47% Nórov,
49% Dánov a priemer v EÚ 53%). Islanďania majú taktiež veľmi silnú pracovnú
etiku - pracujú najdlhšie zo všetkých vyspelých krajín.

Podľa prieskumu OECD, 66% Islanďanov bolo spokojných s ich životom, 70% verilo,
že v budúcnosti budú ešte spokojnejší. Podobne 83% tvrdilo, že majú za deň viac
pozitívnych zážitkov ako negatívnych (na porovnanie s priemerom OECD - 72%) to z
Islandu robí jednu z najšťastnejších krajín v OECD. Podľa novšej štúdie z roku
2012 sú s ich životom spokojní tri štvrtiny respondentov. (pre porovnanie,
svetový priemer je okolo 53%)

Island je liberálnou krajinou, najmä keď sa pozrieme na LGBT partnerstvá. 11.
júna 2010 Islandský parlament pozmenil manželské právo a definoval manželstvo
ako zväzok dvoch jednotlivcov. Vďaka tomu je Island jednou z prvých krajín na
svete, ktorá legalizovala manželstvo rovnakého pohlavia. LGBT majú teraz všetky
práva rovnaké ako heterosexuálne osoby a manželstvá.

Egalitarizmus (rovnostárstvo) je Islanďanmi vysoko cenený, najmä ak si zoberieme
príjmovú nerovnosť, ktorú majú jednu z najnižších na svete. Ústava vyslovene
zakazuje pridelenie šľachtického titulu, privilégií a hodnosti. Podobne ako v
ostatných severských krajinách, rovnosť medzi pohlaviami je veľmi vysoká; Island
je pravidelne medzi prvými troma krajinami, v ktorej by ženy mali žiť.

Na Islande sú tiež jednými z najväčších atrakcií pre turistov aj výlety loďou za
pozorovaním veľrýb, nočné výlety za polárnou žiarou (v čase zhruba od septembra
do marca), alebo výlety na ľadovec. Pre jazdu po ľadovci Islanďania upravujú
autá tak, že im zvyšujú podvozky a montujú obrovské pneumatiky s možnosťou
regulácie tlaku v nich z miesta vodiča – pri jazde po ľade a snehu ich musia
totiž "spustiť" asi na polovičný tlak.

Hlavné a najväčšie mesto Islandu je Reykjavík, ďalšie významné mesto je
Keflavík.

Na Islande sa nachádza najväčší počet termálnych prameňov na Zemi. na ostrove je
cca 800 geotermálnych oblastí a 7 000 termálnych prameňov. Teplé pramene
Islanďania využívali od pradávna. Používali ich na pranie bielizne, na kúpanie,
niekedy sa v nich aj varilo. Siali tam zeleninu a obilie, ktoré rýchlejšie
rástlo. Postupom času sa uskutočňovali prvé pokusné vrty na horúcu vodu. Prvá
budova, ktorá bola vykurovaná geotermálnou vodou sa stala v roku 1930 škola v
Reykjavíku. K tomuto potrubiu sa postupne pripájali ďalšie budovy. V súčasnosti
už takto kúri 85 % všetkých domácností.

Island sa pripojil k NATO v roku 1949, americká základňa bola postavená na jeho
území v roku 1951, päť rokov po odchode amerických vojsk. V roku 1970 krajina
vstúpila do Európskeho združenia voľného obchodu (EFTA). Keď členovia združenia
postupne začali vstupovať do Európskej únie, začala nadobúdať význam zmluva s
Úniou. Po hospodárskej kríze v roku 2008 považuje väčšina obyvateľov vstup do EÚ
za prospešný. 16. júla 2009 preto krajina podala prihlášku na vstup do EÚ a 27.
júla 2010 oficiálne začali prístupové rokovania. Island je súčasťou
Schengenského priestoru.



https://sk.wikipedia.org/wiki/Tour_de_France

Tour de France (doslova: Okružná jazda po Francúzsku) sú etapové preteky
profesionálnych cyklistov, trvajúci asi tri týždne v júli. Uskutočňuje sa
každoročne už od roku 1903 vo Francúzsku, výnimkou bola prvá svetová vojna a
druhá svetová vojna. Dnes je jednou z najdôležitejších športových udalostí roka.
V hodnotení cyklistických pretekov ProTour podľa Medzinárodnej cyklistickej únie
(UCI) sú ako jediné cyklistické preteky zaradené do najvyššej kategórie A.

Preteky boli založené ako propagačné preteky novín L'Auto (predchodca dnešných
l'Equipe) ich vydavateľom Henrim Desgrangom. Mal byť konkurenciou pre preteky
Paríž-Brest a späť sponzorované Le Petit Journal a preteky Bordeaux-Paríž
sponzorované novinami Le Vélo. Najprv to boli takmer nepretržité vytrvalostné
preteky. Jazdci spali okolo ciest a mali zakázané prijímať cudziu pomoc. V
súčasnosti sú Tour de France etapové preteky rozdelené do mnohých etáp, pričom
každá z nich trvá jeden deň. Po cestách sa pohybuje aj niekoľko sprievodných
vozidiel (automobily a motocykle) poskytujúcich informácie, jedlo, pitie a
prístup k mechanikom. Niektoré z vozidiel sú „neutrálne“, slúžia pre všetkých
jazdcov, a niektoré sú tímové.

Väčšina etáp vedie cez Francúzsko, ale je bežné, že niektoré etapy zavítajú aj
do okolitých štátov, napríklad do Talianska, Španielska, Švajčiarska, Belgicka,
Luxemburska a Nemecka, ale aj do nesusediacich krajín, napríklad do Írska,
Spojeného kráľovstva alebo Holandska. Tri týždne trvajúce preteky zvyčajne
zahŕňajú dva dni voľna, ktoré sa často využívajú na presun medzi etapami.

V posledných rokoch predchádza prvej etape krátka časovka jednotlivcov (1 –
15 km) nazývaná Prológ. Tradičným cieľom je parížska ulica Champs–Elysées
(Elyzejské polia). Medzitým sa konajú rôzne etapy, napríklad horské etapy,
časovky jednotlivcov a časovky tímov. Ostatné etapy vedú rovinatým terénom.
Vzhľadom na rozmanitosť pretekov, vyhrávajú jednotlivé etapy často šprintéri,
ale celkovým víťazom je obvykle "kráľ" hôr a časoviek.

Medzi ďalšie dôležité etapové preteky patrí Giro d´Italia (Okružná jazda po
Taliansku) a Vuelta a España (Okružná jazda po Španielsku).

13. júla 1967 zomrel pri výjazde na Mont Ventoux britský cyklista Tom Simpson.
Pitva preukázala nadmerné požívanie amfetamínu.

8. júla 1998 vypukol veľký škandál, keď francúzska colnica zatkla Willyho Woeta,
doktora cyklistického tímu Festina, ktorého hlavným jazdcom bol Richard
Virenque, za držbu nelegálneho množstva liekov na predpis a narkotík, vrátane
erytropoetínu (EPO), rastových hormónov, testosterónov a amfetamínu. Neskôr
odkryl mnoho praktík používaných v cyklistike vo svojej knihe Massacre a la
Chaîne (Pásový masaker). Richard Virenque odmietol podozrenie z dopingu a dodal,
že ak dopoval, nerobil tak vedome. 23. júla 1998 našla francúzska polícia pri
domovej prehliadke dôležité množstvo dopingových produktov v hoteli a
automobiloch stajne TVM. V roku 2000 boli Richard Virenque a vedenie stajne
Festina vypočúvaní.

Celkový víťaz z roku 2006 Floyd Landis bol po 17. etape pozitívne testovaný. V
jeho krvi bolo objavené zvýšené množstvo testosterónu. Prípad doteraz nebol
doriešený, preto je Landis stále označovaný za víťaza Tour de France 2006.

11. júla 1935 Španiel Francisco Cepeda nezvládol prudký zjazd v etape z Col de
Galiber a polámal si väzy. O tri dni na to zomrel v nemocnici v Grenoble.

13. júla 1967 Krátko pred cieľom etapy, ktorá sa končila 20 km dlhým stúpaním na
Mont Ventoux skolaboval britský cyklista Tom Simpson. Aj napriek poskytnutiu
prvej pomoci a okamžitom prevoze do nemocnice sa ho nepodarilo lekárom
zachrániť. Pitva preukázala nadmerné požívanie amfetamínu.

18. júla 1995 Pri hromadnom páde v zjazde z Col de Aspet Talian Fabio Casartelli
narazil hlavou do betónového obrubníka. Vážnym poraneniam krku a lebky na mieste
podľahol.

Žlté tričko (maillot jaune) nosí vedúci jazdec celých pretekov a cení sa zo
všetkých najviac. Po skončení pretekov je vedúci jazdec vyhlásený za celkového
víťaza. Ocenenie získava jazdec, ktorý má najmenší súčet všetkých časov
jednotlivých etáp.

Zelené tričko (maillot vert) je udeľované za šprintérske body. Na konci každej
etapy sa tieto body udelia jazdcom, ktorí skončia prví, druhí atď. Počet bodov
závisí od typu etapy – veľa bodov za rovinaté etapy, menej už za horské etapy a
najmenej za časovky. V priebehu etapy možno získať nejaké body aj za
najrýchlejší prejazd určitými kontrolnými miestami, obvykle sú dve v etape. Na
týchto kontrolných miestach (rovnako ako v cieli) možno získať aj sekundy navyše
pre žlté tričko, ale je ich tak málo, že výraznejšie nezasiahnu do celkového
poradia. Napriek tomu hrajú úlohu v prvom týždni pretekov pred horskými etapami,
kedy je celkové poradie veľmi vyrovnané. Najviac zelených trikotov (6) získal
Eric Zabel.

Bodkované tričko (maillot à pois) je určené pre kráľa hôr. Na vrchole každého
výjazdu sú najrýchlejším jazdcom rozdeľované body. Výjazdy sa delia na kategórie
od 1 (najnáročnejšia) do 4 (najľahšia) podľa náročnosti (strmosti). Existuje aj
piata kategória (Mimo kategórie – Hors categorie), ktorá je ešte náročnejšia. V
roku 2004 bol systém hodnotenia zmenený, za prvé miesto vo výjazde 1. – 4.
kategórie sa udeľujú 3 body, zatiaľ čo za víťazstvo vo výjazdoch kategórie Hors
je udelených 20 bodov. Body za víťazstvo v 1. – 4. kategórii sú udelené prvým
trom jazdcom, kým v kategórii Hors prvým desiatim jazdcom. Umiestnenie v prvej
trojke v poslednom výjazde každého dňa je navyše ohodnotené dvojnásobným počtom
bodov. O vrchárske víťazstvo sa bojuje od roku 1933, bodkované tričko bolo po
prvý raz predstavené v roku 1975. Farby zvolil sponzor Poulain Chocolate.
Historicky najúspešnejším jazdcom je Richard Virenque, ktorý triumfoval sedem
raz – v roku 1994, 1995, 1996, 1997, 1999, 2003 a 2004.

Ďalšou súťažou je súťaž o biele tričko, ktorý je obdobou žltého trička, je však
určené jazdcom, ktorí 1. januára v roku, v ktorom prebiehajú preteky, nedovŕšili
25 rokov. Posledná súťaž je súťaž o najbojovnejšieho jazdca.

Každý deň sa zíde skupina rozhodcov, ktorá udeľuje body pretekárom, ktorí sa
pokúsili o únik či iný podobný útok. Jazdec s najväčším počtom bodov získava
biele štartovné číslo na červenom pozadí (namiesto čierneho čísla na bielom
pozadí).

Časovku jednotlivcov jazdia cyklisti samostatne. Jazdci štartujú v intervale
dvoch minút, v obrátenom poradí v celkovej klasifikácii. Najvyššie postavení
jazdci, štartujúci nakoniec, vyrážajú na trať v intervaloch troch minút. Toto
pravidlo však neplatí vždy. Tour v roku 2004 ponúkla časovku (dlhú asi 15 km) s
cieľom na vrchole legendárnej L’Alpe-d’Huez, v ktorej jazdci štartovali v
rozmedzí jednej minúty, tí najlepší v rozmedzí dvoch minút.

Tradične je posledná časovka predposlednou etapou, ktorá rozhoduje o víťazovi
ešte pred štartom poslednej etapy, ktorá sa už nejazdí súťažne. Pri niektorých
príležitostiach však organizátori pretekov zmenili poslednú etapu s dojazdom v
Paríži na časovku. Poslednými pretekmi, kedy sa toto stalo, bola Tour v roku
1989, povestná najtesnejším víťazstvom Grega LeMonda pred Laurentom Fignonom.
Fignon šiel do poslednej etapy ako vedúci jazdec s náskokom 50 s, ale nakoniec
bol porazený o osem sekúnd po skvelom časovkárskom výkone LeMonda.

Posledná etapa končí na bulvári Champs-Elysées, ktorý je pre svoje dlažobné
kamene pre jazdcov veľmi nepríjemný. Táto etapa sa väčšinou nejazdí v súťažnom
duchu, pretože o víťazovi je už spravidla rozhodnuté. Napriek tomu sa v
minulosti objavili výnimky. V roku 1987, kedy Stephen Roche viedol po poslednej
časovke o 40 s pred Pedrom Delgadom, sa Delgado v poslednej etape odtrhol od
pelotónu a pokúsil sa na poslednú chvíľu strhnúť víťazstvo na svoju stranu.
Roche Delgada ho však dohonil a obaja dojazdili v hlavnom pelotóne.

V ostatných rokoch organizátori experimentovali s presunutím poslednej časovky
jednotlivcov do poslednej etapy namiesto etapy predposlednej. Najznámejšou sa
týmto stala Tour v roku 1989, kedy Greg LeMond prevzal žlté tričko v poslednej
časovkárskej etape pred Laurentom Fignonom a zvíťazil o osem sekúnd. Je
pravdepodobné, že táto úprava sa bude v budúcnosti opakovať.

Známou je etapa s cieľom na L’Alpe-d’Huez. V roku 2004 sa organizátori rozhodli
uskutočniť ďalší experiment a usporiadali časovku jednotlivcov s cieľom na
L’Alpe-d’Huez. Táto zmena však pretekármi nebola prijatá príliš dobre a
pravdepodobne sa už nebude opakovať.

* dodatočne po odobratí víťazstva Floydovi Landisovi (2006) a Albertovi
Contadorovi (2010) za doping ** víťaz Lance Armstrong (USA) bol zbavený titulov
pre užívanie dopingových látok

Tour de France sa doteraz zúčastnilo trinásť Čechov a Slovákov, pričom Ján
Svorada vymenil v roku 1996 slovenské občianstvo za české. Ako prvý Slovák
štartoval na pretekoch Milan Jurčo. Najúspešnejšími jazdcami sú Peter Sagan so
štyrmi účasťami, šiestimi individuálnymi etapovými víťazstvami (2012 1., 3. a 6.
etapa, 2013 7. etapa, 2016 2. 11. a 16. etapa) a ziskom štyroch zelených dresov,
a Česi Ján Svorada s ôsmimi štartmi a tromi individuálnymi etapovými víťazstvami
a Pavel Padrnos so šiestimi štartmi a tromi víťazstvami v tímovej časovke. V
ročníku 2012 bolo Slovensko rekordne zastúpené bratmi Petrom a Martinom
Velitsovcami a Petrom Saganom. Sagan vyhral 3 etapy a zelený dres pre víťaza
bodovacej súťaže. V roku 2013 Peter Sagan obhájil víťazstvo v bodovacej súťaži o
zelený dres a pridal jedno etapové víťazstvo. Aj v rokoch 2014 a 2015 získal
zelený dres, ale bez vyhratej etapy.



https://sk.wikipedia.org/wiki/Juno_(sonda)

Juno je kozmická sonda NASA určená na výskum planéty Jupiter. Je súčasťou
programu New Frontiers. Poznatky získané sondou majú prispieť k pochopeniu
vzniku a vývoja Jupitera a tým prispieť k dokonalejšiemu pochopeniu nielen
ďalších telies slnečnej sústavy, ale aj mnohých exoplanét.

Sondu postavila firma Lockheed Martin Space Systems Co. a o jej prevádzku sa
stará Laboratórium prúdového pohonu (Jet Propulsion Laboratory). Vedeckú náplň
misie riadia a koordinujú ústav Southwest Research Institute a stredisko Goddard
Space Flight Center. Sonda odštartovala 5. augusta 2011 a Jupiter dosiahla 5.
júla 2016, o päť rokov neskôr. Tam bola navedená na obežnú dráhu nad pólmi
planéty. V priebehu 20 mesiacov trvajúcej plánovanej misie Juno obletí Jupiter
37-krát a bude zbierať údaje o jeho gravitačnom poli, magnetickom poli a
štruktúre atmosféry.

Sonda je pomenovaná podľa rímskej bohyne Juno, ktorá bola manželkou boha
Jupitera.

Telo sondy Juno má tvar nízkeho pravidelného šesťbokého hranola s priemerom
3,5 m a celkovou výškou vrátane antén 3,5 m. Je stabilizovaná rotáciou: V
priebehu preletu a vedeckých pozorovaní sa bude otáčať dvakrát za minútu, v
priebehu motorických manévrov päťkrát za minútu. Je vybavená troma rozkladacími
panelmi fotovoltaických batérií – 2 panely sú štvordielne s rozmermi 9,0×2,65 m
a 1 panel trojdielny (6,75×2,65 m). Panely navzájom zvierajú uhol 120° a majú
celkovú plochu asi 60 m², vďaka ktorej dodávajú v blízkosti Zeme na počiatku
letu elektrickú energiu s výkonom 14 kW a pri navedení na obežnú dráhu okolo
Jupitera 400 W. Solárne panely dobíjajú 2 lítium-iónové akumulátorové batérie s
kapacitou 2×55 Ah. Juno je prvá sonda, ktorá letí do takých vzdialených končín
slnečnej sústavy odkázaná len na solárne panely. Predošlé sondy boli vybavené
rádioizotopovými batériami, pretože na rovnakú jednotku plochy dopadá na obežnej
dráhe Jupitera 25-krát menej slnečného žiarenia, ako na orbite Zeme. Dnešné
moderné solárne články však majú o 50 % vyššiu účinnosť a sú odolnejšie voči
radiácii, ako články spred 20 rokov, navyše energetické nároky sondy Juno nie sú
veľké.

Systémy sondy riadi počítač RAD750 (256 megabajtov pamäte flash, 128 megabajtov
pamäte DRAM, objem spracovania údajov až 100 Mbit/s) uložený spoločne s väčšinou
ďalšej elektroniky do protiradiačného krytu v tvare kocky s hranou približne 1 m
vyrobenej z 10 mm hrubého titánového panciera. Komunikačný systém pracuje v
pásme X (8 GHz); využíva parabolickú anténu s priemerom približne 3 m pevne
umiestnenú na hornej podstave tela sondy. Tá poslúžila ako tepelný štít v dobe,
keď sa sonda pohybovala v blízkosti Slnka.

Na veľké korekcie dráhy a navedenie na obežnú dráhu okolo Jupitera slúži motor
LEROS-1b s ťahom 645 N na dvojzložkovú kvapalnú pohonnú látku, umiestnený na
spodnej podstave telesa. Jej zložky sú hydrazín a ako okysličovadlo slúži oxid
dusičitý. Motor je chránený v priebehu letu uzatvárateľným protimeteorickým
štítom, ktorý je otvorený počas práce motora. Na menšie korekcie dráhy, úpravu
smeru osi rotácie sondy a zmeny rýchlosti rotácie slúži 12 motorčekov systému
RCS (Reaction Control System) rozdelených do 4 skupín. Predpokladaná aktívna
životnosť sondy Juno je 6 rokov.

Počas štartu sondu chránil aerodynamický kryt, namontovaný v laboratóriách
Astrotech v Titusville na Floride.

Základné skúšky sondy prebehli už vo výrobnom závode. Po nich, v apríli 2011,
bola sonda prevezená na Floridu, kde pokračovali prípravné práce a testy. Týždeň
pred plánovaným štartom sa sonda presunula do haly VAB (Vehicle Assembly
Building), kde bola vo vnútri ochranného štítu pripevnená na vrchol svojho
nosiča, rakety Atlas. Pred presunom zostavy na štartovaciu rampu 41 panovali
obavy z hurikánu Emily. Napriek tomu sa však 4. augusta začal prevoz zostavy na
rampu vzdialenú od VAB 550 metrov. 5. augusta v čase 08:34 UT, sedem hodín pred
plánovaným štartom, sa rozbehlo odpočítavanie. V čase 12:48 UT došlo k evakuácii
a uzavretiu nebezpečnej zóny okolo štartovacieho komplexu. V čase 13:36 UT sa
začalo tankovať palivo do druhého a následnej aj do prvého stupňa rakety. Počas
druhého plánovaného prerušenia odpočítavania došlo ku kolísaniu tlaku hélia v
raketovom stupni Centaur. Odpočítavanie sa však napokon v čase 16:21 UT opäť
rozbehlo. Štartovacie okno v daný deň trvalo viac než hodinu, raketa so sondou
napokon vzlietla 18 minút pred jeho koncom.

Zážihom motora RD-180 sa v čase 16:25:00,146 UT raketa Atlas V so svojim
nákladom sa odpútala od rampy. O pätnásť sekúnd neskôr minula vrchol obslužnej
veže, 40 sekúnd po štarte ťah hlavného motora plánovane poklesol, aby sa znížilo
aerodynamické namáhanie. V čase T+94 sekúnd ukončila svoju činnosť pätica
prídavných rakiet, v čase T+1 minúta 40 sekúnd dosiahol výkon motora RD-180 opäť
maximum. O osem sekúnd neskôr sa od rakety oddelili vyhasnuté štartovacie
motory. Tri minúty a 38 sekúnd po štarte sa aerodynamický kryt chrániaci družicu
rozpadol na polovice a bol odhodený. V čase T+4 minúty 32 sekúnd motor RD-180
ukončil svoju činnosť. Nasledovalo oddelenie prvého stupňa Atlas V a k činnosti
sa dostal druhý stupeň nazývaný Centaur. Motor RL10 raketového stupňa Centaur
bol zapnutý v čase T+4 minút 52 sekúnd a vypnutý v čase T+10 minút 49 sekúnd.
Sonda s raketovým stupňom sa ostala na obežnú dráhu okolo Zeme. Neabsolvovala
však ani jeden celý obeh. V čase 17:05 UT sa motor Centauru opäť zapálil a
postupne odpútal sondu od Zeme. V čase T+49 minút 59 sekúnd sa motor definitívne
vypol – jeho náklad sa nachádzal na únikovej dráhe k Jupiteru. Následne Centaur
zaujal polohu vhodnú na oddelenie nákladu, roztočil sa rýchlosťou 4,8 otáčky za
minútu, aby udržal správnu orientáciu a v čase T+53 minút 14 sekúnd (17:18 UT)
sa od sondy odpojil. Samostatne letiaca sonda nadviazala spojenie so stanicou v
Canberre (Austrália) a vyklopila solárne panely. Začali sa skúšky a kontroly
rôznych prístrojov a systémov. Raketa Atlas naviedla sondu na obežnú dráhu tak
presne, že nebolo potrebné vykonať ani prvú plánovanú korekciu dráhy.

V októbri 2013 sonda preletela okolo Zeme, čo ju urýchlilo na jej ceste k
Jupiteru. Ten dosiahla päť rokov po štarte, v júli 2016.

Na obežnú dráhu okolo najväčšej planéty slnečnej sústavy bola navedená 34 minút
trvajúcim manévrom OIM (Orbit Insertion Maneuver), ktorý ju dostal na veľmi
výstrednú eliptickú dráhu. Táto dráha sa bude upravovať ďalšími manévrami. Už
nasledujúceho dňa po navedení na orbitu sa zaplo prvých päť vedeckých
prístrojov. 27. augusta sonda prvýkrát preletela veľmi blízko Jupitera a
zistila, že jeho výrazné oranžové pásy pokračujú aj pod vrstvou oblačnosti.

19. októbra sa sonda nečakane prepla do bezpečnostného módu. Stalo sa tak počas
blízkeho preletu okolo planéty, čo sonde znemožnilo zberať údaje. V
bezpečnostnom móde zotrvala šesť dní a potom sa jej činnosť úspešne obnovila.
Zároveň sa zistil problém na dvojici ventilov motorového systému Juno, čo ale
nesúvisí s prvou spomenutou poruchou.

Po roku práce, čo je 37 obehov okolo Jupitera, bude misia sondy ukončená jej
plánovaným navedením do atmosféry Jupitera. Udeje sa tak preto, aby sa zabránilo
prípadnej kontaminácii jupiterových mesiacov.



https://sk.wikipedia.org/wiki/Peter_Sagan

Peter Sagan (* 26. január 1990, Žilina) je slovenský profesionálny cestný
cyklista jazdiaci za nemecký tím Bora-Hansgrohe. Podľa odborníkov patrí medzi
najväčšie talenty svetovej cyklistiky v súčasnosti. Na Tour de France
(2012-2016) sa stal jediným pretekárom, ktorý získal zelené tričko vo svojich
prvých piatich účastiach. V roku 2013 a 2015 získal ocenenie Športovec roka. V
roku 2015 získal titul majstra sveta v cestnej cyklistike – preteky s hromadným
štartom mužov v kategórií elite, ktorý v roku 2016 obhájil v katarskej Dohe. Od
roku 2014 má sídlo v Monaku. S médiami okrem slovenčiny komunikuje aj po
anglicky a taliansky.

Narodil sa v Žiline ako najmladší syn Ľubomíra Sagana a jeho manželky Heleny.
Vyrastal spoločne s dvomi bratmi a sestrou v žilinskej štvrti Bôrik, kde mali
jeho rodičia malý obchod s potravinami. Svoju detskú športovú kariéru začínal v
žilinskom futbalovom klube ale už po týždni zavesil kopačky na klinec a upol sa
k bicyklu. Svoje prvé víťazstvo získal už v siedmich rokoch. V žilinskom
lesoparku zorganizovali saleziáni a Cyklistický spolok Žilina cyklistické
preteky a Peter aj jeho brat Juraj zvíťazili vo svojich vekových kategóriách.
Bolo rozhodnuté, že Saganovci sa budú venovať cyklistike vážnejšie. Keď mal
Peter deväť rokov, začal trénovať v Cyklistickom spolku v Žiline pod vedením
trénerov Milana Novosada a Petra Zánického.

Peter Sagan sa spočiatku venoval horskej aj cestnej cyklistike, cez zimu dokonca
aj cyklokrosu. Ako výnimočný talent zažiaril už v predjuniorskom veku. V roku
2006 šokoval cyklistických odborníkov, keď vyhral preteky Regiónem Orlicka,
jedny z najťažších juniorských etapových pretekov v Česku. Neznámy Peter Sagan,
vtedy iba šestnásťročný kadet, porazil v štvor-etapových pretekoch všetkých o
dva roky starších juniorov. Víťazstvo si ešte zopakoval aj v tretej etape
pretekov nováčikov Asvö Radjugendtour v rakúskom Erlachu. Na majstrovstvách
Slovenska juniorov v tom istom roku skončil tretí za o dva roky staršími
Róbertom Gavendom a svojim bratom Jurajom.

V nasledujúcom roku sa už stal suverénnym juniorským majstrom Slovenska na ceste
s náskokom viac ako sedem minút pred druhým v poradí Martinom Mahďarom a vo
svojej úvodnej sezóne v svetovom pohári v cestnej cyklistike juniorov skončil na
piatom mieste. Na majstrovstvách Európy juniorov na ceste sa umiestnil na ôsmom
mieste a na majstrovstvách sveta v Mexiku na štvrtom mieste. Najväčšie úspechy
však v tomto období dosiahol v horskej cyklistike a cyklokrose. V januári 2007
získal titul juniorského majstra Slovenska v cyklokrose a na majstrovstvách
sveta v cyklokrose v belgickom Hooglede-Gits obsadil v pretekoch juniorov 10.
priečku. Na majstrovstvách sveta v horskej cyklistike, ktoré sa v septembri
uskutočnili v škótskom stredisku Fort William, Peter Sagan štartoval v
juniorskej kategórii cross country kvôli nevyjazdeným bodom za uplynulú sezónu
až z deviateho radu na 90 pozícii. Postupne sa však prepracovával stále viac a
viac dopredu a nakoniec skončil na ôsmom mieste. Medailové pozície však získal
na európskych juniorských šampionátoch. Najskôr získal v júli bronzovú medailu
na Majstrovstvách Európy horských bicyklov v Turecku a v decembri si to
zopakoval na Majstrovstvách Európy v cyklokrose vo Švajčiarsku. Za výborné
výsledky vo svojej úvodnej sezóne v juniorskej kategórii bol vyhlásený v ankete
zorganizovanej Slovenským zväzom cyklistiky za cyklistický talent roka. Pri
preberaní tejto ceny vyhlásil: "Po bronzových medailách zamierim vyššie..."
Jeden z trénerov Petra Sagana Peter Zánický odôvodnil jeho úspechy v prvej
sezóne v juniorskej kategórii tým, že okrem obrovského talentu tvrdo na sebe
pracuje a hlavne si nepripúšťa žiaden psychický tlak. Ako príklad toho, že Peter
sa nesťažuje na nepriaznivé podmienky uviedol prvé kolo Slovenského pohára v
horskej cyklistike, keď ešte nemal pripravený sponzorský bicykel. Peter si
požičal starší bicykel od sestry a súťaž vyhral.

Petrove predsavzatie, že po bronze zamieri vyššie, sa naplnilo už o tri týždne
po vyhlásení ankety. Na juniorských majstrovstvách sveta v cyklokrose v
talianskom Trevise získal v deň svojich osemnástich narodenín striebornú
medailu, napriek tomu, že sa v úvode pretekov zaplietol do hromadného pádu.
Najcennejší kov vybojoval Peter Sagan už v máji na majstrovstvách Európy v
horskej cyklistike v disciplíne cross country v nemeckom stredisku St. Wendel. V
júni sa stal dokonca v talianskom Val di Sole juniorským majstrom sveta v
horskej cyklistike v tej istej disciplíne, čím dosiahol najlepší slovenský
výsledok na svetovom šampionáte v horskej cyklistike v histórii. Peter Sagan
však nezanevrel ani na cestu. V máji sa umiestnil na druhom mieste v celkovej
klasifikácii medzi juniormi za víťazom Michalom Kwiatkowskim z Poľska na
Pretekoch mieru v Česku. Na týchto klasických česko-slovenských pretekoch
zvíťazil v 3. etape a bol v dvoch etapách druhý a raz tretí. Súťažil prvýkrát aj
v slávnej klasike Paris–Roubaix, kde sa tiež umiestnil na pódiovom druhom
mieste. Zvíťazil aj v 4. etape pretekov Giro della Lunigiana v Taliansku. Svoje
účinkovanie v juniorskej kategórii na ceste zavŕšil víťazstvom na troj-etapových
pretekoch Kroz Istru v Chorvátsku, ktoré boli poslednou časťou Svetového pohára
Medzinárodnej cyklistickej únie. Spomedzi juniorov z 20 krajín dokázal poraziť
aj úradujúceho juniorského majstra sveta Francúza Le Bona.

Presvedčivé výsledky Petra Sagana v sezóne 2008 spôsobili, že v nielen obhájil
svoje minuloročné prvenstvo v ankete Slovenského zväzu cyklistiky Talent roka,
ale dokonca ako junior v konkurencii dospelých získal aj titul Cyklista roka
tesne pred Petrom Velitsom. Úspešné pôsobenie Petra Sagana medzi juniormi sa
neobišlo ani bez záujmu profesionálnych tímov. Peter podpísal v novembri 2008
amatérsku zmluvu so špičkovým talianskym UCI Pro tímom Liquigas. Keďže Liquigas
mal v cestnom amatérskom tíme do 23 rokov naplnený limitovaný počet dvoch
cudzincov, bolo rozhodnuté, že v sezóne 2009 bude štartovať Peter Sagan na
cestných pretekoch za slovenský tím Duklu Trenčín. Trénovať a žiť však bude v
Liquigase, v stredisku San Polo di Piave. Preteky v horskej cyklistike bude
jazdiť za tím Liquigasu Cannondale. Predstava Liquigasu bola, že od sezóny 2010
bude Sagan kompletne zastrešený v Liquigase s tým, že jedno amatérske miesto sa
uvoľní možno ešte v auguste 2009.

Rok 2009, prvý rok v seniorskej kategórii znamenal pre Petra Sagana aj
rozhodovanie o ďalšom smerovaní. Po zisku zlatej medaily na majstrovstvách sveta
v horskej cyklistike v júni 2008 na túto otázku odpovedal: "Zatiaľ ešte presne
neviem, uvidím podľa ponúk. Na základe posledných úspechov sa však pomaly
prikláňam k horskej cyklistike." Začiatkom roka 2009 sa však už vyjadril, že
stále nie je definitívne rozhodnutý, či sa stane špecialistom na cestnú alebo na
horskú cyklistiku. Preto aj v prvej sezóne medzi seniormi jazdil obe disciplíny.
Umožnil mu to aj jeho zamestnávateľ, keďže ten súhlasil s tým, že Peter bude v
sezóne 2009 jazdiť aj cestné aj horské preteky a o jeho definitívnom smerovaní
sa rozhodne až počas sezóny. Úvod svojej prvej sezóny medzi seniormi Peter Sagan
strávil v tréningovom kempe Liquigasu v Toskánsku, kde trénoval spoločne s
profesionálnymi hviezdami, akými sú Roman Kreuziger, Ivan Basso, Daniele Benatti
a Franco Pellizotti.

Už svoje prvé súťažné vystúpenie na ceste medzi seniormi zavŕšil na stupňoch
víťazov. V marci skončil na druhom mieste na 4-etapových pretekoch Po chodníkoch
kráľa Nikolu v Čiernej Hore, zaradených do kategórie 2.2 Medzinárodnej
cyklistickej únie. V máji na 5-etapových pretekoch Giro del Friuli v Taliansku
skončil trikrát na stupni víťazov. Raz dokonca potom, ako 10 km pred cieľom
zlomil koleso bicykla. Prvé víťazstvo medzi seniormi získal Peter na
jednodňových pretekoch Grad prix Kooperativa (premenované na GP Hydraulika
Mikolašek) zaradených do kategórie UCI 1.2, ktoré sa uskutočnili v okolí Dubnice
nad Váhom 30. mája 2009. Slovenské médiá toto víťazstvo takmer nestihli
zaregistrovať (štvorriadková správa v denníku Sme z 1. júna 2009). Ďalšie
víťazstvá prišli v júli v Poľsku na 5-etapových pretekoch Wyścig Dookoła
Mazowsza, zaradených do kategórie UCI 2.2. Peter tam zvíťazil v dvoch etapách,
raz skončil druhý a raz tretí. V celkovej klasifikácii obsadil siedme miesto,
zvíťazil v bodovacej súťaži a v kategórii mladých jazdcov. Z vrcholných podujatí
sa mu viac darilo na majstrovstvách Európy. 5. júla 2009 skončil v belgickom
Hooglede-Gits v kategórii mužov do 23 rokov na výbornom desiatom mieste, napriek
tomu, že bojoval proti starším súperom. Práve v tom čase začínala vo Francúzsku
Tour de France, takže aj tento výsledok sa zaobišiel bez mediálnej pozornosti.
Na majstrovstvách sveta v talianskom Mendrisio sa mu 26. septembra až tak veľmi
nedarilo a preteky nedokončil.

Tak ako sa dohodol so svojim zamestnávateľom, venoval sa Peter Sagan v sezóne
2009 naďalej aj horskej cyklistike. Niekedy viac ako výsledkami upútal svojou
skromnosťou a kamarátskym prístupom. Janka Števková ocenila na pretekoch
Svetového pohára v máji v Madride, že ju aj Elenu Ondášovú pozval Peter deň pred
pretekmi na kávu do jeho tímového stanu. No v júni na pretekoch Grand Prix
Dohňany, ktoré boli generálkou pred majstrovstvami Európy, už upútal aj svojim
výkonom. V elitnej kategórii skončil na druhom mieste za bronzovým medailistom z
majstrovstiev sveta 2007 do 23 rokov Čechom Jaroslavom Kulhavým. V júli skončil
na majstrovstvách Európy v horskej cyklistike v holandskom Zoetermeer v
kategórii cross country mužov do 23 rokov na štrnástom mieste, no napriek tomu
sa stal hrdinom pretekov. Druhú polovicu pretekov absolvoval totiž s prasknutým
rámom bicykla. Všetko si vynahradil už v septembri na svetovom šampionáte v
austrálskej Canberre, kde skončil v kategórii mužov do 23 rokov na štvrtom
mieste.

Titul Cyklista roka Peter Sagan za rok 2009 neobhájil. Skončil druhý za Petrom
Velitsom, ktorý sa po roku opäť vrátil na slovenský cyklistický trón.
Dôležitejšie však bolo, že jeho výsledky počas sezóny donútili šéfov Liquigasu
zmeniť názor a ponúkli mu profesionálnu zmluvu oveľa skôr, ako pôvodne
zamýšľali. Začiatkom novembra podpísal Peter Sagan s tímom Liquigas dvojročnú
profesionálnu zmluvu s minimálnym platom 33 000 eur garantovaným pre každého
člena tímu Pro Tour. S tým súviselo aj dlho očakávané rozhodnutie. Napriek tomu,
že Sagan priznal, že horská cyklistika mu viac prirástla k srdcu, rozhodol sa
pre súťaže na ceste, pretože podľa neho: "Veľká cyklistika je tá, ktorá sa robí
na ceste, s tímami Pro Tour."

Do profesionálneho pelotónu vstúpil ešte stále 19-ročný Peter Sagan v januári
2010 na úvodnom podujatí seriálu UCI ProTour najvyššej kategórie WT, pretekoch
Tour Down Under v Austrálii. Ešte tesne predtým sa zviditeľnil na kritériu
Cancer Council Helpline Classic v Adelaide, ktoré bolo generálkou na Tour Down
Under. Skončil v ňom na 27. mieste, ale takmer dve tretiny pretekov jazdil vo
vedúcej päťčlennej skupine spolu s dvoma bývalými víťazmi Tour de France Lance
Armstrongom a Óscarom Pereirom Siom. V 6-etapových pretekoch Tour Down Under sa
nováčik v profesionálnom pelotóne napriek vážnemu pádu v 2. etape umiestnil
celkovo na 29. mieste. V hodnotení mladých jazdcov skončil šiesty a z tímu
Liquigas bol najlepší. Najvýraznejší výsledok dosiahol v 3. etape, keď skončil
po finiši pelotónu štvrtý a v 5. kopcovitej etape, keď bol v závere pretekov
takmer dvadsať kilometrov v štvorčlennom úniku takých hviezd, akými sú víťaz
Vuelty Alejandro Valverde, majster sveta z roku 2009 Cadel Evans a Španiel Luis
León Sánchez a nakoniec skončil piaty. Prvé preteky v profesionálnom pelotóne
priniesli Petrovi Saganovi aj prvú prezývku medzi profesionálmi. Tri kilometre
pred cieľom 2. etapy nepríjemne spadol a do cieľa prišiel iba s veľkým
sebazaprením. Rany mu museli zošívať osemnástimi stehmi, ale Peter Sagan na
druhý deň pokračoval v pretekoch, dokonca skočil štvrtý. To mu vyslúžilo
prezývku Rambo.

Kým na úvodných pretekoch medzi profesionálmi si súperi Petra Sagana všimli, už
na druhých ho museli začať rešpektovať. Na 6-etapových pretekoch najvyššej
kategórie WT v marci vo Francúzsku Paris – Nice dosiahol svoje prvé etapové
víťazstvo medzi profesionálmi. Najskôr mu víťazstvo prekĺzlo pomedzi prsty, keď
prehral v cieli 2. etapy o pár centimetrov s Francúzom Williamom Bonnetom.
Vynahradil si to už v nasledujúcej etape, keď sa dokázal udržať v záverečnom
stúpaní 3 kilometre pred cieľom na špici a vo finišujúcej skupinke porazil také
profesionálne hviezdy ako Joaquim Rodríguez, Nicolas Roche, Jens Voigt, Tony
Martin a Alberto Contador. Víťazstvo si zopakoval aj v 5. etape, keď unikol
pelotónu v stúpaní 2 kilometre pred cieľom a s vypätím posledných síl dokázal
udržať náskok až do cieľa. Preteky Paris – Nice upriamili pozornosť
cyklistického sveta na Petra Sagana, iba tri mesiace po jeho vstupe do
profesionálneho pelotónu. Vyhral tu dve etapy, raz skončil druhý a raz tretí. V
celkovom poradí sa umiestnil na 17. mieste, v kategórii mladých jazdcov na
štvrtom a zvíťazil v bodovacej súťaži, ktorá sa v nasledujúcich rokoch stala
jeho doménou. Odborníci ho začali považovať za jeden z najväčších talentov
súčasného pelotónu a pripomínali, že od čias Nemca Jana Ullricha, ktorý v roku
1997 zvíťazil na Tour de France ako 23-ročný a je Saganovým vzorom z detských
rokov, nemal žiadny mladík takýto vstup do profesionálneho pelotónu.

O mesiac Petrove úspechy pokračovali. Na pretekoch Tour de Romandie vo
Švajčiarsku si pripísal ďalšie etapové víťazstvo. Najskôr skončil v prológu
tesne druhý o necelú sekundu za Talianom Marcom Pinottim. Hneď nasledujúcu prvú
etapu však bol najlepší v špurte pelotónu pred Francescom Gavazzim a Nicolasom
Rocheom. Vo finiši chýbal Mark Cavendish, ktorý nestačil držať krok s pelotónom
v kopcoch. Do 2. etapy si Peter obliekol prvýkrát v profesionálnom pelotóne žlté
tričko vedúceho pretekára, ktoré si udržal ešte jednu etapu. Až po tretej etape,
ktorou bola časovka na 23 km, ho zo žltého trička vyzliekol Austrálčan Michael
Rogers. Peter Sagan získal pódiové umiestnenie ešte v nasledujúcej etape, keď
skončil druhý. V celkovej klasifikácii skončil na 12. mieste (po diskvalifikácii
pôvodného víťaza Alejandra Valverde) a v kategórii jazdcov do 25 rokov na treťom
mieste.

V máji sa Peter Sagan spolu s tímom sťahoval do Spojených štátov. Čakala ho
premiéra na najprestížnejších pretekoch na severoamerickom kontinente Tour of
California. Na štartovej čiare sa stretol opäť s Lance Armstrongom, ale aj s
ďalšími hviezdami, akými boli napríklad majstri sveta Lars Boom, Tom Boonen,
Fabian Cancellara, Michael Rogers, alebo olympijský víťaz Brett Lancaster. Pred
odchodom prezradil, že vedeniu tímu záleží na tom, aby v zámorí zanechali dobrý
dojem, vzhľadom na ich amerického sponzora Cannondale. Peter Sagan si ich
želanie asi vzal k srdcu. V 1. etape skončil po finiši celého pelotónu na 12.
mieste. Ale už v náročnej kopcovitej 2.etape skončil na druhom mieste, keď vo
finiši nestačil iba na olympijského víťaza Bretta Lancastera. Víťaz prvej etapy
Mark Cavendish v kopcoch stratil a prišiel do cieľa so stratou 17 minút. Do 3.
etapy už Peter Sagan štartoval v bielom tričku najlepšieho jazdca do 24 rokov a
udržal si ho až do konca pretekov. V etape sa umiestnil na 4. mieste, keď
doviedol do cieľa pelotón za trojicou uprchlíkov. Jeho hlavný úder však prišiel
v 5. etape, kde v záverečnom finiši doslova deklasoval držiteľa žltého trička
Davida Zabriskie a majstra sveta Michaela Rogersa. Víťazstvom v etape sa dostal
do čela bodovacej súťaže a zelené tričko si udržal až do cieľa pretekov. Svoje
víťazstvo zopakoval v nasledujúcej "kráľovskej" horskej 6. etape, vyhlasovanej
za najťažšiu etapu v krátkej histórii Tour of California. Peter Sagan vo finiši
vedúcej skupinky opäť porazil Michaela Rogersa a jeho krajana Rory Sutherlanda.
17 cyklistov, vrátane majstra sveta Toma Boonena, z pretekov počas etapy
odstúpilo a 11, vrátane Marka Cavendisha, nebolo klasifikovaných kvôli
prekročeniu časového limitu. Prvé vystúpenie Petra Sagana na severoamerickom
kontinente nakoniec skončilo triumfálne. Vyhral dve etapy, raz skončil druhý a
raz štvrtý. V celkovej klasifikácii sa umiestnil na 8. mieste a zvíťazil v
kategórii jazdcov do 24 rokov a v bodovacej súťaži.

Ešte väčšie úspechy dosiahol v roku 2011, keď okrem 11 etapových víťazstiev na
rôznych pretekoch sa stal aj celkovým víťazom dvoch etapových pretekov – Okolo
Sardínie a Okolo Poľska. Na svojej premiérovej Grand Tour, na Vuelte 2011 vyhral
tri etapy.

V sezóne 2012 pokračuje v tíme Liquigas-Cannondale a pri svojej premiére na Tour
de France získal tri prvenstvá a zelené tričko pre víťaza bodovacej súťaže
šprintérov.

Zelené tričko opäť získal aj na pretekoch USA Pro Challenge a Tour of Alberta.
V Kanade sa zúčastnil ešte GP de Québec (10. miesto) a GP de Montréal, v ktorých
finišoval ako prvý. Na majstrovstvách sveta v Taliansku napokon obsadil 6.
miesto.

V lete 2014 sa objavili informácie o Saganovom prestupe z tímu Cannondale. 5.
augusta 2014 neoficiálne informácie tvrdili, že Sagan prestúpi do tímu
Tinkoff-Saxo, čo sa nakoniec aj potvrdilo. Záujem o Sagana mali mať aj tímy
Astana a tím pretekára F1 Fernanda Alonsa. Spolu s Petrom sa do tímu sťahoval aj
brat Juraj a masér Maroš Hlad. V novom tíme by Sagan mal podľa SME byť „lídrom
na jarné klasiky a šprintérske dojazdy etáp“, čo sa nakoniec nepotvrdilo.

Peter sa stal v roku 2015 súčasťou ruského tímu Tinkoff-Saxo pod vedením Olega
Tinkova. Nastúpil v prvej časti sezóny na ôsmich pretekoch: Tour of Qatar, Tour
of Oman, Tirreno-Adriatico,Milano_–_San_Remo, E3 Harelbeke, Gent-Wevelgem,Tour
des Flandres, Grand_Prix_de_l'Escau, Paris - Roubaix, Amgen Tour of California,
Tour de Suisse. Na začiatku roka sa snažil získať prvé víťazstvo v novom drese,
ale nedarilo sa mu. Aj keď bol väčšinou pri koncovkách etáp, viackrát skončil
druhý. Svoje prvé víťazstvo v roku 2015 získal až v 6. etape na
Tirrenu-Adriaticu. Bola to upršaná zvlnená etapa, ktorá merala 210 km. Pri
každej účasti na Tirreno - Adriatico získal aspoň jedno etapové víťazstvo. V
klasike Milano San Remo sa tiež účastnil na konci klasiky špurtu ale bolo to
nakoniec 4. miesto. Víťazom sa stal John Degenkolb. Na klasike Okolo Flámska
skončil tiež štvrtý, víťazom bol Nór Alexander Kristoff. Na ďalšej klasike Paris
- Roubaix sa mu ku koncu pokazil bicykel a pritom stratil mnoho času a nakoniec
skončil 23.. Víťazom sa opäť stal John Degenkolb. Kritici začali kritizovať
Petra Sagana za výkony na jarných klasikách, ale potom prišla Tour of
California. V prvých dvoch etapách bol dvakrát druhý a stále prehral v koncovke
etapy za Markom Cavendishom. V 3. etape vyšiel únik lotyšskému pretekárovi
Tomovi Skujinšovi a Sagan bol znova druhý. Ale v 4. etape získal v rovinatej
etape svoj prvý etapový triumf na týchto pretekoch a celkovo druhý v roku 2015.
V 5. etape vyhral opäť Mark Cavendish a Peťo tu bol tretí. V nasledujúcej etape
v individuálnej časovke nechal za sebou všetkých a získal s prehľadom etapové
víťazstvo. Tiež získal vedúci žltý dres pre pretekára s najlepším časom. V
siedmej horskej etape nedávali Petrovi odborníci veľkú šancu, ale on im ukázal,
že chce bojovať o celkový triumf na týchto pretekoch. Aj keď stratil žltý dres
ale v ďalšej etape vďaka časovému bonusu získal žltý dres od Juliana
Allaphilippa a vyhral preteky Tour of California. Ďalšie dva etapové víťazstvá
získal na pretekoch Tour de Suisse. Peter v tomto roku získal svoj prvý titul
majstra Slovenska v časovke jednotlivcov medzi pretekármi Elite a obhájil titul
majstra Slovenska v hromadných pretekoch. Majstrovstvá Slovenska a Česka sa
konali v jeho rodnom meste, v Žiline. Vyhrať časovku aj preteky s hromadným
štartom sa naposledy podarilo Matejovi Jurčovi v roku 2008. V júli Peter už
štvrtý raz po sebe získal zelený dres na Tour de France. O zelený dres na Tour
de France bojoval hlavne s Andrém Greipelom. Aj keď nezískal žiaden etapový
triumf, ale ukázal bojovné srdce a zúčastnil sa viacerých únikov. Peťo má už v
25. rokoch 4 zelené dresy pričom Erik Zabel, ktorý má 6 zelených dresov svoj
prvý získal až 26. rokoch. Peťo má v športovej kariére veľa cieľov, ale
napríklad je to aj prekonanie rekordu Erika Zabela alebo by chcel vyhrať aspoň
raz nejakú veľkú monumentálnu klasiku. Veľkého víťazstva sa dočkal na MS 27.
septembra 2015 v Richmonde, USA, kde sa stal majstrom sveta v pretekoch s
hromadným štartom po sólovom úniku 2,6 km pred cieľom. Celé preteky bol
nenápadný, ale nakoniec bol v správnej chvíli na správnom mieste. Saganov
majstrovský titul je historickým úspechom pre slovenskú cyklistiku. [127] Sezónu
zakončil dvoma druhými miestami na Abu Dhabi Tour, kde si naposledy vo svojom
živote obliekol biely dres.

V roku 2016 nastupuje Peťo už s dúhovým dresom v tíme Tinkoff. Pretože už má 26
rokov, tak už nemôže získať na žiadnych pretekoch biely dres. Svoje prvé preteky
absolvoval v Argentíne na pretekoch Tour de San Luis kde skončil trikrát v top
5. Na začiatku jarných klasík obsadil na klasike Omloop Het Nieuwsblad 2. miesto
za Gregom van Avermaetom a v klasike Kuurne-Bruxelles-Kuurne 7. miesto, kde
vyhral belgický pretekár Treku-Segafredo Jesper Stuyven. Bol so svojim výkonom
spokojný aj napriek nie celkom dobrej kondícii. Na klasike Strade Bianche sa v
poslednom stúpaní nedržal favoritov a skončil 4. Víťazom sa stal Fabian
Cancellara. Na pretekoch Tirreno-Adriatico skončil viackrát na pódiovom
umiestnení, ale žiadnu etapu nevyhral. Po záverečnej časovke skončil na druhom
mieste celkovo o 1 sekundu za Gregom van Avermaetom. Na Milano San Remo skončil
12. a víťazom bol Francúz Arnaud Demare. Na pretekoch E3 Harelbeke po tridsať
kilometrovom úniku s Michalom Kwiatkovskim skončil nakoniec na druhom mieste. Na
pretekoch Gent - Wevelgem sa v záverečnom špurte štvorčlenného úniku presadil a
podarilo sa mu prvýkrát vyhrať preteky v dúhovom tričku majstra sveta. 27. 3.
2016 sa Peter Sagan dostal na vedúcu pozíciu priebežného svetového cyklistického
rebríčka so ziskom 1645 bodov pred Grega Van Avermaeta so ziskom 1323 bodov.

3. apríla 2016 sa Peter Sagan sa stal víťazom jubilejného 100. ročníka belgickej
klasiky Okolo Flámska. Triumfoval na 255 km dlhej trati z Brúg do Oudenaarde po
samostatnom úniku pred Švajčiarom Fabienom Cancellarom a pripísal si na konto
najväčší úspech v profikolotoči. Bola to prvá monumentálna klasika, ktorá sa mu
v jeho kariére podarila vyhrať. Zároveň si tak upevnil vedúce postavenie v oboch
cyklistických rebríčkoch (svetovom aj Word Tour).

Na tohtoročnej Tour de France sa Peter Sagan opäť ukázal ako kvalitný jazdec. Po
2 rokoch si na konto pridal opäť etapové víťazstvá. Vyhral tri náročné etapové
preteky a v bodovacej súťaži získal zelený dres. Je to už piatykrát za sebou.
Rozdiel bodov bol dokonca až dvojnásobný.

Úradujúci majster sveta na ceste sa postavil na štart pretekov cross-country
horských cyklistov v brazílskom Riu de Janeiro v záverečný deň Hier XXXI.
olympiády, v nedeľu 21. augusta. Štartoval z poslednej 50. pozície ale už v
priebehu prvých kilometrov sa dostať až na tretiu priečku. Potom dostal dvakrát
defekt a bol klasifikovaný až na 35. mieste.

Koncom roka 2016 už po 4 - krát vyhral Zlatý pedál a získal 2. miesto v ankete
Športovec roka 2016.



https://sk.wikipedia.org/wiki/Slovensko

Súradnice: 48°09′13″S 17°06′35″V﻿ / ﻿48,1535383°S 17,1096711°V﻿ / 48.1535383;
17.1096711

Slovensko, dlhý tvar Slovenská republika, je vnútrozemský štát v strednej
Európe. Má rozlohu 49 036 km² a žije tu približne 5 430 000 obyvateľov. Hraničí
s Českom (251,8 km), Rakúskom (107,1 km), Poľskom (541,1 km), Ukrajinou
(97,8 km) a Maďarskom (654,8 km). Hlavným a najľudnatejším mestom je Bratislava.

Prvý štátny útvar Slovanov na území dnešného Slovenska bola Samova ríša (7.
storočie), neskôr Nitrianske kniežatstvo (začiatok 9. storočia), ktorého
spojením s Moravským kniežatstvom vznikla v roku 833 Veľká Morava. Od polovice
10. do konca 11. storočia sa územie Slovenska postupne začlenilo do Uhorska,
ktoré sa v roku 1526 stalo súčasťou Rakúskej monarchie (Habsburskej monarchie),
od roku 1867 nazývanej Rakúsko-Uhorsko. Po rozpade Rakúsko-Uhorska v roku 1918
bolo Slovensko súčasťou Česko-Slovenska až do roku 1993 (okrem obdobia
samostatnosti počas vojnovej Slovenskej republiky). 1. januára 1993 vznikla
rozdelením tohto štátneho útvaru samostatná Slovenská republika.

Slovenská republika je parlamentnou demokraciou, štátnym jazykom je slovenčina.
Od 1. mája 2004 je Slovensko členom Európskej únie, od 21. decembra 2007 je
členom Schengenského priestoru. Od 1. januára 2009 je 16. členom Európskej
menovej únie – eurozóny a oficiálnou menou sa stalo euro, ktoré vystriedalo
slovenskú korunu.

Pozri články: Vanniovo kráľovstvo, Veľká Morava, Uhorsko, Rakúsko-Uhorsko,
Česko-Slovensko, Slovenská ľudová republika, Slovenská republika rád, Prvá
Slovenská republika, Politický vývoj Slovenska od roku 1989

Prvé zachované väčšie doklady o osídlení Slovenska pochádzajú z konca paleolitu
približne spred 250 tis. rokov (nález lebky neandertálca – Gánovce, nález sošky
Venuše v Moravanoch nad Váhom). Približne 5000 – 4000 rokov pred Kr. sa
vyskytujú prví roľníci (nálezy kamenných sekier, klinov, škrabadiel a nádob –
jaskyňa Domica).

Od konca 4. storočia pr. Kr. prichádza na Slovensko vo viacerých vlnách prvé
menovite známe etnikum – Kelti. O prítomnosti Keltov existujú písomné zmienky v
rímskych prameňoch. V 1. storočí pred Kr. prichádzajú na Slovensko Dákovia,
Kelti ustupujú ďalej na sever, dochádza k miešaniu keltského a dáckeho
obyvateľstva a kultúry.

Od počiatku nášho letopočtu sú dácke a keltské kmene vytláčané kmeňmi Germánov.
Na dnešnom slovenskom území dočasne vzniklo napríklad ich Vanniovo kráľovstvo.
Dunaj tvoril hranicu s Rímskou ríšou.

Koncom 4. storočia sa začalo sťahovanie národov, na Slovensku sa vystriedalo
veľmi veľa národov. Prvé slovanské obyvateľstvo osídlilo hlavné územie Slovenska
asi v 5. storočí. Slovensko sa stalo súčasťou Samovej ríše v 7. storočí,
samostatného Nitrianskeho kniežatstva (koniec 8. storočia – 833) a Veľkej Moravy
(833 – cca 907). V roku 862 veľkomoravský panovník Rastislav požiadal Byzanciu o
kresťanských misionárov, byzantský cisár Michal III. na Veľkú Moravu poslal
misiu vedenú solúnskymi bratmi Konštantínom (mníšskym menom Cyril) a Metodom,
ktorí zostavili písmo hlaholiku, preložili Sväté písmo, bohoslužobné texty a
ďalšie knihy do staroslovienčiny a pomáhali organizovať cirkevnoprávne pomery na
Veľkej Morave. Po zániku Veľkomoravskej ríše sa územie Slovenska stalo postupne
súčasťou Uhorska (od 10. stor. až 13. stor. do 1918). Nitriansky kódex (1083)
latinský evanjeliár, je najstaršou listinnou ručne písanou pamiatkou na území
Slovenska. Zoborská listina (1111 a 1113), je vyjadrením majetkových záležitostí
zoborského konventu, pre mnohé obce uvedené v listinách znamenajú prvú písomnú
zmienku. Medzi menami osôb a názvami obcí uvedenými v listinách je najviac
slovenských, potom nemeckých a latinizovaných. Rok 1498 je zaujímavý dekrétom
Vladislava II., ktorý menuje desať najdôležitejších miest Uhorska, z ktorých
šesť sa nachádzalo na Slovensku (Bratislava, Košice, Bardejov, Prešov, Trnava,
Levoča), čo dokazuje relatívnu vyspelosť Slovenska v rámci Uhorska.

Názov Slovensko ako označenie Slovenska v dnešnom ponímaní je výnimočne doložený
z roku 1029 v spojení „dux Sclavonie“ a potom v rôznych variantoch a jazykoch
často od 15. storočia. Pri starších výskytoch podobných tvarov je sporné, či sa
myslí slovanské alebo slovenské územie. Moderný slovenský tvar Slovensko je
prvýkrát doložený v roku 1675 v žiadosti broumovského panstva, adresovanej
hajtmanovi kraja v Uhorskom Hradišti.

Po Osmanskej expanzii sa územie bývalého Uhorska v 16. a 17. storočí dočasne
zredukovalo prakticky len na Slovensko, dnešný Burgenland a západné Chorvátsko
(tzv. Kráľovské Uhorsko), čím sa Slovensko stalo jadrom tohto habsburského
štátu. Bratislava sa stala hlavným (1536 – 1784/1848), korunovačným
(1563 – 1830) mestom a sídlom snemu (1542 – 1848) Kráľovského Uhorska resp.
neskôr Uhorska. Trnava sa stala sídlom ostrihomského arcibiskupa, čím sa stala
centrálnym miestom uhorskej rímskokatolíckej cirkvi.

Roku 1784 Jozef Ignác Bajza, René mládenca príhody a skúsenosti prvý román v
slovenskej literatúre napísaný v jazyku, ktorý si autor sám vytvoril na základe
západoslovenského nárečia. Roku 1787 kodifikoval Anton Bernolák spisovnú
slovenčinu založenú na západoslovenskom nárečí (bernolákovčina). Roku 1843
kodifikoval Ľudovít Štúr spisovnú slovenčinu na základe stredoslovenského
nárečia, ktorá je s malými úpravami používaná dodnes.

V revolúcii rokov 1848 – 49 sa Slováci pridali na stranu Rakúšanov, aby sa
oddelili od Uhorska ako samostatná časť Rakúskej monarchie, to sa im však
nepodarilo.

Najhoršiemu tlaku maďarizácie čelili Slováci po rakúsko-uhorskom vyrovnaní v
rokoch 1867 – 1918.

V roku 1918 sa Slovensko stalo súčasťou Česko-Slovenska. Počas chaosu, ktorý
nasledoval po rozpadnutí Rakúsko-Uhorska, krátkodobo existovala na časti
slovenského územia komunistická tzv. Slovenská republika rád so sídlom v
Prešove. Slovensko sa ako súčasť Česko-Slovenska začalo rozvíjať najmä z
kultúrnej stránky. Koncom 30. rokov využil národnostné rozdiely v krajine
Hitler, ktorý najprv pripravil Česko o pohraničné územia a následne po
rokovaniach so slovenskými politikmi dopomohol v marci 1939 k vzniku Slovenskej
republiky. Slovensko počas vojny vystupovalo ako spojenec Nemeckej ríše. Ako
reakcia na vstup nemeckej armády na Slovensko roku 1944 vypuklo Slovenské
národné povstanie (politické a vojenské centrum Banská Bystrica; povstanie bolo
porazené, povstalci prešli na partizánsky spôsob boja). Slovensko bolo z východu
oslobodzované Červenou armádou.

Po 2. svetovej vojne bolo obnovené Česko-Slovensko a dostalo sa do sféry vplyvu
ZSSR medzi krajiny východného bloku za železnú oponu. Po 25. februári 1948, kedy
sa moci ujala Komunistická strana Československa, došlo k znárodneniu súkromných
podnikov, slovenský prevažne roľnícky vidiek zasiahla kolektivizácia
poľnohospodárstva. Komunistický režim zaviedol vedúcu úlohu KSČ, ktorá sa
potvrdzovala voľbami s jednotnou kandidátkou Národného frontu. Inak zmýšľajúci
boli prenasledovaní ŠtB, väznení aj popravení. Pre hospodárske zaostávanie a
nespokojnosť s politikou komunistickej strany došlo v roku 1968 k významným
politickým zmenám. 21. augusta 1968 boli tieto procesy potlačené vpádom vojsk
Varšavskej zmluvy. Došlo k tzv. normalizácii a nástupu brežnevskej politiky. V
roku 1989 Nežná revolúcia ukončila komunistický režim a Česko-Slovensko sa stalo
opäť demokratickým štátom.

1. januára 1993 vznikla Slovenská republika, nástupnícky štát Česko-Slovenska.
Stalo sa tak po 75 rokoch existencie spoločného štátu Čechov a Slovákov, na
základe ústavného zákona schváleného Federálnym zhromaždením ČSFR. Od 19.
januára 1993 je Slovensko členom OSN, od 29. marca 2004 členom NATO, od 1. mája
2004 členom Európskej únie, od 21. decembra 2007 je členom Schengenského
priestoru. a od 1. januára 2009 je 16. členom Európskej menovej únie – eurozóny
a oficiálnou menou sa stalo euro, ktoré vystriedalo slovenskú korunu.

Slovensko leží v Strednej Európe a je charakterizované hornatou krajinou na
severe a nížinami na juhu.

Slovensko má pomerne hustú sieť osídlenia, nachádza sa tu 2 890 samostatných
obcí, z toho je 140 miest a 3 vojenské obvody (2016). Najväčšími mestami podľa
počtu obyvateľov sú Bratislava a Košice, ďalej nasledujú Prešov, Žilina, Nitra,
Banská Bystrica a Trnava. V mestách žije vyše 57 percent populácie.

Jednotlivé povrchové celky Slovenska patria do Panónskej panvy a Karpát. Zo
Slovenska do Panónskej panvy patrí Záhorská nížina, Podunajská nížina a
Východoslovenská nížina.

Rieky na Slovensku väčšinou pramenia a sú málo vodnaté. Všetky rieky sú
najvodnatejšie na jar, keď sa roztápa sneh. Jedinou výnimkou je Dunaj, ktorý je
najvodnatejší v lete, keď sa topí ľad v Alpách. Vodstvo Slovenska sa delí na
úmorie Baltského a Čierneho mora. K úmoriu Baltského mora patria povodia riek
Poprad a Dunajec. K úmoriu Čierneho mora patria povodia riek Morava, Dunaj,
Tisa. Plesá na Slovensku vznikli ústupom horského ľadovca, napr. Štrbské pleso,
Veľké Hincovo pleso, Popradské pleso, alebo Skalnaté pleso.

Najviac priehrad je na rieke Váh, kde tvoria Vážsku kaskádu. Sú to napr.
Liptovská Mara, Sĺňava, Kráľová, Nosice a iné. Najväčšia priehrada je Oravská
priehrada s rozlohou 35 km². Účel priehrad je hydroenergetický, protizáplavový,
slúžia na zavlažovanie, rekreáciu, alebo zásobovanie pitnou vodou (vodárenské
nádrže, celkom 8). Najviac podzemnej vody je na Žitnom ostrove. Podzemná voda sa
delí na 3 druhy:

Väčšinu územia Slovenska zaberajú Západné Karpaty, pásmové pohorie s výraznou
príkrovovou stavbou, ktoré je súčasťou alpsko-himalájskej sústavy. Západné
Karpaty sa delia na viacero pásiem. Vonkajšie Západné Karpaty (ležiace na
vonkajšej – severnej strane Karpatského oblúka), ktoré bol vrásnené na konci
paleogénu a v neogéne. Tvorí ich hlavne flyšové pásmo. Geologicky komplikované
bradlové pásmo tvorí vonkajšiu hranicu Centrálnych Západných Karpát. Do
Centrálnych Západných Karpát patrí okrem bradlového aj pásmo jadrových pohorí,
veporské a gemerské pásmo, ktoré dovedna budujú najväčšiu a najvyššiu časť
Slovenska. Tieto jednotky majú výraznú príkrovovú stavbu a pestré horninové
zloženie. Južne od nich sa nachádzajú Vnútorné Západné Karpaty, tvorené
meliatským (slanským) pásmom. Spomedzi ostatných južnejších pásiem Západných
Karpát na územie Slovenska zasahuje iba zemplínske pásmo vystupujúce v priestore
Zemplínskych vrchov. Jednotlivé pásma sú na seba nasúvané, približne smerom z
juhu na sever. Najdôležitejšie horotvorné pohyby postihli Západné Karpaty vo
vrchnej jure, strede kriedy a miocéne. Po skončení hlavných horotvorných pohybov
alpínskeho vrásnenia došlo v paleogéne a neogéne k vzniku viacerých zlomov,
pozdĺž ktorých niektoré bloky poklesli a vytvorili tak paleogénne a neogénne
kotliny. Na niektorých zlomoch došlo tiež k výlevom sopečných hornín, najmä na
strednom a východnom Slovensku. Začiatkom štvrtohôr sopečná činnosť postupne
ustala. Počas ľadových dôb vznikli v najvyšších pohoriach horské ľadovce. Od
konca treťohôr možno sledovať prejavy eróznej a transportnej činnosti vetra a
riek tak ako ich poznáme dnes.

Ťažba nerastných surovín predstavuje jeden zo základov hutníckej výroby,
chemického a stavebného priemyslu a ovplyvňuje výrazne aj ďalšie priemyselné
odvetvia. V roku 2009 dosiahla hodnota ťažby nerastných surovín na Slovensku
329,59 miliónov € v bežných cenách, čo predstavuje asi 0,52 % HDP. Spomedzi
energetických surovín sa dnes na území Slovenska ťažia ropa, zemný plyn, hnedé
uhlie a lignit. Ťažba ropy pokrýva iba okolo 1 % a ťažba zemného plynu 3 %
domácej spotreby. Ťažba hnedého uhlia pokrýva 80 % domácej spotreby, zvyšok je
podobne ako celá spotreba čierneho uhlia zabezpečená dovozom z Česka. Ďalšie
energetické suroviny ako antracit, bitumenózne bridlice a neživičné plyny nie sú
pri dnešných cenách vhodné na rentabilnú ťažbu. Ekonomicky zaujímavé zásoby
uránu sa nachádzajú napr. na ložisku Košice-Jahodná, ale k ich ťažbe zatiaľ
nedošlo. Spomedzi rúd bola na Slovensku donedávna ťažená už iba železná ruda
(siderit), ktorej ťažba pokrývala 11 % domácej spotreby. V priebehu leta 2008
však ťažba ustala. Na Slovensku sa na rozdiel od okolitých krajín nachádzajú
zásoby antimónu, ktorý sa však v súčasnosti neťaží. V minulosti patrili medzi
významné ložiská tohto polokovu Dúbrava v Nízkych Tatrách a Pezinok v Malých
Karpatoch. Krajina má značné zásoby nerudných surovín, z ktorých veľký význam má
hlavne ťažba magnezitu, ktorý je exportovaný a predstavuje okolo 6 % svetovej
ťažby tejto suroviny. Z celosvetového meradla je významná aj ťažba perlitu a
zeolitov. Významným je i novo otvárané ložisko mastenca pri Gemerskej Polome.
Medzi ostatné na Slovensku ťažené nerudné suroviny patrí barit, bentonit, kaolín
(pokrýva asi 26 % domácej spotreby), keramické íly, petrurgický bazalt, stavebný
a obkladový kameň, dolomit, vápenec, kamenná soľ (pokrýva asi 20 % domácej
spotreby), anhydrit (pokrýva asi 45 % domácej spotreby), živce, kremenné piesky
a ďalšie. V minulosti bola krajina významným producentom zlata, striebra, medi a
ďalších rúd, ktorých ložiská sú v dnešnej dobe vyťažené. V malej miere pokračuje
iba ťažba zlata v Banskej Hodruši (Hodruša-Hámre).

Až 44,3 % územia republiky (2,17 milióna hektárov) je zalesnených. Až 60 %
lesných porastov tvoria listnáče a 40 % ihličnany, prevládajú 60- až 100-ročné
porasty. Medzi drevinami je najviac zastúpený, s podielom nad jednu tretinu buk,
potom smrek a dub. 60 % výmery lesných pozemkov obhospodarujú štátne
organizácie.

Na Slovensku zabezpečuje veľkoplošnú ochranu prírody 9 národných parkov, pričom
rozlohou najväčší a najstarší je Tatranský národný park. Celkom je na Slovensku
vyhlásených 1 082 maloplošných chránených území, 382 území európskeho významu a
38 chránených vtáčích území.

Slovensko je od roku 1996 rozdelené na osem krajov, ktoré sú od roku 2002
zároveň samosprávnymi krajmi (v Ústave sa nazývajú vyššie územné celky (VÚC)):

Najväčší úbytok obyvateľstva je v Bratislavskom, Myjavskom, Košickom,
Medzilaborskom a Sobraneckom okrese. Najväčší prírastok obyvateľstva je na
Spiši, Orave, Above a Zemplíne.

Slováci 80,7 %, Maďari 8,5 %, Rómovia 2,0 %, ostatní 1,8 % a nezistení 7 %.
Údaje sú čerpané zo sčítania z roku 2011.

- * = územie prvej Slovenskej republiky (bez územia na juhu a východe Slovenska
, ktoré bolo počas Viedenskej arbitráže a Malej vojny odstúpené Maďarsku.

Slovenčina 80,7 %, maďarčina 8,5 %, rómčina 2,0 %, ostatné 1,8 % a nezistené
7,0 %. Údaje sú čerpané zo sčítania z roku 2011.

Slovenčina 73,3 %, maďarčina 8,7 %, rómčina 2,4 %, ostatné 2,1 % a nezistené
13,5 %. Údaje sú čerpané zo sčítania z roku 2011

Slovenčina 80,4 %, maďarčina 7,3 %, ostatné 2,8 % a nezistené 9,5 %. Údaje sú
čerpané zo sčítania z roku 2011.

Rímskokatolíci 62,0 %, Gréckokatolíci 3,8 %, Evanjelici a.v 5,9 %, Kalvíni
1,8 %, Ateisti 13,4 %, ostatní 2,5 % a nezistení 10,6 %. Údaje čerpané zo
sčítania z roku 2011.

Slovenská republika je pluralitná demokracia parlamentného typu – parlamentná
republika.

Parlament (NR SR) je najvyšším legislatívnym orgánom štátu. Má 150 členov –
poslancov volených v demokratických voľbách, ktoré sa konajú (okrem prípadu
predčasných volieb) raz za štyri roky. Volebný systém pre voľby do Národnej rady
Slovenskej republiky je pomerný, výsledky volieb a prerozdelenie hlasov na
poslanecké kreslá teda do veľkej miery kopírujú pomer hlasov voličov. Poslanci
svoj mandát získavajú ako jednotlivci na kandidátke, nemôže im teda by byť
odobratý v prípade, že sa ich názory rozchádzajú z názorovou líniou strany, t.
j. neexistuje tu imperatívny mandát.

Vláda sa skladá z ministrov, ktorí vzišli z politických strán, ktoré vytvorili
väčšinovú koalíciu, t. j. takú, ktorá má viac ako 75 poslancov v pléne NR SR. Na
čele vlády stojí premiér, ktorý nedisponuje vlastnou ministerskou agendou. V
prípade, že sa poslanci stanú ministrami svojho poslaneckého mandátu, sa dočasne
vzdávajú a na ich miesto nastúpia náhradníci (napr. v Českej republike im
zostáva, čo následne spôsobuje vysoké absencie ministrov na hlasovaniach v
Poslaneckej snemovni).

Prezident Slovenskej republiky je spolu s premiérom a predsedom parlamentu
najvyšším ústavným činiteľom v krajine (z tohto dôvodu, napríklad, nemôžu nikdy
letieť spolu v jednom lietadle). Jeho funkcia je však skôr formálna. Medzi jeho
právomoci patrí napríklad poverovanie budúceho premiéra zostavením vlády, ktorú
následne vymenuje. Ďalej disponuje tzv. malým vetom, to značí, že môže vrátiť
zákon na opätovné posúdenie Národnou radou. Na prehlasovanie tohto malého veta
treba Národnej rade nadpolovičnú väčšinu všetkých poslancov, t. j. minimálne 76.
Pred malým prezidentským vetom stačila nadpolovičná väčšina prítomných
poslancov, v prípade, že bol parlament uznášaniaschopný, t. j. bolo potrebných
minimálne 38 poslaneckých hlasov. Prezident okrem toho vyberá ústavných sudcov
spomedzi dvojnásobného počtu kandidátov schválených Národnou radou či udeľuje
vyznamenania. Prezident je hlavou štátu. Terajším prezidentom je Andrej Kiska.

V minulosti sa v krajine produkovali najmä výrobky ťažkého strojárstva a zbrane
pre krajiny RVHP a spojencov Sovietskeho zväzu. Po roku 1989 tento trh upadol.

Nízke náklady na pracovnú silu a daňová reforma sa na začiatku 21. storočia
stali atraktívne pre zahraničných investorov, najmä z automobilového priemyslu,
ktorý má v slovenskej ekonomike výraznú pozíciu. Na Slovensku je vyrobených
najviac áut na svete na jedného občana. Nachádzajú sa tu závody spoločnosti
Volkswagen v Bratislave, PSA Peugeot-Citroën v Trnave a Kia v Žiline. Druhý
najdôležitejší priemysel je elektrotechnický priemysel. Pri Nitre má továreň
spoločnosť Sony, pri Galante spoločnosť Samsung. Slovenský priemysel má
priaznivé vyhliadky na rozvoj a mal by rásť aj v nasledujúcich rokoch. Na
Slovensku sa v roku 2011 vyrobilo 926 555 automobilov, čo je najviac automobilov
na svete v prepočte na jedného obyvateľa, konkrétne 171 áut na tisíc obyvateľov.
V roku 2013 výroba mierne stúpla na približne 980 000 vozidiel.

Na Slovensku vznikne aj nová automobilka Jaguar, ktorá patrí indickému koncernu
Tata Motors. Za miesto pre svoj nový závod s výrobnou kapacitou 150 000 až 300
000 vozidiel ročne automobilka vybrala okolie Nitry. Začiatok výstavby závodu sa
očakáva v roku 2016, začiatok prevádzky v rokoch 2018 až 2019.

Krajina si výrobou automobilov získala prívlastok Detroit Európy a po rozvoji
ekonomiky aj tatranský tiger.

Slovensko má rozvinuté poľnohospodárstvo, ktoré využíva 19 350 km²
poľnohospodárskej pôdy (39,5 % povrchu krajiny). Ešte na začiatku 20. storočia
zamestnávalo 60 % obyvateľstva. Dnes poľnohospodárstvo, poľovníctvo a súvisiace
odvetvia zamestnávajú asi 4,9 % ekonomicky činného obyvateľstva (asi 100 050
zamestnancov). Najvhodnejšie podmienky na rastlinnú výrobu sú v nížinách.
Pestuje sa hlavne obilie (60 % osevných plôch), olejniny a jedno a viacročné
krmoviny. Zemiaky, strukoviny a zelenina (hlavne rajčiny, biela kapusta, cibuľa,
paprika a mrkva) sa pestujú dovedna na asi 3 % ornej pôdy. Na Slovensku sa
nachádza 6 vinohradníckych oblastí. Väčšina hrozna sa pestuje hlavne na
západnom, menej na strednom a najmenej na východnom Slovensku. Vo vyšších
polohách sa využívajú pastviny na chov hovädzieho dobytka a oviec. Väčšia časť
živočíšnej výroby je sústredná v nížinách, kde sa nachádzajú dostatočné zdroje
krmovín.

Počet chovaných zvierat väčšiny druhov má dlhodobo tendenciu poklesu, hlavne v
dôsledku poklesu domáceho dopytu a nízkej kúpnej sily domáceho obyvateľstva.

Štruktúra pôdneho fondu v SR v rokoch 2007 – 2012 bola nasledovná (všetky údaje
v ha k 1. januáru daného roku):

Slovensko je atraktívne pre svoje prírodné krásy, najmä hory, jaskyne ale aj
kultúrne a historické zaujímavosti, ako sú stredoveké hrady a mestá, ľudová
architektúra, kúpele a lyžiarske strediská. Krajina má podľa niektorých zdrojov
najväčšiu koncentráciu hradov na jedného obyvateľa. V roku 2006 navštívilo
Slovensko viac než 1,6 milióna ľudí. Medzi najnavštevovanejšie destinácie
patrilo hlavné mesto a pohorie Tatry. Väčšina návštevníkov prichádza z Česka
(asi 26 %), Poľska (15 %) a Nemecka (11 %).

Na Slovensku sa nachádza 36 letísk (z toho 20 s tvrdým povrchom). Slovensko má
celkovo 6 medzinárodných letísk, konkrétne v Bratislave, Košiciach, Piešťanoch,
Poprade, Sliači a Žiline. Najväčšie letisko na Slovensku je Letisko Milana
Rastislava Štefánika v Bratislave. V roku 2014 prepravilo 1 355 625 cestujúcich.

ŽSR spravujú 3 690 kilometrov (2007) tratí normálneho, širokého a úzkeho
rozchodu tratí a 1 923 km tratí so zabezpečovacím zariadením. Ďalej majú v
správe 1 159 priecestí so signalizáciou, 8 773 výhybiek, 76 tunelov s dĺžkou
43,3 km, 2 283 mostov s dĺžkou 46,7 km a 2 344 železničných priecestí.
Spoločnosť ŽSR je podľa zákona prevádzkovateľom dráh na území Slovenska.
Najdôležitejšími železničnými uzlami sú: Bratislava, Žilina, Vrútky, Košice,
Zvolen a Nové Zámky. Najdlhší železničný tunel na Slovensku a aj v bývalom
Česko-Slovensku je Čremošniansky tunel s dĺžkou 4 697 m, ktorý sa nachádza na
trati ŽSR č. 170 Vrútky - Martin - Turčianske Teplice - Banská Bystrica - Sliač
- Zvolen osobná stanica.

Medzi technické pamiatky patrí úvraťová Kysucko-oravská lesná železnica. V
prevádzke bola od roku 1926 do 1971, dnes jej časť slúži ako turistická
atrakcia.

Celková dĺžka cestných komunikácií je 42 993 km. S tvrdým povrchom 37 533 km
(vrátane 415,5 km diaľnic a 259 km rýchlostných ciest) a s nespevneným povrchom
5 460 km. Kategórie cestných komunikácií: cesty I. triedy, cesty II. triedy,
cesty III. triedy, rýchlostné komunikácie, diaľnice (D1, D2, D3, D4).

Riečne prístavy sa nachádzajú v mestách Bratislava a Komárno. Na ostatných
vodných plochách sa vykonáva prevažne rekreačná a technologická plavba. Z časti
je realizovaný projekt Vážskej vodnej cesty s medzinárodným významom, ktorá by
mala prepojiť Dunaj cez Váh s Odrou a Vislou.

Cez Slovensko prechádzajú dva ropovody – Družba (506,6 km) a Adria (8,5 km).
Krajinou taktiež prechádza plynovod Bratstvo, na ktorý je nadviazaný slovenský
distribučný systém plynovodov o dĺžke vyše 30 560 km. K zemnému plynu má vďaka
plynovodom prístup 94 % obyvateľov krajiny.

Povinná, pôvodne 6-ročná školská dochádzka bola na území dnešného Slovenska
zavedená v roku 1868. Od roku 1922 8-ročná, neskôr v priebehu éry socializmu
rozšírená na 10-ročnú povinnú školskú dochádzku, ktorú môžu žiaci absolvovať na
základných a stredných školách, resp. 8-ročných gymnáziách. Negramotnosť
obyvateľstva sa pohybuje okolo 0,6 % populácie nad 15 rokov. Nachádzajú sa tu
štátne, cirkevné ako aj súkromné školy. Vzdelávanie je poskytované aj v jazykoch
viacerých národnostných menšín. Základnú školu navštevujú deti od 6 (alebo 7) po
14 (alebo 15) rokov.

Všetky štandardné stupne vzdelania, vrátane vysokého sú štátom poskytované
bezplatne. Na Slovensku existuje niekoľko desiatok vysokých škôl a univerzít. V
roku 2006 absolvovalo vysokoškolské štúdium na Slovensku 34 535 absolventov. Ani
jedna zo slovenských univerzít sa nedostala medzi 500 najlepších univerzít na
svete.

Medzi najkvalitnejšie univerzity a vysoké školy v rámci východoeurópskeho
regiónu (podľa hodnotenia vedeckého publikovania na internete) na Slovensku
patria Univerzita Komenského, Technická univerzita v Košiciach, Slovenská
technická univerzita v Bratislave, Poľnohospodárska univerzita v Nitre a
Univerzita Pavla Jozefa Šafárika.

Veda a výskum sú na Slovensku spojené najmä so štátom financovanými vysokými
školami, odbornými ústavmi a Slovenskou akadémiou vied. Súkromný sektor sa vo
sfére vedy a výskumu zatiaľ prakticky nevyskytuje. Všeobecne kvalitnú úroveň,
porovnateľnú so svetovou majú technické odbory a fyzika. Výdavky na vedu a
výskum napriek snahám o zvýšenie na hranicu 3 % HDP do roku 2010 na Slovensku
nestúpajú a už niekoľko rokov sa pohybujú okolo 0,5 % HDP, pričom podiel mierne
klesá a v roku 2008 bol 0,47 %. (pri tom ešte v roku 1989 dávalo 3,9 % HDP, čo
bolo na svetovej úrovni).

Ozbrojené sily Slovenskej republiky (do roku 2002 Armáda Slovenskej republiky)
predstavujú ozbrojenú moc krajiny. Slúžia predovšetkým na ochranu bezpečnosti
štátu, slobody a zvrchovanosti. Ich nezanedbateľným významom je pomoc pri
odstraňovaní následkov živelných pohrôm alebo iných iných mimoriadnych udalostí.
Od januára 2006, keď došlo k zrušeniu povinnej vojenskej služby pre obdobie
mieru, sú slovenské ozbrojené sily plne profesionálnou armádou. Vek pre
dobrovoľný vstup do armády je pre mužov od 18 do 30 rokov. V armáde smú slúžiť
aj ženy. Organizačne sa Ozbrojené sily SR delia na Pozemné a Vzdušné sily. Na
ozbrojené sily Slovensko dáva ročne dlhodobo menej ako 2 % HDP (v roku 2011 asi
1,1 %, teda približne 655,79 miliónov eur). V roku 2015 mali ozbrojené sily k
dispozícii 15 996 príslušníkov ozbrojených síl a 3 967 civilných zamestnancov.
Slovensko je od 29. marca 2004 členom NATO.

K 1. januáru 2011 vznikla Rozhlas a televízia Slovenska, verejnoprávna, národná,
nezávislá, informačná, kultúrna a vzdelávacia inštitúcia. Má dve organizačné
zložky: Slovenský rozhlas a Slovenskú televíziu, ktoré pred vznikom RTVS
fungovali samostatne. Štatutárnym zástupcom RTVS je generálny riaditeľ Václav
Mika.

Najpočúvanejšie rádiá na Slovensku sú (3. + 4. kvartál 2010): Rádio Expres
(19,95 %), Rádio Slovensko (SRo 1, 16,86 %), Fun Rádio (13,83 %), Jemné Melódie
(7,23 %), Rádio Europa 2 (6,30 %), Rádio Regina (SRo 4, 6,12 %), Rádio Viva
(3,85 %), Rádio Lumen (2,91 %), Rádio FM (SRo 3, 1,99 %) a Rádio Hey! (1,61 %).

Verejnoprávny Slovenský rozhlas vysiela už viac ako 85 rokov a má 9 okruhov.
Terestriálne vysielajú: Rádio Slovensko, Rádio Regina, Rádio Devín, Rádio FM,
Rádio Patria a Radio Slovakia International. Digitálne cez internet vysiela:
Rádio Klasika, Rádio Litera a Rádio Junior. Sídlo Slovenského rozhlasu je v
Bratislave.

Od zániku Česko-slovenskej televízie vysiela na Slovensku verejnoprávna –
Slovenská televízia, ktorá má dva kanály (Jednotka a Dvojka, vysielanie Trojky
bolo v lete 2011 pozastavené). V roku 2011 oslávila Jednotka (do roku 2004 STV
1) svoje 55. výročie. Dvojka (do roku 2004 STV 2) vysiela prevažne slovenské
dokumenty, šport, slovenské a nekomerčné zahraničné filmy.

Roku 1996 začala vysielať aj komerčná TV Markíza, ktorá je dlhodobo
najsledovanejšou televíziou. Jej riaditeľom je Matthias Settele. Televízia
spustila druhý, pre ženy určený kanál TV Doma, tretí, pre mužov, s názvom TV
Dajto, aj štvrtý kanál TV Foor, ktorý zanikol v roku 2014.

Z televízie Global vznikla v roku 2002 TV JOJ, ktorá spustila vysielanie druhého
okruhu JOJ Plus a v roku 2013 ďalšie dva programy TV WAU a TV SENZI. Riaditeľom
je František Borovský.

Okrem týchto desať televízií s terestriálnym vysielaním sú na Slovensku aj
monotematická TVA (obchodné správy), Nautik TV (pôvodne podmorský svet, v
súčasnosti predovšetkým interaktívne relácie), Music Box (hudobná stanica), Ring
TV (v noci vysiela na kanáli TA3 interaktívne relácie) ako aj ďalšie miestne a
lokálne televízie.

Poradie televízií podľa sledovanosti (3. + 4. kvartál 2010): TV Markíza
(57,33 %), TV JOJ (36,80 %), Jednotka (21,17 %), TA3 (4,88 %) a iné.

V marci 2011 sa na Slovensku začal prechod z analógového televízneho vysielania
na digitálne.

Vzhľadom na to, že Slovensko sa nachádza v miernom podnebnom pásme, je možné
vykonávať športy s letným aj zimným zameraním. Medzi populárne športy na
Slovensku patria: - futbal, ľadový hokej, tenis, atletika, hádzaná, basketbal,
volejbal, vodný slalom, cyklistika, hokejbal, florbal, lyžovanie, biatlon a
ďalšie.

Strediskom biatlonu je malá obec Osrblie, kde sa konali v roku 1997 Majstrovstvá
sveta v biatlone. Majstrovstvá vo vodnom slalome sa usporadúvajú na divokej vode
v Čunove. V lyžiarskom areáli Štrbského plesa sa nachádzajú dva skokanské
mostíky, na ktorých sa konali Majstrovstvá sveta v skokoch na lyžiach (1935,
1970) a viaceré svetové poháre.

Slovenská národná futbalová reprezentácia nepatrila k absolútnej svetovej, či
európskej špičke, futbal je na Slovensku populárny. Slovenský futbalový zväz
riadi slovenský futbal a pod jeho záštitou sa organizujú oficiálne futbalové
súťaže na Slovensku ako Fortuna liga, I. liga a ďalšie. Slovenský tím sa v roku
2010 dostal do osemfinále na MS vo futbale v Juhoafrickej republike, a to
prvýkrát v ére samostatnosti. Na Majstrovstvá Európy vo futbale sa prvý raz
kvalifikoval na rok 2016. Medzi najznámejšie slovenské futbalové tímy patria ŠK
Slovan Bratislava, AS Trenčín, MŠK Žilina a FC Spartak Trnava.

Slovenská národná reprezentácia v ľadovom hokeji má za sebou viacero úspechov
(napr. zlatá medaila v roku 2002, strieborná medaila na majstrovstvách sveta v
roku 2000 a 2012, či bronz v roku 2003). Slovenský zväz ľadového hokeja je
hlavný riadiaci orgán slovenského ľadového hokeja. Slovensko má viacero
oficiálnych mužských hokejových súťaží, napr. Slovnaft Extraligu, 1. hokejovú
ligu, zastúpený je aj ženský hokej v 1. lige žien a juniorský a dorastenecký
hokej v príslušných ligách. V roku 2011 sa v Bratislave a v Košiciach
uskutočnili Majstrovstvá sveta v ľadovom hokeji 2011. Majstrovstvá Európy v
ľadovom hokeji 1925 sa uskutočnili na prírodných klziskách vo Vysokých Tatrách.

Slovensko má dobré výsledky v tenise, v roku 2002 Slovensko vyhralo Pohár
federácie. Dnes máme jedného hráča a štyri hráčky v TOP 100 svetového rebríčka.
Centrom slovenského tenisu je Národné tenisové cenrum v Bratislave. Významné
úspechy dosahujú aj slovenskí vodní športovci, hlavne kanoisti a vodní
slalomári, ktorí získali aj prvé olympijské medaily v novodobých Slovenských
dejinách (Martikán v roku 1996 v Atlante). V posledných rokoch získava veľkú
mediálnu popularitu cestná cyklistika najmä vďaka úspechom Petra Sagana.

Slovenská kuchyňa je relatívne ťažká a regionálne rôznorodá. Vidiecke
obyvateľstvo sa muselo stravovať v súlade s ťažkou fyzickou prácou, aby mohlo
prežiť. Impulzy dávala a dostávala od okolitých kuchýň, najmä českej, poľskej,
rakúskej a maďarskej. Pre severné oblasti Slovenska sú typické jedlá
pastierskeho pôvodu ako bryndzové halušky a zemiakové placky na rozdiel od juhu
Slovenska, kde sú zastúpené jedlá spoločné s maďarskou a rakúskou kuchyňou, ako
napríklad guláš, lečo, plnená paprika, viedenský rezeň.



https://sk.wikipedia.org/wiki/Tutancham%C3%B3n

Tutanchamón alebo Tutanchamon (trónne meno: Nebcheprure) bol faraón v starovekom
Egypte. Patrí do 18. dynastie a bol v poradí dvanástym faraónom tejto dynastie.
Vládol v rozmedzí približne 1333 pred Kr. - 1323 pred Kr.

Bol prvým a najstarším egyptským panovníkom, ktorého nevylúpenú hrobku objavili
archeológovia. „Jedinou pozoruhodnosťou v jeho živote bolo, že zomrel a bol
pochovaný“ povedal Howard Carter. Vďaka nemu sme sa dozvedeli mnoho.

Na trón nastúpil, keď mal osem rokov. Kráľom sa stal po Smenchkarem, ktorý
zomrel za záhadných okolností po necelých desiatich rokoch vlády vo veku
devätnásť rokov. Tutanchamón sa stal bábkou v rukách Amónových kňazov. Zmenil si
meno z Tutanchaton na Tutanchamón a zmenil ho aj svojej manželke Anchesenpaaton
na Anchesenamon. Na dokumentoch uvádzal len trónne meno Nebcheprure. Pri svojej
korunovácii dal postaviť sochu, ktorá ho zobrazuje, ako stojí oproti Amónovi v
menšej výške. Dal sa presťahovať z Achetatonu do paláca Amenhotepa III. s celým
svojím dvorom, s háremom aj s manželkou do Malkaty. A jeho uznal za „otca
božieho“ a spolukráľa, Haremheba vymenoval za „dôverníka nad všetkými
kráľovskými dôverníkmi“. Taký faraón kňazom vyhovoval a jeho nečakaná smrť
šokovala ich aj Tutanchamóna, lebo jeho hrob nebol dokončený. O pohreb sa
postaral Aje II. a dal sa tam znázorniť v leopardej koži (veľkňazskej) pri
vykonávaní rituálu "otvárania úst". Hneď po Tutanchamónovej smrti požiadal Aje o
ruku Anchesenamon, no ona ho odmietla. Namiesto toho poslala list chetitskému
panovníkovi Šuppiluliumašovi I., aby jej poslal syna, ktorý by sa stal jej
manželom, ale hneď ako vstúpil na územie Egypta v Ázii, dal ho Haremheb zabiť.
Tutanchamónova hrobka bola už vtedy dávno zatvorená. Dokonca do nej raz prenikli
lupiči. Určite si aj niečo odniesli, pretože ich tam prichytili dozorcovia. Tí
po nich hrobku trochu poupratovali a zatvorili. Tak ostala, až kým Howard Carter
v roku 1922 nenašiel jej vchod. Od Carterových čias prevláda názor, že
Tutanchamón bol synom Achnatona a jeho manželky Nefertiti.

Carterove výskumy okolo Tutanchamóna financoval lord Carnavon. K pátraniu po
Tutanchamónovej hrobke priviedli H.Cartera malé veci z hrobovej výbavy, a tak si
vypočítal miesto hrobky. 4. novembra 1922 narazil na prvý vchod. 5. novembra
odkryl schody, 24. novembra stál pred múrom s Tutanchamónovými pečaťami. Päť
rokov ešte trvalo, kým dokončil výskum tejto hrobky. Kráľovu múmiu odkryl až
koncom októbra 1925 a posledný predmet opustil hrobku 30. novembra 1927. Stálo
ho to mnoho síl, času a energie. Do hrobky sa musela zaviesť elektrina a bolo
potrebné zabezpečiť pred stratou či ukradnutím zlaté šperky s hmotnosťou
niekoľkých gramov. Iba vynášanie pozlátených skríň, ktoré stáli okolo sarkofágu,
trvalo 84 dní. Tutanchamónov poklad je dnes v Egyptskom múzeu v Káhire, kde
zapĺňa 12 miestností. Carter našiel v hrobovej komore štyri do seba vložené a
umelecky zdobené pozlátené skrine. Vo vnútri bol sarkofág z jediného kusa žltého
kremenca s rozmermi 2,75 x 1,50 x 1,50 metra; v sarkofágu boli tri rakvy v
podobe mumifikovaného tela s verným vyobrazením tváre. Všetky boli pozlátené,
ale tá posledná bola z čistého zlata s hmotnosťou 110,4 kg. Tutanchamón nás
obohatil nielen o šperky a zlato, ale aj o nové poznatky. Tutanchamónova hrobka
je dnes sprístupnená a vo svetle neónov v nej žiari zlatistý sarkofág s
pozlátenou maskou. V tomto sarkofágu a v tejto rakve odpočíva aj sám
Tutanchamón.



https://sk.wikipedia.org/wiki/Over_the_Rainbow

„Over the Rainbow“ (často označovaná aj ako „Somewhere Over the Rainbow“) je
jedna z klasických a aj oscarových baladických sentimentálnych skladieb, ktorej
hudbu zložil Harold Arlen a pôvodný anglický text napísal E.Y. Harburg. Pôvodne
bola táto pieseň napísaná k filmu The Wizard of Oz (Čarodejník z krajiny Oz) a
naspievala ju 7. októbra 1938 americká herečka a speváčka Judy Garlandová.

Vo filme je časť piesne hraná počas úvodných titulkov orchestrom štúdia MGM.
Približne o päť minút neskôr Garlandová v postave Dorothy Galeovej zaspieva
„Over the Rainbow“ potom, ako sa neúspešne pokúsi svojmu strýkovi a tete
vysvetliť okolnosti incidentu jej psíka Tota so zlou Miss Gulch. Dorotina teta
Ema jej povie aby ona sama našla Totovi miesto na ktorom sa viac nedostane do
problémov. Dorota rozjíma nad tým, kde by to mohlo byť: „dostane sa tam loďkou,
vlakom, je to ďaleko, veľmi ďaleko, niekde za mesiacom, za dažďom...“ a
nadväzuje na svoje úvahy spevom piesne.

Pieseň je na prvom mieste zoznamu skladieb 20. storočia, ktorý pre študijné
účely v roku 2001 v USA spracovali organizácie RIAA, NEA (Národná nadácia pre
umenie) a SC (Školské vydavateľstvo pre publikáciu vzdelávacích materiálov). Aj
Americký filmový inštitút dal pieseň „Over the Rainbow“ na prvé miesto zoznamu
stovky najlepších filmových piesní storočia („AFI's 100 Years...100 Songs“).
Spolu s piesňou „White Christmas“ sa „Over the Rainbow“ stala symbolom pre
americkú armádu, ktorá bojovala v Európe počas II. svetovej vojny. Judy Garland
s touto piesňou pred vojakmi v roku 1943 skutočne aj vystúpila.

Pieseň „Over the Rainbow“ bola z filmu pôvodne vymazaná. Podľa vyjadrení
riaditeľa MGM Louisa B. Mayera a producenta Mervyna LeRoya vraj „skladba
spomaľovala dianie filmu“ a „takýto song bol vhodný skôr pre nejakú staršiu
muzikálovú herečku ako pre dievčatko, ktoré si pospevuje na dvore pred
stodolou“. Na naliehanie asistenta produkcie Arthura Freeda a Garladnovej
konzultanta spevu Rogera Edensa pieseň do filmu nakoniec vrátili.

Druhá reprízová časť piesne bola z filmu vystrihnutá. Dorotka ju spievala potom
ako bola uväznená v zámku bosoriek popritom ako sledovala ako sa jej čas života
kráti počas merania v bosoráckych presýpacích hodinách. Vizuálna časť piesne sa
dodnes nezachovala no zvuková vyšla na bonusovej časti soundtracku 2-CD Deluxe,
ktoré vydalo vydavateľstvo Rhino Entertainment.

Štúdiovú nahrávku piesne „Over the Rainbow“ vydalo hudobné vydavateľstvo Decca
Records v septembri 1939. V marci 1940 táto istá verzia piesne vyšla na albume
The Wizard of Oz. Nakoľko táto verzia nie je zvukovo úplne identická s filmovou,
vyšla aj neskôr v 60. rokoch na singlovom formáte, no Garlandová ju vždy
spievala s rovnakým textom aký bol použitý vo filme. Bola mu verná, lebo ako tá,
ktorá stelesňuje postavu Doroty, prezentuje aj jej posolstvo odniekadiaľ spoza
dúhy.

V roku 1956 štúdiá MGM vydali originálny soundtrack z filmu na albume. Jeho
vydanie bolo načasované s televíznou premiérou filmu. Verzia mala svoje
viacnásobné reedície, vrátane tej, ktorú ako Deluxe Edition vydali v roku 1995
Rhino Records.

Už v období vydania originálnej nahrávky od Judy Garlandovej v amerických
hracích automatoch (jukeboxoch) dominovali rôzne coververzie piesne „Over the
Rainbow“ od osobností ako boli Bob Crosby a Glenn Miller.

Úvodný verš, ktorý nebol použitý vo filme sa často používa v divadelných
inscenáciách adaptácií diela The Wizard of Oz. Je zahrnutý v klavírnej list
partitúre piesní k filmu. Verš použili vo svojich verziách piesne „Over the
Rainbow“ okrem iných aj Frank Sinatra, Doris Day, Tony Bennett, Ella Fitzgerald,
či Sarah Vaughan.

Israel Kamakawiwoʻole vydal v roku 1993 svoj štúdiový album Facing Future, na
ktorom sa nachádza aj zmes spojených piesní „Over the Rainbow“ a „What a
Wonderful World“ (známy hit od Louisa Armstronga). V Billboarde skladba dosiahla
12. miesto v rebríčku Hot Digital Tracks.

V Spojenom kráľovstve vyšla skladba ako singel pod názvom „Somewhere Over the
Rainbow“. V oficiálnych britských rebríčkoch štartovala v apríli roku 2007
(desať rokov po smrti Israela Kamakawiwoʻolea) na 68. mieste. Po niekoľkých
odchodoch a návratoch v tomto rebríčku dosiahla v septembri roku 2008 svoj
vrchol na 46. mieste.

V Nemecku sa v roku 2010 singel tiež vrátil do rebríčkov. Iba po dvoch týždňoch
sa z neho predalo 150 000 nosičov a singel získal zlatý certifikát. V októbri
2010 sa song dostal na prvú priečku nemeckých rebríčkov a vo februári 2011 bol
za predaj viac ako 600 000 kópií certifikovaný ako dvojnásobne platinový. Za to,
že zostal na vrchole nepretržite 12 týždňov za sebou sa tento singel stal
najúspešnejším nemeckým singlom roku 2010. V zozname singlovej špičky vo
Francúzsku pre rok 2011 sa singel držal na na jeho vrchole osem týždňov.

Verzia piesne „Over the Rainbow“ od Israela Kamakawiwoʻolea bola použitá v
mnohých televíznych reklamách, filmoch a televíznych programoch napríklad:
Osudové stretnutie, Zoznámte sa, Joe Black, 50-krát a stále po prvý raz, Hady v
lietadle, Južný Pacifik, Odložený prípad, Pohotovosť, Policajt z Marsu a
Horizon. V USA bola skladba certifikovaná platinovou platňou za milión
vyplatených stiahnutí. Vo Švajčiarsku skladba získala tiež platinovú platňu za
30 000 predaných kópií.

Z verzii skladby Israela Kamakawiwo'olea bola pre 22. časť prvej série
amerického televízneho muzikáloveho seriálu Glee nahratá coververzia, ktorá
vyšla na EP s názvom Glee: The Music, Journey to Regionals. Tento album sa
dostal v hudobných rebríčkoch na 30. miesto v Spojenom kráľovstve, 31. miesto v
Kanade a Írsku, 42. bol v Austrálii a 43. v Spojených štátoch. V roku 2011
nahral takúto coververziu aj Joe McElderry a vydal ju na svojom druhom štúdiovom
albume Classic.

Ešte v roku 1992 nahrala svoju verziu skladby „Over the Rainbow“ speváčka Eva
Cassidy. Skladba vyšla na albume duetov s názvom The Other Side, ktorý vydala v
tom istom roku spoločne s funky spevákom Chuckom Brownom.

Táto speváčka nebola mimo USA veľmi známa. V roku 1996 zomrela na melanóm. V
roku 1998 na jej počesť vyšiel výberový album Songbird. Jej verzia skladby „Over
the Rainbow“ vyšla v roku 2001 na CD singli. Singel sa po svojom vydaní v
britských rebríčkoch umiestnil na 61. pozícii jeho najväčším úspechom bola
42. pozícia.

Evina pieseň „Over The Rainbow“ bola vysielaná moderátorom Terry Woganom v rádiu
BBC Radio 2 a v televíznej show Top of the Pops 2. V televízii bol vysielaný
klip na ktorom boli nahrávky amatérskou videokamerou z Blues Alley vo
Washingtone, ktoré vznikli počas výroby albumu The Other Side. Publicita a
okolnosti spôsobili, že sa kompilačný album Songbird od Evy Cassidy na prvú
pozíciu rebríčkov Spojeného kráľovstva a jej coververzia songu „Over the
Rainbow“ bola v roku 1999 vybratá televíziou BBC na album Songs of the Century.
Z tejto jej piesni vrátane vydania na akustickej kompilácii Simply Eva z roku
2011 bolo dodnes predaných viac ako desať miliónov kópií. Do Top-10 sa táto
coververzia dostala aj v hudobných rebríčkoch v Austrálii, Nemecku, Švédsku,
Nórsku a Švajčiarsku.

Coververziu skladby „Over the Rainbow“ vydala počas svojho ochorenia na rakovinu
prsníka aj austrálska speváčka Kylie Minogue. Šlo o koncertnú nahrávku z DVD
Kylie Showgirl, ktorá bola nakrútená tesne pred diagnostikovaním choroby v Earls
Court Exhibition Centre 6. mája 2005. Tento singel vyšiel na Vianoce 25.
decembra 2005 a bol jej prvým singlom, ktorý Kilie vydala iba ako digitálnu
nahrávku. Ako „B-strana“ tohto singlu vyšla komerčná americká vianočná pesnička
„Santa Baby“.

Téma „Dorotky a Čarodejníka zo zemi Oz“ neobišla ani muzikálového skladateľa
Andrew Lloyd Webbera, ktorý od marca do mája 2010 usporiadal v spolupráci s
televíziou BBC castingovú televíznu súťaž s názvom Over the Rainbow, počas
ktorej hľadal talenty a „neokukané tváre“ pre jeho pripravovanú adaptáciu
muzikálu The Wizard of Oz. Tento muzikál mal premiéru v máji roku 2011.

Víťazkou súťaže pre postavu Dorotky sa stala Danielle Hopeová. Danielle dňa 23.
mája 2010 vydala elektronickú verziu (na stiahnutie cez internet) a 31. mája
2010 aj CD singel piesne „Over the Rainbow“. Na „B-strane“ singlu je zmes
melódií z projektu The Wizzard of Ozz v interpretácii Sophie Evansovej, Danielle
Hopeovej a Lauren Samuelsovej. Singel vyšiel ešte pred vyhlásením výsledkov
súťaže a hlavným dôvodom pre jeho vydanie bolo zabezpečiť príspevky pre
charitatívny fond, ktorý založila televízia BBC na liečbu rakoviny prostaty.
Táto verzia singlu piesne sa najvyššie v britských hudobných rebríčkoch dostala
na 29. pozíciu.



https://sk.wikipedia.org/wiki/Gerlachovsk%C3%BD_%C5%A1t%C3%ADt

Gerlachovský štít (hovorovo Gerlach) (poľ. Gerłach, Ivan Bohuš uvádza v poľštine
názov Gierłach, ktorý sa ustálil v poľskej literatúre a kartografii, ale ako
obsahovo správne adjektívum sa uznáva Gierłachowski Szczyt. Zakopanskí horskí
vodcovia vytvorili žargónové deformácie Girlach a Garłuch; maď. Gerlachfalvi
csúcs i Gerlafalvi csúcs) je najvyšší vrch a jeden z najmohutnejších masívov
Tatier, Slovenska aj celých Karpát. Leží v juhovýchodnej rázsoche Zadného
Gerlachu, od ktorého ho oddeľuje Gerlachovské sedlo. Z vrcholu pokračuje hrebeň
na Kotlový štít, kde sa rozvetvuje a vytvára známy Gerlachovský kotol.
Gerlachovský štít je pre svoju výšku, dostupnosť a krásnu horskú scenériu jedným
z najnavštevovanejších vrcholov.

Názov je odvodený od obce Gerlachov, nad ktorou je situovaný a patril i do jej
chotára. Listina z roku 1326 podáva svedectvo, že Gerlachov zakladali bratia
Ján, Mikuláš, Peter a Štefan, synovia Gerlacha zo Spišskej Soboty. Bolo to na
základe kráľovskej donácie po tatárskych vpádoch. Do územia patril aj masív
hory, ktorú, podľa vtedajšieho zvyku, pomenovali podľa majiteľov územia -
Gerlachovské hory ( v najstarších latinských prameňoch Gerlachfalvenses montes).
Až oveľa neskôr, keď bolo potrebné bližšie a detailnejšie pomenovať jednotlivé
body masívu, sa názvy začali meniť. Dlho najvyšší končiar spolu s Kotlovým
štítom mal spoločné meno. Domáci horali volali terajší Kotlový štít spolu s
Gerlachovským štítom Kotlový vrch alebo Na kotlu. V mape severného Spiša od
Floriána Czakiho z roku 1760 je Gerlachovský štít zakreslený ako Kösselberg (
Kesselberg). Keď však Ľudovít Greiner, keď zmeral výšku štítu a zistil, že je
najvyšší spomedzi tatranských vrcholov, bolo potrebné odlíšiť ho od ostatných
vrcholov samostatným názvom. V slovenskej literatúre sa po prvý raz spomína vo
viedenských Slovenských novinách z roku 1851 ako Gerlachovský chochol.

Merania výšky tatranských štítov sa datujú rokom 1763, keď viedenský dvor
nariadil tzv. jozefínske mapovanie, čiže kartografické spracovanie celej
habsburskej monarchie. Uskutočňovali ich vtedy vojenskí merači pod vedením
Waldaufa a Fleischera, ale ich výsledky neboli publikované. Zrejme na základe
týchto meraní bolo v roku 1780 v diele „Geographie des Königreichs Ungarn“
uvedené, že najvyšším štítom celých Tatier je Kriváň. K takému istému záveru
dospel v roku 1788 i bratislavský mineralóg Ján Fichtel, ktorý výšku Kriváňa
odhadol na 3 800 m n. m. Anglický cestovateľ Robert Townson považoval za
najvyšší štít Tatier Lomnický štít. Ani vedci v 19. storočí, medzi nimi i známy
švédsky botanik Göran Wahlenberg, neurčili výšku tatranských vrcholov správne.
Ako najvyšší uvádzali Lomnický alebo Ľadový štít. Gerlach svojou výškou
figuroval až na štvrtom mieste. V rokoch 1837 a 1838 robil merania tatranských
štítov Ľudovít Greiner, riaditeľ jelšavskej Lesnej správy koburgovského
veľkostatku. Až on správne zistil, že najvyšším štítom Tatier je Gerlach.
Verejnosť však Greinerovu informáciu neprijala. Stalo sa tak až v 70. rokoch 19.
storočia.

Prvými bezprostrednými návštevníkmi okolia i zrázov Gerlachovského štítu boli,
pravdepodobne, poľovníci a botanici. Je možné, že niektorí z nich dosiahli aj
vrchol. Traduje sa, že prvým známym človekom, ktorý stál na vrchole
Gerlachovského štítu, bol pravdepodobne učiteľ na katolíckej škole v Novej
Lesnej Ján Still (1805 - 1890) v roku 1834, keď ho sprevádzal jeho švagor Ján
Gellhof, staviteľ z Veľkej,horský vodca, mlynár z Novej Lesnej Martin Spitzkopf
- Urban a dvaja ďalší neznámi lovci kamzíkov. Dňa 31. júla 1875 bol na
Gerlachovskom štíte budapeštiansky prírodovedec Dionýz Desző. Vtedy ho Still
údajne informoval, že Gerlach prvý zdolal Martin Spitzkopf - Urban , ktorý
koncom 60. tych rokov 19. storočia vyviedol na vrchol neznámeho zákazníka. Still
vyhlásil, že na Gerlachovský štít začal vodiť turistov až v roku 1872, keď ho
predbehol Martin Spitzkopf - Urban. Desző reprodukoval tento rozhovor v ročenke
Uhorského karpatského spolku v roku 1876. Túto informáciu prevzala väčšina
autorov, ktorí sa touto históriou zaoberali. Poliaci spochybnili primát Martina
Spitzkopfa - Urbana a víťazstvo prisúdili poľským botanikom, o ktorých sa
zmieňujeme nižšie. V roku 1962 tatranského historika Ivana Bohuša informoval
kežmarský profesor Alfred Grosz, že správa, ktorú uviedol Dionýz Desző v ročenke
je "z prsta vycucaná". Still naopak vierohodne doznal, že so svojim švagrom
Jánom Gellhofom, a Martinom Spitzkopfom - Urbanom z Novej Lesnej uskutočnil v
roku 1834 prvovýstup. Roku 1874 sa Still o tom písomne vyjadril v svedectve,
napísanom pokladníkovi Uhorského karpatského spolku Antonovi Döllerovi v
Kežmarku. Döller odovzdal Stillov list ako vzácny historický doklad do archívu
spolku. O tomto výstupe rozprával Stillov švagor Gellhof otcovi historika dr.
Johana Liptáka, ktorý sa stretol s Ivanom Bohušom. Svedecká výpoveď Jána Stilla,
ktorá mala byť uložená v archíve Uhorského karpatského spolku v Kežmarku sa
nenašla. Je možné, že Dionýz Desző zle pochopil rozprávanie Jána Stilla o
Gerlachu. Dnes už to nikto nevysvetlí.

Dňa 11. augusta 1855 boli na Gerlachovskom štíte poľskí botanici Zygmunt
Bósniacki a Wojciech Gzegorzek, ktorých sprevádzali, pravdepodobne zakopanskí
horskí vodcovia. Nie je známe kade vystúpili. Ako spomína tatranský historik
Ivan Bohuš, možno ich cesta viedla cez Gerlachovský kotol, ale ani to nie je
isté. Nie je známe či vôbec dosiahli vrchol. Určite však boli na končiari v roku
1868 rakúski vojenskí geodeti.

Slovenský prvovýstup cez Batizovskú próbu vykonali v roku 1875 horskí vodcovia
zo Štôly Ján Ruman Driečny ml. a Ján Pastrnák.

Výstup na Gerlachovský štít je povolený len so sprievodom horského vodcu.
Najpopulárnejší turistický výstup je zo Sliezskeho domu cez Velickú próbu.

Na konci 19. storočia, sa začalo diskutovať o výstavbe observatória na niektorom
z tatranských štítov. Uvažovalo sa o Slavkovskom štíte, ktorý má široký vrchol,
na ktorom by sa dala pohodlne postaviť budova observatória. O tejto myšlienke sa
v roku 1896 diskutovalo najmä v Uhorskom karpatskom spolku. Na výstavbu chýbali
finančné zdroje. S novou myšlienkou po prvej svetovej vojne prišiel Michal Guhr,
majiteľ kúpeľov v Tatranskej Polianke, ktorý ju predniesol na zasadnutí vedenia
kežmarského Karpatského spolku (Karpathenverein). Dňa 2. augusta 1922, na svojom
zasadnutí, vedenie spolku odporučilo namiesto Slavkovského štítu vhodnejší
Gerlachovský štít, lebo je vyšší o 210 metrov. Michal Guhr mal dobrý dôvod na
stavbu observatória. Visutá lanovka z Tatranskej Polianky by zatraktívnila
nielen osadu, ale aj jeho liečebne. Bolo však potrebné získať finančné
prostriedky, podporu vlády, vedeckých a turistických organizácií. Projekt
výstavby observatória sa nakoniec neuskutočnil. O niekoľko rokov neskôr prednosť
dostali aj s podporou vlády, Skalnaté pleso a Lomnický štít.



https://sk.wikipedia.org/wiki/Wales

Wales (výslovnosť ˈweɪlz, wal. Cymru, výslovnosť ˈkəm.rɨ) je jedna z
konštituentných krajín Spojeného kráľovstva.

Nachádza sa v juhozápadnej časti ostrova Veľká Británia a na ostrove Anglesey.
Susedí na východe s Anglickom. Hlavným mestom a zároveň najväčším mestom je
Cardiff. Populácia Walesu je približne 3 milióny a je oficiálne bilingválna.
Walesky hovoriace obyvateľstvo tvorí približne 20% celého obyvateľstva.

Anglický názov pre Wales pochádza z germánskeho slova Walha, ktoré znamená
„cudzinec“ alebo „cudzie“. Walesania sami seba nazývajú Cymru, čo pravdepodobne
v starej waleštine znamená „krajan“. Názov sa vo waleskej literatúre dlhý čas
používal spoločne s Brythoniaid (Briti).

Wales sa nachádza na polostrove v stredozápade Spojeného kráľovstva. Má rozlohu
približne 20 779 km². Od severu k juhu meria asi 274 km a od západu k východu
asi 97 km. Wales hraničí na východe s Anglickom, a s morom na ostatných troch
stranách: s Bristolským prielivom na juhu, sa Prielivom svätého Juraja na
západe, a Írskym morom na severe. Waleské pobrežie má dĺžku 965 km. Pri pobreží
Walesu sa nachádza niekoľko ostrovov, z ktorých je najväčší Anglesey na
severozápade.

Najväčšia koncentrácia obyvateľstva a priemyslu sa nachádza v južnom Walese v
mestách Cardiff, Swansea a Newport a ich okolí.

Wales je prevažne hornatý, najmä na severe a v stredu. Hory boli modelovanie
počas poslednej doby ľadovej. Najvyššie hory vo Walese sa nachádzajú vo
Snowdonii. Najvyššou horou Walesu je hora Snowdon (1 085 m).

V strednom Walese sa rozkladá Kambrické pohorie, na ktoré na juhu nadväzuje
pohorie Brecon Beacons.

Moderné hranice Walesu a Anglicka sú umelé; boli definované prevažne v
16.storočí na základe feudálnych hraníc. S výnimkou Monmouthshire ako časti
Walesu v roku 1968, neboli nikdy schválené v žiadnom referende a neurčila ich
žiadna hraničná komisia, a kopírujú Ofov val len približne.

Oblasť Walesu je už osídlená minimálne 29 tisíc rokov, hoci nepretržité
osídlenie začína až po poslednej dobe ľadovej. Vo Walese je mnoho pamiatok z
obdobia neolitu (predovšetkým hrobky), ale aj z bronzovej a železnej doby. Prvé
písomné historické záznamy pochádzajú od Rimanov, ktorí začali dobývať Wales v
roku 48. V tej dobe bola oblasť súčasného Walesu rozdelená na mnoho klanových
území. Rimania vybudovali reťaz pevností naprieč južným Walesom a ťažili zlato v
Dolaucothi. Tiež založili legionársku pevnosť Caerleon (latinsky: Isca Silurum),
z ktorej sa dochoval najzachovalejší amfiteáter v celej Británii. Počas 4.
storočia priniesli Rimania do Walesu kresťanstvo. Okolo roku 410 Rimania
opustili Britániu a veľká časť nížin vo Walese bola obsadená rôznymi germánskymi
kmeňmi. Na druhej strane vzniklo veľa nezávislých waleských štátov, napríklad
Gwynedd, Powys, Dyfed a Seisyllg, Morgannwg a Gwent. Tieto štáty pretrvali
predovšetkým vďaka vhodným zemepisným podmienkam (hory, rieky) a vytvorili tak
základ toho, čo poznáme ako dnešný Wales. V 7. storočí budovali štáty na
hraniciach s Anglickom opevnené valy (Wat's Dyke, Offa's Dyke). Po zvyškoch
Offa's Dyke vedie dnes rovnomenná turistická trasa naprieč celým polostrovom z
južného až na severné pobrežie. Do pohraničných šarvátok medzi obyvateľmi Walesu
a Anglicka sa zapojili aj Vikingskí nájazdníci. Walesania uzavreli s Vikingami
dohodu o spoločnom boji proti anglo-saskej Mercii a dočasne tak zabránili
expanzii do Walesu.

Celý stredovek je sprevádzaný boji s Anglickom, teda s Anglosasmi a neskôr
Normanmi. Obsadiť Wales sa podarilo až anglickému kráľovi Eduardovi I. na konci
13. storočia. Eduard spútal Wales kruhom kráľovských hradov a zaviedol titul
Princ waleský (Prince of Wales), ktorého držiteľom je nástupník anglického (dnes
britského) trónu. Proti anglickej nadvláde sa niekoľkokrát zdvihol odpor,
najväčšie povstanie viedol v 15. storočia Owain Glyndŵr, ktorý si uchoval nad
Walesom kontrolu po niekoľko rokov. V roku 1536 bol Wales plne pripojený k
Anglicku, waleská legislatíva spojená s parlamentom vo Westminsteri.

V 18. storočí začínala priemyselná revolúcia, ktorá Wales hlboko ovplyvnila.
Obzvlášť juhovýchodný Wales bol v priebehu 19. storočí veľmi industrializovaný,
počet obyvateľov dramaticky narástol. Tieto pôvodne walesky hovoriace oblasti
boli postupne poangličtené.

Po druhej svetovej vojne začal dlhodobý úpadok ťažby uhlia a železiarstva, ktorý
tvoril základ tunajšieho priemyslu. Plaid Cymru (národná waleská strana) získala
prvý kreslá v parlamente a zavedenie waleskej samosprávy (Devolution) sa stalo
aktuálnou politickou témou. Prvé referendum o domácej samospráve v roku 1979
bolo neúspešné, ale v druhom referende v roku 1997 voliči vyslovili svoj súhlas.
Výsledok referenda viedol k vytvoreniu waleského národného zhromaždenia so
sídlom v Cardiffe.



https://sk.wikipedia.org/wiki/Bratislava

Bratislava (do roku 1919 slov. Prešporok/Prešporek, iné názvy pozri Zoznam
historických názvov Bratislavy) je hlavné a rozlohou i počtom obyvateľov
najväčšie mesto Slovenska. Je aj sídlom Bratislavského samosprávneho kraja. Má
rozlohu 367,661 km², žije tu cca 420 000 obyvateľov, v bratislavskej aglomerácii
s rozlohou 853,15 km² žije 546 300 ľudí , v Bratislavskom kraji približne
618 000 a v Bratislavskom kraji spolu s Trnavským krajom, ktorý ho obklopuje,
1,18 milióna (pozri bratislavsko-trnavská aglomerácia a
bratislavsko-trnavsko-nitrianska aglomerácia). Predpokladá sa, že denne do mesta
dochádza 150 000 až 200 000 ľudí, teda v bežný pracovný deň sa tu nachádza okolo
550 000 ľudí.

Sídli tu prezident, parlament, vláda, ministerstvá, veľvyslanectvá a rôzne
úrady. V Bratislave má svoje sídlo niekoľko univerzít, vysokých škôl, divadiel,
múzeí a iných kultúrnych ustanovizní akou je napríklad svetoznáma Slovenská
filharmónia, Slovenská národná galéria, Slovenské národné múzeum a Slovenské
národné divadlo.

Bratislava je sídlom viacerých medzinárodných inštitúcií. Od roku 1997 tu sídli
Rozvojový fond OSN pre Európu a Spoločenstvo nezávislých štátov – United Nations
Development Programe for Europe – skr. UNDP Europe. Od roku 2000 je mesto sídlom
Medzinárodného vyšehradského fondu – International Visegrad Fund. Na Námestí
slobody sídli Európska rada Svetovej poštovej únie (UPU).

Pred druhou svetovou vojnou sa v Bratislave hovorilo troma jazykmi: nemeckým,
maďarským a slovenským.

Bratislava je mesto bohaté na pamiatky, z ktorých mnohé sa nachádzajú v Starom
Meste. Mestská pamiatková rezervácia je jedna z najväčších na Slovensku.
Dominantou je štvorvežový Bratislavský hrad, vedľa ktorého sa nachádza budova
Národnej rady Slovenskej republiky a neďaleko Dóm svätého Martina.

Najvýraznejšou modernou stavbou je Most SNP na Dunaji, najväčší zavesený most na
svete s jedným pilierom a jednou závesnou rovinou. V roku 2001 bol vyhlásený za
stavbu storočia na Slovensku v kategórii mostné stavby.

Nachádza sa v strednej Európe, na súradniciach 17°10'75'' východnej dĺžky,
48°14'90'' severnej šírky, 126 – 514 m nad morom. Rozprestiera sa po oboch
brehoch rieky Dunaj, na upätí pohoria Malé Karpaty. Svojou rozlohou 367,58 km²
je najväčším mestom Slovenska (mesto Vysoké Tatry má po odčlenení Štrbského
plesa len 360,127 km²). Leží v bezprostrednej blízkosti Rakúska a Maďarska. Je
jediným hlavným mestom na svete, ktoré hraničí súčasne s dvoma krajinami (na
juhu s Maďarskom, na západe s Rakúskom). Nachádza sa 60 km východne od Viedne,
čím je súčasťou najtesnejšieho zoskupenia dvoch hlavných miest v Európe a s
Viedňou, maďarským mestom Győr (Ráb) a moravským mestom Brno tvorí významný
stredoeurópsky metropolitný región CENTROPE.

Najbližšie obce a mestá pri Bratislave sú na severe obce Marianka a Borinka,
mestá Stupava a Svätý Jur, na východe obce Most pri Bratislave, Chorvátsky Grob
a Ivanka pri Dunaji, na juhovýchode obce Rovinka, Dunajská Lužná, Kalinkovo,
Hamuliakovo a mesto Šamorín, na juhu maďarská obec Rajka a rakúska obec Deutsch
Jahrndorf, na západe rakúske obce Kittsee (Kopčany) a Wolfsthal a rakúske mesto
Hainburg an der Donau.

Bratislava sa delí na 5 okresov a tie spolu na 17 mestských častí. Z hľadiska
rozlohy sú najväčšou mestskou časťou Podunajské Biskupice; s podielom 11,5 % a
najmenšou mestská časť Lamač s podielom 1,8 % z celkovej rozlohy mesta.

Cez Bratislavu tečie rieka Dunaj, druhá najväčšia európska rieka, a oddeľuje
mestskú časť Petržalka od ostatných mestských častí. V mestskej časti Devín sa
do Dunaja vlieva rieka Morava, do ktorej západne od Devínskej Novej Vsi ústi
riečka Mláka.

Do Karloveského ramena sa západne od Dlhých dielov vlieva Mokrý potok a pri
Riviére Suchá Vydrica. Pri Botanickej záhrade ústi do Dunaja potok Vydrica.

Východné svahy Malých Karpát odvodňuje Račiansky kanál, ktorý sa severne od
mestskej časti Vajnory spája s vodami Blatiny, ktorá ďalej ústi do Malého
Dunaja.

V Bratislave sa nachádza niekoľko prírodných a umelých vodných plôch, z ktorých
prevažná väčšina slúži aj ako prírodné kúpaliská. Napríklad Štrkovecké jazero a
Kuchajda v Ružinove, Vajnorské jazerá a Zlaté piesky pri diaľnici D1, Malý
Draždiak a Veľký Draždiak v Petržalke, Rusovské a Čunovské jazero.

Bratislava získala súčasný názov začiatkom roka 1919. Pred rokom 1918 sa v 19.
storočí volala po slovensky Prešporok, Prešpurek alebo zriedkavo Bratislava,
Břetislava či Požúň, po maďarsky Pozsony, po nemecky Preßburg (súčasným
pravopisom Pressburg). V maďarčine sa dodnes prevažne používa názov Pozsony, v
nemčine sa dnes používa aj názov Pressburg, aj názov Bratislava.

Bratislava je známa aj pod označeniami Krásavica na Dunaji, Mesto fontán a Mesto
Mieru (titul mestu udelila Svetová rada mieru). Bratislava má aj viacero
slangových označení, asi najznámejším je názov Blava, ktorý pravdepodobne
vznikol skrátením viacslabičného názvu Bratislava. Napriek pomerne častému
používaniu ho takmer všetci rodení Bratislavčania považujú za hanlivý. [chýba
zdroj]

Vďaka svojej polohe bola Bratislava približne od 13. storočia (oficiálne
sčítania existujú až od konca 18. storočia) do približne roku 1870 prevažne
mestom nemecky hovoriacich obyvateľov. Po oficiálnom sčítaní obyvateľov v rokoch
1850 až 1851 bolo v Bratislave 42 238 obyvateľov, z toho 31 509 (74,59%) Nemcov,
7 586 (17,9%) Slovákov a 3 154 (7,4%) Maďarov. Veľa Židov bolo zarátaných medzi
Nemcov alebo Maďarov.

V roku 1890 prebehlo ďalšie sčítanie a tu sa už prejavila silná maďarizácia. V
meste malo žiť 52 441 obyvateľov, z toho 31 404 Nemcov, 10 433 Maďarov a 8 709
Slovákov.

V roku 1907 tu žilo vyše 70-tisíc obyvateľov, z čoho tretinu tvorili Maďari,
polovicu Nemci, sedminu Slováci, okrem toho ešte Chorváti, Srbi, Bulhari,
Rumuni, a iné národnosti.

Na konci druhej svetovej vojny bola väčšina nemeckých obyvateľov ríšskymi úradmi
evakuovaná do relatívne bezpečnejšieho vnútrozemia Veľkonemeckej ríše, časť z
nich sa po skončení vojny vrátila. V priebehu rokov 1945 – 1946 boli takmer
všetci Nemci vyhnaní a veľa Maďarov bolo vysťahovaných v rámci výmeny
obyvateľstva medzi Česko-Slovenskom a Maďarskom.

Bratislava bola v minulosti mnohonárodnostným mestom, ktoré prešlo značnými
zmenami v etnickom zložení obyvateľstva. Po mongolskom vpáde do Uhorska nastal v
oblasti Bratislavy demografický pokles a vyľudnenie niektorých oblastí. To
viedlo k novej prisťahovaleckej vlne, ktorá Bratislavu a blízke okolie výrazne
ponemčila. V roku 1880 tvorili Nemci viac ako 60% obyvateľstva (Nemci: 63,41%,
Slováci: 15,15%, Maďari: 15,14%). V nasledujúcich desaťročiach rýchlo rástol
podiel maďarského obyvateľstva (1880: 15,14%, 1890: 19,91%, 1900: 30,52%, 1910:
40,53%) a to najmä na úrok Nemcov, ktorí stratili absolútnu väčšinu až v roku
1910.

Tieto štatistiky však zahŕňajú iba Bratislavu (Prešpork) v jej dobových
hraniciach. Na území pôvodne susedných obcí, ktoré dnes tvoria jeho integrálnu
súčasť, mali na prelome 19.-teho a 20.-teho storočia relatívnu väčšinu Slováci.
Podľa sčítania z roku 1900 mali výraznú väčšinu najmä v dnešných mestských
častiach Dúbravka (98,57%), Záhorská Bystrica (96,40%), Lamač (93,95%), Vajnory
(92,54%) a Rača (74,68%). Maďari mali výraznú prevahu v dvoch obciach – Vrakuňa
(89,82%) a Podunajské Biskupice (87,34%), v ďalších ich podiel nepresahoval 20%.

K ďalším výrazným zmenám v etnickom zložení došlo v medzivojnovom a povojnovom
období. Pričlenie Bratislavy k Česko-Slovensku znamenalo odchod značnej časti
maďarského obyvateľstva, nasledovaný prílevom slovenskej a českej populácie
(najmä inteligencie) a celkovým rastom mesta. Už v roku 1930 tvorili príslušníci
"československej" národnosti takmer polovicu obyvateľov (48%). V novembri 1944
došlo k rozhodnutiu evakuovať nemeckých obyvateľov Bratislavy a blízkeho okolia.
V priebehu februára-marca 1945 väčšina z nich mesto opustila. Proces etnickej
premeny mesta bol zavŕšený povojnovými odsunmi nemeckého a maďarského
obyvateľstva.

Bratislava je sídlom dvoch katolíckych biskupstiev – pre veriacich latinského i
byzantsko-slovanského obradu. 30. januára 2008 bola zriadená Bratislavská
gréckokatolícka eparchia (vznikla vyčlenením z Prešovskej eparchie, katedrálnym
chrámom je Chrám povýšenia vznešeného a životodarného Kríža) a o dva týždne
neskôr, 14. februára 2008, Bratislavská rímskokatolícka arcidiecéza (vznikla
vyčlenením z Bratislavsko-trnavskej arcidiecézy, katedrálnym chrámom je Dóm
svätého Martina). Bratislava je aj sídlom biskupstva Evanjelickej cirkvi a. v.
Svoje ústredie tu majú aj viaceré ďalšie cirkvi a náboženské spoločnosti.

V demografickom vývoji sledovanom podľa mestských častí došlo od roku 1990 ku
stagnácii až poklesu obyvateľstva v 9 mestských častiach: Staré Mesto, Nové
Mesto, Podunajské Biskupice, Ružinov, Vajnory, Devín, Lamač, Jarovce, Rusovce.

Relatívne výraznejší prírastok obyvateľov bol zaznamenaný v mestskej časti
Karlova Ves o 14 581 obyvateľov (nárast o 77 %) a Devínska Nová Ves o 3 998
obyvateľov (nárast o 30,8 %), ktorý vznikol v dôsledku ukončenia sústredenej
bytovej výstavby.

Najvyšší počet obyvateľov (115 tisíc) mala v roku 2005 mestská časť Petržalka
(27,0 %) a najnižší počet obyvateľov mestské časti Devín a Čunovo s podielmi
0,18 % z celkového počtu obyvateľov mesta. Podľa najnovších sčítaní
11. marca 2016 žije v Bratislave 472 966 obyvateľov, čo je najviac v histórii
mesta.

Bratislavský región (Bratislavský kraj) je najbohatší slovenský región a v rámci
nových krajín Európskej únie je na prvom mieste (druhá je Praha) v poradí podľa
HDP na obyvateľa vyjadrený v parite kúpnej sily (PPS), kde dosahuje 186 %
priemeru Európskej únie – 51 200 € na obyvateľa (v roku 2014), čo je 6. miesto
zo všetkých regiónov Európskej únie. Je tu tradične najnižšia nezamestnanosť na
Slovensku (5,21% v januári 2016) a veľa obyvateľov z iných regiónov Slovenska
sem cestuje za prácou.

Priemerná mzda v Bratislavskom kraji bola v prvom až štvrtom kvartáli roku 2012
vo výške 1220 €.

V Bratislave sídlia mobilní operátori Telekom a Orange, softvérové spoločnosti,
ako aj automobilka Volkswagen.

Najznámejšie biznis centrá sa umiestňujú v lokalite Mlynské Nivy a v okolí v
mestskej časti Ružinov, napríklad Bratislava Business Center I-V, Apollo
Business Center I a II, ktoré sa nachádzajú v mestskej časti Ružinov. Menšie
biznis centrá sa nachádzajú aj v Novom Meste alebo v okolí Patrónky.

Doprava v Bratislave je zabezpečovaná rozsiahlou infraštruktúrou mestskej a
diaľkovej dopravy. Bratislava ako hlavné mesto Slovenska je významným dopravným
uzlom, má približne 40 km električkových tratí s 88 km trolejového vedenia
(2006) a približne 48 km trolejbusových tratí so 106 km trolejového vedenia
(2009). Väčšiu koordináciu všetkých systémov hromadnej dopravy zabezpečuje
Bratislavská integrovaná doprava od roku 2013.

Bratislava je kultúrne centrum Slovenska, pričom tu má sídlo niekoľko múzeí,
galérií, divadiel, vedeckých a vzdelávacích inštitúcií. Bola tu založená prvá
univerzita na území Slovenska, Universitas Istropolitana. Mesto samotné je
jednou z najvýznamnejších slovenských turistických destinácií. Centrálna časť
Starého Mesta je pamiatkovou zónou, historické jadro spolu s Bratislavským
hradom a Podhradím je pamiatkovou rezerváciou.

V Bratislave má sídlo Slovenské národné divadlo, ktoré do roku 2007 sídli v
niekoľkých budovách, osobitne opera a balet. Pod jeho pôsobnosť patrí aj Divadlo
Pavla Országha Hviezdoslava a Malá scéna SND – činohra. Od apríla 2007 sídli v
novostavbe pri Dunaji v blízkosti novej modernej mestskej štvrte Eurovea. Sídli
tu aj rada menších a alternatívnych divadiel, napríklad: A4 – nultý priestor,
Bratislavské bábkové divadlo, Bratislavské divadlo tanca, Divadlo a.ha., Divadlo
Astorka Korzo ’90, Divadlo Aréna, Divadlo F7, Divadlo Ívery – študentské
divadlo, zaniknuté Divadlo Kaplnka, Divadlo Ludus, GUnaGU, Divadlo Nová scéna,
Radošinské naivné divadlo, Štúdio L&S, Tanečné divadlo Bralen, Teátro Wustenrot
a West.

Bratislava je sídlom Slovenského národného múzea, ktoré sa nachádza na
Vajanského nábreží v blízkosti osobného prístavu. Na históriu Bratislavy je
zamerané Mestské múzeum v Bratislave, založené v 1868. Pri hlavnej železničnej
stanici medzi ulicami Štefánikova, Pražská a Šancová je Múzeum dopravy.
Zaujímavosťou je Múzeum hodín v Dome u dobrého pastiera na Židovskej ulici
oproti Katedrále svätého Martina (Bratislava), Múzeum zbraní v Michalskej bráne
a Farmaceutické múzeum hneď vedľa na Michalskej ulici. Na lodi Kriváň na
petržalskej strane je expozícia Lodného múzea v blízkosti reštaurácie Au Café.
Medzi ďalšie múzeá patrí Múzeum Janka Jesenského a Múzeum Milana Dobeša. Pre
židovskú komunitu sú mimoriadne dôležité Múzeum židovskej kultúry na Židovskej
ulici, Mauzóleum Chatama Sófera a Židovské komunitné múzeum, ktorého sídlom je
jediná synagóga v Bratislave na Heydukovej ulici. V mestskej časti Čunovo na
dunajskej hrádzi v bezprostrednej blízkosti štátnej hranice s Rakúskom a
Maďarskom je nové múzeum moderného umenia Danubiana.

Medzi ďalšie múzeá patrí Slovenské národné múzeum, Mestské múzeum, Múzeum
dopravy, Letecké múzeum Bratislava, Múzeum hodín, Múzeum zbraní, Farmaceutické
múzeum, Lodné múzeum, Janka Jesenského, Milana Dobeša, Múzeum židovskej kultúry,
Chatama Sófera, Múzeum moderného umenia, Archeologické múzeum, Múzeum umeleckých
remesiel, Slovenské plynárenské múzeum, Vinárske múzeum, Krajanské múzeum Matice
slovenskej, Múzeum kultúry karpatských Nemcov a Múzeum kultúry Maďarov na
Slovensku.

Sídli tu niekoľko galérií, medzi najznámejšie patrí Slovenská národná galéria,
Galéria Mesta Bratislavy, Galéria Nedbalka, Ardan Galéria, Galéria Art Café
Soirée, Galéria Komart a Z Galéria.

Bratislava je jednou z mála európskych metropol, ktorá nemá astronomické
observatórium ani planetárium. Jediným zariadením, ktoré slúži potrebám
astronómov amatérov z Bratislavy a okolia je astronomický úsek PKO, kde sa
konajú astronomické prednášky a pozorovania nočnej oblohy.

Najbližšie astronomické observatórium pri Bratislave sa nachádza v Modre (30 km
od Bratislavy) a planetárium až v Hlohovci (70 km od Bratislavy).

Napriek tomu sa ale dá Bratislava považovať za vedecké centrum Slovenska – je
totiž sídlom Slovenskej akadémie vied, Univerzity Komenského, či niekoľkých
vedecky orientovaných knižníc.

Každoročne sa tu konajú Bratislavské hudobné slávnosti, festival vážnej hudby
hudobný festival Wilsonic, Bratislavské jazzové dni, čo je medzinárodný džezový
festival s tradične kvalitným obsadením. V Bratislave je sídlo Slovenskej
filharmónie.

Najnavštevovanejšie sú premiérové kiná s viacerými kinosálami vo veľkých
nákupných centrách, multikiná Cinema City v Polus City Center na Vajnorskej
ulici, v obchodnom dome Aupark na Einsteinovej ulici a v nákupnom bulvári
Eurovea Galleria. V nákupnom centre Avion Shopping Park bolo k dispozícii jediné
3D kino na Slovensku, Orange Imax. Medzi ďalšie známe kiná patria kiná Tatra, FK
Charlie centrum, FK Mladosť, Kino Cafe a iné. Bývalé známe kino Hviezda bolo
zbúrané, v novom objekte však má byť opäť aj priestor na kino.

Medzi ďalšie známe kiná patrí Kino Mladosť, Kino Tatra, Kino Istota, Kino Zora a
Kino Istropolis.

Bratislava je známa aj ako mesto s pulzujúcim nočným životom. Veľké množstvo
barov a nočných klubov sa nachádza predovšetkým v historickom centre a okolí,
hlavne na Obchodnej ulici, Námestí SNP, ako aj v okolí Ventúrskej a Michalskej
ulice. Možnosti nočnej zábavy poskytuje aj Mlynská dolina a jej okolie, niekoľko
známych klubov sa nachádza priamo na akademickej pôde v priestoroch študentských
domovov a internátov. Medzi študentmi sú populárne napríklad pravidelné „oldies“
diskotéky, ktoré sa konajú každý mesiac v jednom z vysokoškolských klubov, ako
aj každoročné vonkajšie akcie v Mlynskej doline.

Z kultúrnych podujatí sú známe Bratislavské hudobné slávnosti v Redute, ktoré
každoročne usporadúva Slovenská filharmónia a tiež aj Bratislavský filmový
festival. V posledných rokoch sa stali tradíciou Bratislavské korunovačné
slávnosti, ktoré sa snažia verne napodobniť dôležité historické okamihy so
všetkým, čo k tomu patrí a vyzdvihnúť tak význam Bratislavy ako korunovačného
mesta. Najmasovejšie podujatie sú však Bratislavské silvestrovské oslavy, počas
ktorých sa Bratislava premení na centrum zábavy a pulzujúceho života, pričom
toto podujatie do Bratislavy láka stále väčšie masy ľudí z okolitých i
vzdialených krajín. Raz ročne sa organizujú aj dni otvorených dverí s názvom
Bratislava pre všetkých. Od roku 2008 sa tu koná festival Bratislavský majáles.
Medzi známe podujatia patrí aj pivný festival Junifest. Raz za rok sa koná
podujatie Noc múzeí a galérií, kedy je možné navštíviť bratislavské múzeá a
galérie až do neskorej noci.

Medzi najznámejšie kulinárske špeciality patria bratislavské rožky a
bratislavský rezeň. Historické centrum Bratislavy je bohaté na stravovacie
zariadenia, ktoré ponúkajú špeciality nielen slovenskej, ale aj svetovej
kuchyne. V letnej sezóne má veľa reštaurácií a kaviarní aj exteriérové sedenia
priamo na ulici.

V posledných rokoch, predovšetkým po vstupe Slovenska do Európskej únie v roku
2004, čelí Bratislava každoročne rastúcemu počtu zahraničných turistov. Na
popredných miestach sa nachádzajú Briti, Nemci, Japonci, Američania, ako aj
Rakúšania, Poliaci, Španieli, Taliani i Maďari a Česi. V poslednom období začína
byť limitujúcim faktorom kapacita hotelov, nedostatok je badateľný predovšetkým
v sektore štvor- a päť-hviezdičkových hotelov. Zvlášť veľký počet zahraničných
návštevníkov sa v Bratislave nachádza počas konca roka vďaka tradičným
silvestrovským oslavám, ktoré do Bratislavy lákajú ľudí z celej Európy,
napríklad niektoré slovinské cestovné kancelárie usporiadavajú turistické
zájazdy do Bratislavy predovšetkým kvôli bratislavským silvestrovským oslavám.

Bratislava na podporu turizmu používa špeciálne turistické logo a slogan „Little
Big City“ (Malé veľké mesto), mestskou farbou je červená. V meste premávajú aj
vozidlá MHD s týmto logom a sloganom, pričom ich počet pribúda, časom by tento
reklamný náter mali mať všetky vozidlá MHD.

V roku 2006 mala Bratislava 77 komerčných ubytovacích zariadení, z toho 45
hotelov s celkovou kapacitou 9940 lôžok. Prenocovalo tu 686 201 návštevníkov, z
čoho 454 870 bolo zo zahraničia. Celkovo tu návštevníci prespali 1 379 931-krát.

Bratislava má početné pamiatky. Na Hlavnom námestí sa nachádza fontána so sochou
kráľa Maximiliána II., (dal ju postaviť po svojej korunovácii v Bratislave v
roku 1563, z dôvodu nedostatku vody v centre mesta, ktorý sa ukázal ako problém
pri hasení požiaru, ktorý vypukol pri korunovácii; dokončená bola v roku 1572.
Často, ale nesprávne, býva nazývaná aj Rolandovou fontánou) a stará radnica. Ide
o najstaršiu radnicu Slovenska, v ktorej sa dnes nachádza Mestské múzeum. Cez
jej vnútorný dvor sa dostaneme na ďalšie námestie, na ktorom stojí Primaciálny
palác, podľa ktorého je tiež námestie pred ním pomenované. Palác bol pôvodne
sídlom ostrihomského arcibiskupa. Roku 1805 bol v Zrkadlovej sieni paláca
podpísaný takzvaný Bratislavský mier a dnes sála slúži ako reprezentačná
miestnosť, v ktorej môžeme obdivovať zbierku anglických gobelínov.

Na Hviezdoslavovom námestí môžeme obdivovať budovu Slovenského národného
divadla, v ktorom sa v dnešnej dobe konajú operné a baletné predstavenia. Budova
bola postavená podľa vzoru parížskeho divadla. V úzkych mestských uličkách si
môžeme ešte aj dnes vychutnať atmosféru starej Bratislavy. Práve po nich je
možné sa dostať až k hlavnej dominante hlavného mesta – k hradu. Hrad slúžil
celé stáročia ako kráľovské a župné sídlo, dnes v ňom sídli Slovenské národné
múzeum.

Medzi najvýznamnejšie pamiatky patrí Academia Istropolitana, Hrad, Devínsky
hrad, Erdődyho palác, Grassalkovichov palác – prezidentský palác, Letný
arcibiskupský palác, Michalská brána, Mirbachov palác, Palác Leopolda de Pauli,
Primaciálny palác, Slovenské národné divadlo, Slovenská filharmónia, Slovenská
národná galéria, Stará radnica (Bratislava), Mauzóleum Chatama Sófera, Synagóga
na Heydukovej ulici, ktorá je jedinou synagógou v Bratislave. Postavená bola v
kubistickom slohu v rokoch 1923 – 1926 a je dielom bratislavského židovského
architekta Artura Szalatnaia-Slatinského. Synagóga dodnes slúži bratislavskej
židovskej komunite a je národnou kultúrnou pamiatkou. Budova Slovenského
rozhlasu – má tvar obrátenej pyramídy, Zichyho palác a Televízna veža na
Kamzíku.

Medzi najstaršie kostoly mesta patrí Františkánsky kostol. Najvýznamnejším je
však bývalý korunovačný chrám uhorských kráľov Katedrála svätého Martina
(Bratislava). Po roku 1989 bolo v Bratislave, hlavne v jej okrajových častiach
postavených viacero nových kostolov. Medzi dôležité kostoly patria aj Kostol a
kláštor klarisiek, Kaplnka sv. Kataríny, Kaplnka Kristovho Tela a Kostol svätej
Alžbety, známy pod názvom Modrý kostolík. Synagóga na Heydukovej ulici je
jedinou synagógou v Bratislave. Postavená bola v kubistickom slohu v rokoch
1923 – 1926 a je dielom bratislavského židovského architekta Artura
Szalatnaia-Slatinského. Synagóga dodnes slúži bratislavskej židovskej komunite a
je národnou kultúrnou pamiatkou. Stála expozícia Židovského komunitného múzea s
názvom „Bratislavskí židia a ich kultúrne dedičstvo” je inštalovaná na prvom
poschodí a pre verejnosť je otvorená v letných mesiacoch.

V Bratislave sa nachádza 5 mostov, ktoré spájajú ľavý breh Dunaja, čiže Staré
Mesto, Ružinov a ostatné časti Bratislavy s pravým brehom, kde sa nachádza
najľudnatejšia mestská časť Petržalka.

Ako prvý bol postavený Starý most v roku 1890, v roku 1945 bol zničený a
následne zrekonštruovaný nemeckými zajatcami a Červenou armádou. Hoci bol
postavený v rekordne rýchlom čase ako provizórne riešenie, slúžil až do roku
2011 a až v roku 2015 bol rozobraný a nahradený novou konštrukciou, ktorá sa
ponáša na pôvodný most. Most v súčasnosti slúži pre električkovú dopravu s
cyklotrasou a chodníkom, pričom z neho bola vylúčená automobilová doprava.

Dominantou Bratislavy a jednou z najväčších atrakcií je predovšetkým Nový most
odovzdaný do prevádzky v roku 1972 (oficiálne 30. augusta 1974), na ktorom sa
nachádza vo výške 85 metrov reštaurácia UFO (v minulosti "Bystrica") s
vyhliadkovou plošinou. Svojimi parametrami patrí Nový most medzi svetové
unikáty, je to siedmy najdlhší visutý most na svete a v roku 2001 bol vyhlásený
za stavbu storočia na Slovensku.

Dvojpodlažný Prístavný most bol postavený v roku 1985 a je najvyťaženejším
mostom v Bratislave, denne cez neho prejde až 40 percent dopravy zo všetkých
piatich mostov. Je to diaľnično-železničný most: horné podlažie je súčasťou
diaľnice D1, ktorá spája Bratislavu s Považskou Bystricou a Žilinou, dolné
podlažie tvoria chodník pre chodcov, chodník pre cyklistov a dvojkoľajná
železničná trať Bratislava-Nové Mesto – Bratislava-Petržalka.

Most Lafranconi postavený v roku je 1992 je taktiež diaľničným mostom diaľnice
D2 a jediný betónový most cez Dunaj na Slovensku.

Najnovším mostom v Bratislave je Most Apollo, odovzdaný do používania v roku
2005. Tento most je tiež svetovým unikátom, pretože je to zatiaľ najväčší most
na svete, ktorého konštrukcia bola postavená na brehu a následne otočená na
svoje pevné miesto na druhom brehu Dunaja pomocou sústavy spojených lodí. V roku
2006 dostal tento most svetové prestížne ocenenie OPAL Awards 2006. Experti
ocenili na konštrukcii mosta cez Dunaj modernú technológiu, inováciu a prínos
pre rozvoj dopravy v Bratislave.

Najznámejším pomníkom je jediný funkčný vojenský cintorín v Bratislave, Slavín,
ktorý bol postavený v rokoch 1957 – 1960 a odhalený pri príležitosti 15. výročia
oslobodenia mesta sovietskou armádou v roku 1960. Slavín je vyhľadávaným miestom
turistov predovšetkým kvôli výbornému výhľadu na takmer celé mesto.

Prvou výškovou budovou na Slovensku bol tzv. Manderlák postavený ešte pred 2.
svetovou vojnou a bola to najvyššia budova Česko-Slovenska v medzivojnovom
období.

V Bratislave sa nachádza väčšina výškových budov na Slovensku, z ktorých veľká
časť bola postavená už pred rokom 1989.

Najvyššou budovou postavenou pred rokom 1989 je budova Slovenskej televízie v
Mlynskej doline s výškou 108 m. Svojho času to bola najvyššia budova v
Česko-Slovensku. Najvyššou budovou pred rokom 1989 v centre mesta bol
Presscentrum, neskôr premenovaný na Pressburgcentrum s výškou 104 m, ktorý bol
po rekonštrukcii premenovaný na Tower 115.

Najvyššou budovou v Bratislave je už od dokončenia v roku 2002 Národná banka
Slovenska (111 m), nasledovaná Slovenskou televíziou (108 m), v roku 2016
dokončenou rezidenčnou dvojicou veží Panorama City (108 m), kancelárskou budovou
CBC 1 (107 m) a budovou Tower 115 s výškou 104 metrov (často uvádzaná výska 115
metrov je vrátane antény). Výšku 100 metrov v Bratislave dosahuje ešte bytový
dom Glória.

Bratislava v súčasnosti prežíva silný stavebný „boom“, čo znamená, že tu
prebieha rýchla a intenzívna výstavba nových výškových budov. Táto činnosť sa
často stretáva s odporom pamiatkárov, ktorí sú zásadne proti výstavbe výškových
budov v širšom centre. Naposledy sa to prejavilo pri zámere výstavby
34-podlažnej obývateľnej budovy na Šancovej ulici, pričom pôvodne mala mať
budova len 8 poschodí. Nakoniec bolo povolených 22 podlaží.

Výškové budovy sa často stavajú v blízkosti veľkých nákupných centier ako
napríklad Polus City Center alebo Aupark. Pri Polus City Center boli zatiaľ
postavené 2 výškové budovy, 19-podlažná Millenium Tower I a 21-podlažná
Millenium Tower II a v dohľadnej dobe sa počíta s výstavbou Millenium Tower III.
Táto lokalita je pomerne blízko výškovej budovy postavenej pred rokom 1989 s
názvom Hviezda (ľudovo Kukurica), ktorá slúži ako ubytovacie zariadenie armády.

Vo všeobecnosti až donedávna výstavba výškových budov v Bratislave nemala nijakú
koncepciu, výstavba dominánt prebiehala v mnohých mestských častiach pomerne
nekoncepčne a chaoticky, pričom nové budovy často nerešpektovali existujúcu
zástavbu a vzťahy s okolím a často boli stavané samostatne. Tento stav sa
postupne mení, pričom v budúcnosti by sa výškové budovy mali stavať v oblastiach
na to určených a tiež by nemali stáť samostatne, ale mali by tvoriť ucelenú
štvrť. Pre výstavbu výškových budov bolo v územnom pláne vyčlenené najmä okolie
zóny Chalupkova, na mieste niekdajších fabrík východne od Starého mesta.

Pri Parku kultúry a oddychu je nová štvrť River Park, ktorá je pokračovaním
historického centra smerom k PKO a má obsahuje zaujímavú a modernú architektúru
a množstvo novej zelene.

Írska spoločnosť Ballymore Properties začala v roku 2006 na dunajskom nábreží
stavať novú modernú mestskú štvrť s názvom Eurovea, ktorá bola dokončená v roku
2010 a obsahuje obchodné a zábavné priestory, 5-hviezdičkový hotel, reštaurácie,
kancelárie a luxusné byty.

V Bratislave sa nachádza niekoľko parkov a v okolí lesy Malých Karpát. Najväčším
parkom v meste je bratislavský lesopark na priľahlých vrchoch Malých Karpát, v
ktorom sa nachádza niekoľko turistických stredísk, napríklad Železná studienka
alebo Koliba, Horský park, ktorý sa nachádza v Starom Meste, je jedinečný tým,
že obsahuje pôvodné rastliny a živočíchy. Na Petržalskej strane sa nachádza Sad
Janka Kráľa, založený v rokoch 1774 až 1776, čo je prvý verejne prístupný park v
strednej Európe. Bratislavská zoologická záhrada sa nachádza v Mlynskej doline.

Bratislava je jedno z mála miest na svete, ktoré majú koncentrované veľmi blízko
hokejový štadión, futbalové štadióny a tenisový štadión. Na pomerne malej ploche
v mestských štvrtiach Tehelné pole a Pasienky sa nachádza Zimný štadión Ondreja
Nepelu, futbalový štadión Tehelné pole a futbalový štadión Pasienky a tiež
Národné tenisové centrum, Sibamac Aréna, ako aj športová hala, Inter hala
Pasienky.

Medzi najvýznamnejšie športové futbalové kluby Bratislavy patrí ŠK Slovan
Bratislava (oficiálna stránka) a bývalý klub FC Petržalka 1898.

HC Slovan Bratislava je hokejový majster Česko-Slovenska a niekoľkonásobný
majster Slovenska. Od ročníku 2012/2013 pôsobil v KHL. Pôsobí tu aj HK Ružinov
99.

Účastníkom basketbalovej extraligy mužov sú od sezóny 2014/2015 dva kluby.
Starším je BK Inter Bratislava, mladším klubom je MBK Karlovka Bratislava.



https://sk.wikipedia.org/wiki/%C4%8Clenovia_Eur%C3%B3pskej_%C3%BAnie

Európska únia má v súčasnosti 28 členských štátov, s celkovou rozlohou 4 382 217
km² a približne 500 miliónov obyvateľov, čo je tretia najväčšia populácia na
svete po Číne (1 306 mil.) a Indii (1 080 mil.).

EÚ sa rozšírila celkom sedemkrát. Po prvýkrát v roku 1973 o Dánsko, Írsko a
Spojené kráľovstvo. Grécko sa pripojilo v roku 1981, nasledované Španielskom a
Portugalskom v roku 1986. K ďalšiemu rozšíreniu došlo v roku 1995, kedy sa
členskými štátmi stalo Fínsko, Rakúsko a Švédsko. Rozšírenie EÚ v máji 2004 bolo
najväčšie v histórii Únie. Členmi sa stalo týchto 10 krajín: Cyprus, Česko,
Estónsko, Litva, Lotyšsko, Maďarsko, Malta, Poľsko, Slovensko a Slovinsko. V
roku 2007 to boli Rumunsko a Bulharsko. Posledné rozšírenie sa uskutočnilo v
júli 2013, keď sa členom stalo Chorvátsko.

O možnom vstupe Turecka do EÚ sa vedú debaty už desaťročia. Turecko podalo
oficiálnu prihlášku v roku 1987, ale oficiálny status dostalo až po summite v
Helsinkách v roku 1999. Otvorenie rokovania o pristúpení sa uskutočnilo 3.
októbra 2005.

Zástancovia prijatia Turecka poukazujú na to, že by to znamenalo stabilizáciu
jeho inštitúcií a právneho poriadku, posilnilo by to význam ekonomiky EÚ vo
svete. Pokiaľ by Turecko splnilo všetky podmienky pre prijatie, nie je podľa
nich možné jeho vstup do EÚ odďaľovať. Vstup do Európskej únie by bol taktiež
akousi odmenou za jeho dlhodobé členstvo v NATO a pokrok v oblasti ľudských
práv.

Odporcovia prijatia Turecka poukazujú na to, že jeho prevažná časť leží mimo
Európy. Ďalej argumentujú tým, že má veľmi zlé vzťahy so susednými štátmi Cyprom
a Arménskom. Mnohí z nich taktiež pochybujú o pokroku v oblasti dodržiavania
ľudských práv a upozorňujú na etnické spory s tureckými Kurdmi. Kritici prijatia
Turecka do EÚ sa obávajú zmeny mocenskej rovnováhy v Európe (predpokladá sa, že
Turecko by bolo v čase vstupu najľudnatejším štátom EÚ, navyše s väčšinovou
moslimskou populáciou)

Nórsko požiadalo o vstup do EÚ už dvakrát. V oboch prípadoch občania hlasovali v
referende proti vstupu do EÚ (v rokoch 1972 a 1994). Ako všetky severské štáty,
sa Nóri obávajú straty svojej suverenity, hlavne pri rozhodovaní o svojom
rybárskom priemysle. Nórsko je bohatý štát a navyše s veľkými ložiskami ropy a
zemného plynu, tým taktiež odpadá ekonomický motív vstupu do EÚ.

V roku 1992 podalo Švajčiarsko prihlášku do Európskej únie, ale podobne ako v
Nórsku, občania odmietli v referende už samotné prístupové rokovania. Panovali
obavy zo straty tradičnej švajčiarskej neutrality, obmedzenia suverenity a
politických práv.



https://sk.wikipedia.org/wiki/Form%C3%A1t_papiera

Existuje veľa štandardných formátov papiera. Niektoré sú štandardizované
medzinárodnou organizáciou, iné sú iba štandardom de facto.

Najbežnejšie formáty papiera na Slovensku aj inde vo svete, s výnimkou USA,
Kanady, Mexika a niektorých juhoamerických krajín, spĺňajú medzinárodný štandard
ISO 216. Tento štandard bol pôvodne prijatý v Nemecku v roku 1922 ako DIN 476
(ale niektoré z formátov boli definované už za francúzskej revolúcie v rámci
prechodu na metrický systém, na tieto formáty sa však časom zabudlo).
Česko-Slovensko prijalo tento štandard v roku 1953. Dnes platí na Slovensku
norma „STN EN ISO 216“, ktorá tieto formáty preberá.

Označenie formátu pozostáva z písmena nasledovaného číslicou, napr. A4.
Štandardy definujú tri najdôležitejšie rady formátov: A, B, C. Z nich rad A je
základný; rad B je rozširujúci, pre prípady, keď formáty radu A nevyhovujú a rad
C je navrhnutý pre obálky.

Rad A je definovaný tak, že papier má veľkosti strán v pomere 1:√2 (t. j.
približne 1:1,4142), zaokrúhlené na milimetre. Základným formátom je A0, ktorý
je definovaný svojou plochou, ktorá je presne 1 m² (pred uvedeným zaokrúhlením).
Ďalšie formáty tohto radu (A1, A2, A3,…) vznikajú postupným rozdelením na
polovicu kolmo na dlhšiu stranu. Najčastejšie používaný formát A4 má rozmery
210 × 297 mm.

Formáty radu B majú rozmery dané geometrickým priemerom rozmerov dvoch po sebe
nasledujúcich formátov radu A (napr. formát B3 je geometrickým priemerom
formátov A2 a A3). (V Japonsku definuje miestna norma JIS P 0138-61 neštandardný
rad B, vo svete označovaný ako JIS B alebo JB, pri ktorom sú rozmery dané
aritmetickým priemerom namiesto geometrického.)

Kráľovské veľkosti používané v Spojenom kráľovstve a jeho územiach. Nasledujú
niektoré zo základných veľkostí (všetky rozmery sú v palcoch):

V USA, Kanade a niektorých ďalších krajinách sa medzinárodné formáty príliš
nepoužívajú (možno v súvislosti s neprijatím metrického systému). Súčasné
štandardné veľkosti používané v Spojených štátoch sú podmnožinom vyššie
spomínaných tradičných veľkostí. Formáty 'letter', 'legal' a 'ledger/tabloid' sa
v bežnej praxi používajú najčastejšie.

Existuje ešte jeden formát, ktorému meno „government-letter“ dala IEEE Printer
Working Group: 8 x 10½ palcov sa v USA používal v školách na písanie a bol
zavedený Herbertom Hooverom v čase, keď bol ministrom obchodu, pre potreby
vládnych formulárov. Podľa všetkého získali zľavu na papier pôvodne určený pre
školy. S postupných rozšírením fotokopírovania, ľudia si chceli kopírovať tieto
vládne formuláre, ale kopírky vo všeobecnosti nepodporovali túto veľkosť papiera
a tak administratíva Ronalda Reagana zmenila formát formulárov na 'letter'.
Formát 8" × 10½" sa stále používa v rôznych špirálových poznámkových blokoch.



https://sk.wikipedia.org/wiki/Letn%C3%A9_olympijsk%C3%A9_hry_2016

Letné olympijské hry 2016 (Portugalsky: Jogos Olímpicos de Verão de 2016),
oficiálne Hry XXXI. olympiády bola medzinárodná športová udalosť – pokračovanie
tradície olympijských hier, organizovaná Medzinárodným olympijským výborom. Za
miesto konania bolo vybrané brazílske mesto Rio de Janeiro. Niektoré športy sa
začali odohrávať už 3. augusta 2016 – dva dni pred otváracím ceremoniálom. Hry
boli oficiálne zahájené 5. augusta a ukončené 21. augusta.

Na hrách sa zúčastnilo viac ako 11 tisíc športovcov z 207 krajín, vrátane
prvýkrát zúčastneného Kosova, Južného Sudánu a tímu utečencov. S 306 sadami
medailí sa odohralo 28 olympijských športov – vrátane ragby a golfu, ktoré boli
v roku 2009 pridané Medzinárodným olympijským výborom. Všetky športové súťaže sa
odohrali na 33 miestach v hosťujúcom meste a ďalších piatich v São Paulo, Belo
Horizonte, Salvador, Brazília a Manaus.

Toto boli prvé Letné olympijské hry pod predsedníctvom Thomasa Bacha, prezidenta
MOV. Hosťujúce mesto Rio de Janeiro bolo zvolené na 13. olympijskom kongrese MOV
2. októbra 2009 v dánskom meste Kodaň a stalo prvým mestom v Južnej Amerike,
ktoré hostilo olympijské hry.

Hlavným bodom diskusie boli kontroverzné témy, vrátane nestability federálnej
vlády krajiny, ochrany zdravia a bezpečnosti kvôli vírusu Zika, významné
znečistenie zátoky Guanabara Bay, takisto ako ruský dopingový škandál, ktorý
ovplyvnil účasť svojej reprezentácie na týchto olympijských hrách.[chýba
zdroj]Spojené štáty po piatykrát za posledných šesť letných olympijských hier
dosiahli vrchol medailového rebríčku s najvyšším počtom zlatých medailí (46),
taktiež aj medailí celkovo (121). Veľká Británia a Čína skončili na druhej a
tretej priečke. Usporiadateľská krajina, Brazília, získala sedem zlatých
medailí, čo je jej rekord v jednotlivých letných olympijských hrách.

Na hrách XXXI. olympiády prebehnú súťaže v 32 športových odvetviach. Novými
športmi v programe olympijských hier sa stali golf a ragby.



https://sk.wikipedia.org/wiki/Game_of_Thrones

Game of Thrones je americký dobrodružno-fantastický televízny seriál z produkcie
televízie HBO, vytvorený podľa knižnej série od George R. R. Martina s názvom
Pieseň ľadu a ohňa (A Song of Ice and Fire), ktorej prvá časť sa volá Hra o
tróny (A Game of Thrones). Natáča sa v štúdiu v Belfaste a v iných lokalitách
ako Malta, Chorvátsko, Grónsko a Maroko. Seriál mal premiéru na kanáli HBO,
Spojené štáty, 17. apríla 2011.

Seriál Game of Thrones prilákal rekordné množstvo divákov a získal si neobyčajne
rozmanitý a aktívny medzinárodný fanklub. Seriál bol kritikmi veľmi dobre
prijatý, avšak časté používanie nahoty a násilia zapríčinilo aj viaceré
negatívne recenzie. Aj napriek tomu však seriál získal mnohé ocenenia a
nominácie, vrátanie nominácie na Primetime Emmy Award v kategórii mimoriadny
dramatický seriál a to pre všetky tri doteraz ukončené série, nomináciu Golden
Globe Award pre najlepší televízny seriál v kategórii drámy, Hugo Award pre
najlepšiu dramatickú prezentáciu v dlhej a taktiež aj krátkej forme, a Peabody
Award. Účinkujúci herci tiež nahromadili početné ocenenia, medzi nimi Peter
Dinklage získal Primetime Emmy Award pre mimoriadny výkon vo vedľajšej úlohe v
dramatickom seriáli a Golden Globe Award pre najlepšieho herca vo vedľajšej
úlohe – seriál, mini-séria alebo televízny film, všetko za jeho úlohu Tyriona
Lannistera.

Romány G. R. R. Martina a ich seriálová adaptácia v mnohom čerpajú z európskej
histórie. Prvotnú inšpiráciu na tento román autor získal z anglickej vojny ruží
(1455 – 1485) medzi dvoma šľachtickými rodmi Lancasterovcov a Yorkovcov, ktoré
sú v knihe odzrkadlené ako rody Lannister a Stark. Väčšina Westerosu so svojimi
hradmi a rytierskymi turnajmi pripomína vrcholný stredovek v západnej Európe.

Intrigánska Cersei je napríklad veľmi podobná Izabele (1295 – 1358), známej ako
'francúzska vlčica'. Izabela a jej rodina, presnejšie ich zobrazenie v
historickom románe Prekliati Králi od Mauricea Druona, boli jednou z hlavných
inšpirácii Martinovej práce. Historických inšpirácií však v knihách (a seriáli)
nájdeme omnoho viac: Hadriánov Val (ako inšpirácia pre 'the Wall' vo Westerose),
pád Rímu a legenda o Atlantíde (spojené v starobylej Valýrii), grécky oheň (ako
'divoký oheň'), islandské ságy o Vikingoch (ako základ pre bojovníkov zo
Železných ostrovov 'Iron Islands'), ďalej mongolské hordy (slúžiace ako predloha
pre dothrackých kočovníkov), prvky Storočnej Vojny (1337 – 1453) či talianskej
renesancie (c. 1400 – 1500). Ohromná popularita kníh a seriálu sa pripisuje
Martinovej schopnosti stmeliť tieto rozmanité prvky do bezchybného celku, ktorý
vytvára vierohodnú históriu pre jeho fiktívny svet.

Seriál začína, keď Neda Starka (Sean Bean) požiada kráľ Robert Baratheon (Mark
Addy), aby sa stal jeho pravou rukou (Hand of the King). Ned a jeho žena Catelyn
(Michelle Fairley) dostanú dopis od Catelyninej sestry Lysy (Kate Dickie), v
ktorom píše, že za smrťou predošlej kráľovej pravej ruky stojí rod
Lannisterovcov, do ktorého patrí aj kráľova manželka Cersei (Lena Headey). Ned
musí odcestovať na juh pomáhať kráľovi a zistiť, kto zabil predchádzajúcu pravú
ruku kráľa, Jona Arryna (John Standing) a zároveň chrániť svoju rodinu pred
Lannisterovcami. Počas pátrania po dôvodoch smrti Jona Arryna sa dozvedá
tajomstvá o Lannisterovcoch, ktoré chcel Arryn verejne odhaliť.

Medzitým za Úzkym morom (Narrow Sea) na kontinente Essos arogantný vyhnanec
Viserys Targaryen (Harry Lloyd), syn predchádzajúceho kráľa, ktorý bol zosadený
z trónu, stále verí vo svoje právo o trón. Svoju mladšiu sestru Daenerys
Targaryen (Emilia Clarke), ktorú roky fyzicky a psychicky týral, vydá vodcovi
bojovného kmeňa Dothrakov, Khalovi Drogovi (Jason Momoa), výmenou za armádu, s
ktorou sa chce vrátiť na Westeros a zmocniť sa trónu. Avšak Daenerysina
mocnejúca láska pre Droga a znovu nájdená duševná sila preváži nad Viserysovými
plánmi.

Na Múre (The Wall) sa Nedov bastard Jon Snow (Kit Harington) pridá ku Nočnej
hliadke (Night’s Watch), starodávnemu bratstvu, ktoré sa zasprisahalo dohliadať
nad obrovským Múrom, ktorý oddeľuje Sedem kráľovstiev (Seven Kingdoms) od
nebezpečia, ktoré leží za ním. Avšak staroveká sila, ktorú všetci považovali za
mŕtvu, začne ohrozovať krajinu.

Lord Eddard 'Ned' Stark (Sean Bean) je hlava rodiny Starkov, ktorej členovia sú
zapletení vo väčšine dejových línií. On a jeho manželka Catelyn Tully (Michelle
Fairley) majú spolu päť detí: najstarší Robb (Richard Madden), jemná Sansa
(Sophie Turner), nezbedná Arya (Maisie Williams), zvedavý Bran (Isaac
Hempstead-Wright) a najmladší Rickon (Art Parkinson). Nedov väzeň a zverenec
Theon Greyjoy (Alfie Allen) tiež býval so Starkami, kým sa nedostal pod ruky
sadistickému Ramsayovi Boltonovi (Iwan Rheon). Na zámku Zimohrad (Winterfell)
tiež vyrastal Nedov nemanželský syn, Jon Snow (Kit Harington), ktorý vstúpil do
služby v bratstve Vrán na Nočnej Stráži (Night's Watch). Jeho verným kamarátom
sa stal Samwell Tarly (John Bradley).

Takmer na opačnom konci Westerosu, v Červenej Pevnosti (Red Keep), žije Nedov
priateľ z detstva, kráľ Robert Baratheon (Mark Addy), v nie veľmi funkčnom
politickom manželstve s kraľovnou Cersei Lannister (Lena Headey), ktorá ho tajne
podvádza so svojím bratom, dvojčaťom, Jaimem Lannisterom (Nikolaj
Coster-Waldau). Kráľovná nenávidí svojho mladšieho brata, inteligentného
trpaslíka Tyriona (Peter Dinklage). Cersei má tri deti, sadistického princa
Joffreyho (Jack Gleeson), milučkú princeznú Myrcelu a malého princa Tommena.
Patriarchom ich rodiny je mocný a chýrne bohatý lord Tywin Lannister (Charles
Dance).

V kráľovej Malej Rade (Small Council) zasadajú radcovia, vrátanie prefíkaného
majstra mincí, lorda Petyra Baelisha (Aidan Gillen) prezývaného 'Malíček', a
majstra našepkávačov, eunucha Varysa (Conleth Cunningham).

Jedna z najbohatších rodín, šľachtický rod Tyrellov, je na kráľovskom dvore
zastúpená krásnou Margaery (Natalie Dormer).

Zatiaľ za Úzkym Morom (Narrow Sea) súrodenci Viserys (Harry Lloyd) a Daenerys
(Emilia Clarke) z rodu Targeryenovcov – vyhostené deti bývalého kráľa, ktorého
zosadil Robert Baratheon – utekajú pred starými nepriateľmi a snažia sa získať
prostriedky na návrat domov a znovuzískanie svojho právoplatného dedičstva a
trónu. Daenerys je vydaná za bojovníka menom Khal Drogo (Jason Mamoa), vodcu
kočovného kmeňa Dothrakov. V jej kráľovskej stráži je aj vyhostený rytier z
Medvedieho Ostrova (Bear Island), ser Jorah Mormont (Iain Glen).

Kvôli časovej náročnosti produkcie sa siedma séria sa začne vysielať 16. júla
2017 a bude mať 7 častí. Na režisérsku stoličku siedmej série majú zasadnúť Alan
Taylor (doteraz zrežíroval 6 častí), Jeremy Podeswa a Mark Mylod (obaja doteraz
po 4 časti) a Matt Shakman (nový režisér, známy napr. vďaka seriálom Fargo, Mad
Men alebo Dr. House).

Ôsma séria bude poslednou a bude sa skladať zo šiestich častí. Dave Hill napíše
scenár k prvej časti, Bryan Cogman k druhej a zvyšné štyri budú rozdelené medzi
tvorcov seriálu, Benioffa a Weissa.

Scenáre pre Game of Thrones zatiaľ písalo sedem scenáristov. Najviac častí
napísali showrunneri David Benioff a D. B. Weiss. Autor ságy Pieseň ľadu a ohňa
George R. R. Martin napísal po jednej časti pre každú z prvých štyroch sérií.
Martin nenapísal žiaden ďalší scenár pretože sa zameriaval na dokončenie šiestej
knihy The Winds of Winter. Jane Espenson napísala scenár k jednej časti (1x06),
spolu s Benioffom a Weissom. Ďalšími scenáristami sú Bryan Cogman, ktorý na
seriáli pracuje od prvej série doteraz, Vanessa Taylor, ktorá písala scenáre pre
druhú a tretiu sériu a Dave Hill, ktorý sa pripojil od piatej série.

Každá séria zamestnáva 4 až 6 režisérov, ktorí obvykle režírujú dve po sebe
idúce časti. Najviac častí (6) zrežírovali Alan Taylor, David Nutter a Alex
Graves. Neil Marshall zrežíroval dve časti (2x09 a 4x09) s rozsiahlymi bitkami.
Alik Sakharov, kameraman úplne prvej a niekoľných ďalších častí neskôr režíroval
4 časti. Tvorcovia David Benioff a D. B. Weiss takisto zrežírovali každý po
jednej časti.

Pôvodná pilotná časť bola nakrútená v roku 2009 v Severnom Írsku a Maroku a
zrežíroval ju Tom McCarthy. Kvôli zmene obsadenia niektorých rolí a kreatívnym
zmenám bol pilot znovu nakrútený režisérom Timom Van Pattenom a následne bolo
nakrútených aj zvyšných 9 častí. V pôvodom pilote, ktorý sa nedostal na
obrazovky, sa objavil aj George R. R. Martin. Druhá séria sa nakrúcala 106 dní a
väčšinu času nakrúcali dva štáby ("Dragon" a "Wolf") na odlišných miestach.
Tretia séria sa nakrúcala od júla do 24. novembra 2012. Štvrtá séria sa
nakrúcala od 8. júla do 21. novembra 2013, nakrúcanie trvalo 136 dní. Štvrtá
séria sa nakrúcala od júla do decembra 2014. Scéna, kde Cersei prechádza cez
mesto nahá, bola nakrútená v októbri 2014 v Dubrovníku. Lena Headey, ktorá hrá
Cersei, však v scéne osobne nehrala a bola využitá jej dvojníčka. Tvár herečky
bola následne pridaná v postprodukcii. Šiesta séria sa nakrúcala od júla do 17.
decembra 2015 v piatich krajinách: Severné Írsko, Španielsko, Chorvátsko, Island
a Kanada. Doteraz najrozsiahlejšia a najprepracovanejšia bitka seriálu, v
epizóde "Battle of the Bastards" sa nakrúcala až 25 dní, pracoval na nej
600-členný štáb vrátane 4 kamerových štábov, hralo v nej 500 komparzistov, bolo
využitých 70 koní a stála údajne viac ako 10 miliónov dolárov. Nakrúcanie
siedmej série začalo 31. augusta 2016 v Belfaste a potrvá do februára 2017, čo
posunie štart vysielania na leto 2017.

Seriál sa nakrúca v Titanic Studios v Belfaste, no veľké množstvo exteriérových
scén je natáčaných na rôznych miestach po celej Európe. Exteriérové scény pre
Kráľov prístav (King's Landing) sa nakrúcali v Dubrovníku, Zimohrad (Winterfell)
v Severnom Írsku, zamrznuté končiny za Múrom (The Wall) na Islande, Záliv
otrokov (Slaver's Bay) v Chorvátsku, Španielsku a Maroku.

Presný rozpočet seriálu nie je známy, no bolo zverejnené že prvých päť sérií
stálo HBO zhruba 6 miliónov amerických dolárov za epizódu, teda 60 miliónov za
každú sériu. Rozpočet šiestej série bol zvýšený na 10 miliónov dolárov za
epizódu, pričom značná časť z tohto rozpočtu išla do nakrútenia doteraz
najväčšej bitky seriálu "Battle of the Bastards". V porovnaní bitka v epizóde
"Blackwater" stála zhruba 8 miliónov dolárov. Značná časť rozpočtu ide aj do
špeciálnych vizuálnych efektov (CGI).

Tento článok je čiastočný alebo úplný preklad článku Game of Thrones na
anglickej Wikipédii.



https://sk.wikipedia.org/wiki/Eur%C3%B3pska_%C3%BAnia

Európska únia (EÚ) je integračné zoskupenie, ktoré od posledného rozšírenia v
roku 2013 tvorí 28 členských štátov s celkovým počtom 503,7 miliónov obyvateľov
(približne 8 % svetovej populácie).

Prvá organizácia, Európske spoločenstvo pre uhlie a oceľ, predchodkyňa dnešnej
EÚ, bola založená Parížskou zmluvou z roku 1951. Samotná EÚ vznikla v roku 1993
na základe Zmluvy o Európskej únii, známej aj pod názvom Maastrichtská zmluva z
roku 1992.

Medzi základné princípy Európskej únie patrí prenášanie právomocí národných
štátov na nadnárodné európske inštitúcie. Stupeň integrácie v Únii nedosiahol
takú hĺbku, aby sa dalo hovoriť o federácii ako zvrchovanom subjekte
medzinárodného práva, je však oveľa hlbšia ako v medzinárodných organizáciách.
Jej spôsob rozhodovania je vo svetovom meradle unikátny, preto je Európska únia
považovaná za zoskupenie štátov ("medzinárodnú organizáciu") sui generis.
Európska únia má medzinárodnoprávnu subjektivitu. Od nadobudnutia platnosti
Lisabonskej zmluvy získala Únia aj plnú subjektivitu z hľadiska úniového práva
(okrem iného tým, že sa stala právnym nástupcom zrušeného Európskeho
spoločenstva.

Hlavným cieľom Európskej únie je Európa s výrazným hospodárskym rastom,
konkurencieschopnou ekonomikou a zlepšujúcou sa kvalitou životného prostredia. A
predovšetkým nové ciele - spoločná zahraničná a bezpečnostná politika a
spolupráca v oblasti justície a vnútra. Mnohé jej ciele už boli zrealizované -
menová únia a zavedenie občianstva únie.

Aktivity Európskej únie pokrývajú celý rad oblastí – poľnohospodárstvo, obchodnú
politiku, menovú politiku a pod., pozri Politika Európskej únie.

Európska únia sa rozkladá na území s rozlohou 4 382 217 km², jej územie
ohraničuje na severovýchode Fínsko, na juhovýchode Cyprus, na juhozápade
Portugalsko a na severozápade Írsko.

Okrem toho je k Európskej únii veľa území asociovaných, existujú taktiež pod
správou členských štátov Európskej únie, ktoré do Európskej únie nepatria a
podobne, pozri Oblasti so zvláštnym postavením.

Po druhej svetovej vojne sa museli európske štáty vysporiadať s celým radom
problémov, v prvom rade bolo treba „zabezpečiť základné životné potreby“ pre
obyvateľstvo. Po otrasných skúsenostiach s 2. svetovou vojnou bolo hlavným
motívom európskej integrácie „zabezpečenie mieru a bezpečnosti“ na Európskom
kontinente – po vojne bol v spoločnosti hlboko zakorenený názor, že mier a
bezpečnosť nedokážu zaistiť klasické národné štáty, ale zjednocujúca sa Európa.
Svoju úlohu zohral taktiež aj rastúci vplyv Sovietskeho zväzu a jeho potenciálna
nebezpečnosť pre západné demokracie; zjednotená západná Európa mala väčšiu šancu
prekonať potenciálny konflikt so štátmi východného bloku.

Taktiež sa zdôrazňovala potreba „nového ducha” v protiklade s medzivojnovým
ekonomickým a politickým nacionalizmom. V dôsledku ekonomického nacionalizmu
boli veľmi vysoké clá a iné tarifné a netarifné opatrenia (mnohonásobne vyššie
než pred 1. svetovou vojnou, ktoré viedli k hospodárskej stagnácii, ešte
umocnenej Veľkou hospodárskou krízou. Politický nacionalizmus sa stal priamou
príčinou 2. svetovej vojny. Preto sa dá za jednu z hlavných príčin povojnovej
európskej integrácie označiť snaha o prekonanie nacionalisticky orientovaných
štátnych štruktúr.

Občania európskych krajín taktiež túžili po „voľnom pohybe” po Európe, ktorý bol
medzi svetovými vojnami veľmi obmedzený. Slobodné podnikanie v spojení so
„spoločným trhom” malo zabezpečiť dlhodobý hospodársky rast a sociálnu
stabilitu.

Európski politici museli v povojnových rokoch nájsť spôsob ako efektívne predísť
rozpútaniu vojnového konfliktu. Nutnosťou sa ukázala kontrola uhliarskeho a
predovšetkým oceliarskeho priemyslu, bez ktorého je vedenie vojny nemysliteľné.
Francúzsko sa už o podobné pokúsilo v 20. rokoch 20. storočia, kedy okupovalo
nemecké Porýnie v snahe kontrolovať nemecký vojnový priemysel, no aj napriek
tomu nedokázalo Francúzsko zabrániť druhej svetovej vojne. Bolo teda zrejmé, že
sa táto kontrola bude musieť vykonávať inou formou.

Robert Schuman, francúzsky minister zahraničia, predostrel Schumanov plán, aby o
uhliarskom priemysle nerozhodovali národné štáty (víťazné štáty by taktiež
nemali mať väčšie právomoci ako porazené Nemecko); o priemysle mala rozhodovať
nová medzinárodná inštitúcia. Na základe tejto myšlienky vzniklo Európske
spoločenstvo uhlia a ocele (ESUO). Bolo to prvýkrát, čo sa sektor tradične v
rukách národných štátov dostal do kompetencií nadnárodnej inštitúcie. V rámci
niekoľkých rokov sa mal vytvoriť spoločný trh pre uhlie a oceľ so spoločnou
kontrolou, plánovaním a manažmentom odbytu. Zakladajúcimi štátmi sa okrem
Francúzska a Nemecka stali ešte Taliansko, Belgicko, Holandsko a Luxembursko.
Týchto 6 krajín sa na dlhé desaťročia stalo „prointegračným jadrom“ európskeho
spoločenstva. Neúspešné boli projekty Európskeho obranného spoločenstva a
Európskeho politického spoločenstva.

Spojené kráľovstvo sa tohto zoskupenia nechcelo zúčastniť hlavne z obavy o
prenášaní svojich právomocí na medzinárodnú úroveň a tým pádom aj straty časti
suverenity. Myšlienka voľného trhu jej však nebola proti srsti a preto neskôr
spolu s ďalšími štátmi založila Európske združenie voľného obchodu (EZVO), ktoré
si dalo za cieľ umožnenie voľného trhu, ale bez spoločných inštitúcií (začiatok
fungovania v roku 1960).

Po uvoľnení svetovej politickej situácie koncom 50. rokov sa integračné záujmy
začali sústreďovať na ekonomickú sféru. V roku 1957 boli podpísané takzvané
Rímske zmluvy ( s platnosťou od roku 1958) zakladajúce Európske hospodárske
spoločenstvo (EHS) a Európske spoločenstvo pre atómovú energiu (Euratom). EHS
malo za úlohu vytvorenie spoločného trhu a Euratom spoluprácu na poli mierového
využitia jadrovej energie. Organizačná štruktúra oboch spoločenstiev bola
založená na rovnakom princípe ako ESUO, mala teda Komisiu s výkonnými
právomocami, Radu ministrov ako legislatívny orgán, Parlamentné zhromaždenie a
Súdny dvor.

V roku 1967 vstúpila do platnosti zmluva o spojení orgánov EHS, Euratomu a ESUO,
ich právna subjektivita však nebola dotknutá. Od tejto doby sa tieto tri
organizácie začali spoločne nazývať Európske spoločenstvá.

V roku 1968 bola na základe Zmluvy o EHS vytvorená „colná únia“, t. j.
odstránenie vnútorných ciel a zavedenie spoločnej tarify voči nečlenským
krajinám, ako medzistupeň k spoločnému trhu. Liberalizácia obchodu s
poľnohospodárskymi produktmi však postupovala pomalšie.

Sedemdesiate roky boli v znamení surovinovej a energetickej krízy zapríčinené
drastickým obmedzením dodávok ropy zo štátov Perzského zálivu. Následne
mnohonásobné zvýšenie cien energií a pohonných hmôt sa negatívne premietlo v
rastúcich nákladoch európskych podnikov, navyše oslabených zvyšujúcou sa
konkurenciou východoázijských výrobcov.

Európske ekonomiky strácali dynamiku a začala sa objavovať chronická
nezamestnanosť. Mnohé tradičné priemyselné odvetvia prechádzali krízou,
predovšetkým hutný a textilný priemysel, čo ešte viac zvyšovalo sociálne
napätie. Tento nepriaznivý stav sa začal meniť k lepšiemu až v osemdesiatych
rokoch. Preto nie je prekvapivé, že v tejto atmosfére proces európskej
integrácie skôr stagnoval.

Začiatkom sedemdesiatych rokov sa k tejto kríze pridala ešte menová kríza v
podobe rozpadu Brettonwoodského menového systému. Pre západoeurópske štáty to
znamenalo zrušenie naviazania ich mien na americký dolár a prechod na plávajúci
kurz (režim voľných menových kurzov). V roku 1979 sa európske štáty rozhodli
zamedziť možným veľkým fluktuáciám v menových kurzoch zavedením Európskeho
menového systému (EMS), čím sa zaviazali udržiavať svoje menové kurzy v
stabilných pomeroch. Zaviedla sa taktiež košová menová jednotka ECU (Európska
menová jednotka), ktorá slúžila k zúčtovaniu medzinárodných menových operácií.

So zlepšujúcou sa hospodárskou a sociálnou situáciou sa začali množiť reformné
návrhy, ako ďalej postupovať v stagnujúcej európskej integrácii. Zasadnutie
Európskej rady v Luxembursku vyústilo podpísaním Jednotného európskeho aktu
(JEA), ktorý vstúpil do platnosti v roku 1987. JEA predstavoval do tej doby
najvýznamnejší zásah do Rímskych zmlúv. Jeho hlavným cieľom bolo dokončenie
jednotného vnútorného trhu do roku 1992 a identifikoval prekážky, ktoré ešte
ostávali k jeho dovŕšeniu:

JEA v mnohých oblastiach obmedzil rozhodovanie na základe jednomyseľnosti a viac
podporoval rozhodovanie kvalifikovanou väčšinou (v reakcii na rozšírenie ES o
nové krajiny). JEA zvýšil taktiež aj právomoci Európskeho parlamentu – jeho
súhlas sa začal vyžadovať pre prijatie nových členov alebo pridruženie; o
mnohých aktivitách, ktoré boli do tej doby v kompetencii členských štátov,
začalo spolurozhodovať ES – išlo napríklad o oblasť vedy a výskumu, životného
prostredia a sociálnej politiky.

Jediná krajina, ktorá opustila ES, bolo Grónsko, ktoré sa po získaní
nezávislosti od Dánska v roku 1979 rozhodlo na základe referenda opustiť ES v
roku 1985.

V roku 1985 bola predstaviteľmi piatich krajín podpísaná Schengenská dohoda,
ktorej cieľom bolo odstránenie kontrol na vnútorných hraniciach a spolupráca pri
ochrane vonkajších hraníc. Táto dohoda nebola súčasťou právneho poriadku
Európskych spoločenstiev, stala sa ňou až od Amsterdamskej zmluvy. Signatárskymi
krajinami boli v roku 1985 Nemecko, Francúzsko, Belgicko, Holandsko a
Luxembursko.

Podpísaním Maastrichtskej zmluvy v roku 1992 uzavreli vrcholní európski
predstavitelia výraznú reformu zakladajúcich zmlúv. Po novom sa na európskej
úrovni začalo spolupracovať v oblasti „spoločnej zahraničnej a bezpečnostnej
politiky“ a „justičných záležitostiach“. Zmluva zmenila názov Európskeho
hospodárskeho spoločenstva na Európske spoločenstvo, pretože integračné aktivity
pod touto inštitúciou už dávno presiahli len pôvodné ekonomické zámery. Čo ale
bolo hlavné, podpisom Maastrichtskej zmluvy vznikla Európska únia, zastrešujúca
všetky existujúce integračné aktivity. Tie sa od Maastrichtskej zmluvy začali
deliť do troch hlavných kategórií, tzv. troch pilierov, ktorými boli

1. pilier - Európske spoločenstvá: spadajú sem všetky aktivity realizované už
pred Maastrichtom, mimo inej politiky : poľnohospodárske, obchodné, regionálne,
sociálne aktivity spadajú pod ďalšie dva piliere zavedené až Maastrichtskou
zmluvou:

Na začiatku 90. rokov bol už dokončený projekt vnútorného trhu a medzi
európskymi štátmi panoval konsenzus, že by bolo vhodné pokračovať v integrácii
smerom k hospodárskej a menovej únii. Medzi hlavné ciele Maastrichtskej zmluvy
bolo preto taktiež vytvorenie hospodárskej a menovej únie a s tým spojené
zavedenie spoločnej európskej meny.

Zároveň sa začiatkom 90. rokov podarilo dovŕšiť proces vytvorenia Európskeho
hospodárskeho priestoru, teda integračného zoskupenia Európskych spoločenstiev a
Európskeho združenia voľného obchodu.

Amsterdamská zmluva - 1997 - rozšírila spoluprácu v oblasti Tretieho piliera o
spoluprácu v imigračnej politike a ochrane menšín, definovala základné práva
občanov EÚ a základné princípy spoločnej zahraničnej politiky. Schengenské
dohody sa stali súčasťou právneho systému EÚ.

Zmluva z Nice - 2001 – Predstavovala nové štádium v príprave na rozšírenie EU o
krajiny strednej a východnej Európy, krajiny stredomorskej oblasti a pobaltské
krajiny. Mala pripraviť európske inštitúcie, aby boli aj po plánovanom rozšírení
akcieschopné. Upravovala ich veľkosť a spôsob ich fungovania. Okrem iného
rozšírila hlasovanie kvalifikovanou väčšinou do ďalších oblastí, v ktorých sa
predtým hlasovalo jednohlasne.

Potom, čo viac rokov za sebou prekračovali Francúzsko a Nemecko záväzky
vyplývajúce z ich členstva v eurozóne (konkrétne išlo o prekročenie ročného
deficitu verejných financií o viac ako 3 %, jedno z kritérií Paktu stability,
neboli na nich uvalené žiadne sankcie, hoci zo zmlúv vyplýva opak. Toto
kritérium bolo následne v marci 2003 zmiernené. Toto je kritizované hlavne
menšími krajinami, ktoré sa snažili pod hrozbou sankcií a za nemalých obetí
udržať svoje rozpočtové deficity v daných medziach.

Na rozpočte Európskej únie sa dlhodobo kritizuje vysoký podiel výdavkov na
poľnohospodárstvo (cez 40 %) a malý podiel výdavkov na vedu a výskum (medzi 3 %
a 4 %). Reformné snahy však narážajú na odpor štátov s relatívne silným
poľnohospodárstvom ako je Francúzsko, Španielsko a Poľsko.

Po krachu Ústavy pre Európu sa na zasadnutí Európskej rady v júni 2007 rozhodlo,
že sa zvolá medzivládna konferencia, ktorá vypracuje návrh novej tzv. reformnej
zmluvy. Reformná zmluva, ktorá dostala oficiálny názov Lisabonská zmluva,
zachováva podstatu návrhu Ústavy pre Európu, má však inú formu a upúšťa od
niektorých politických symbolov obsiahnutých v návrhu Ústavy, ktoré sčasti
spôsobili neúspech projektu Ústavy. Lisabonská zmluva nadobudla platnosť 1.
decembra 2009.

Finančná a hospodárska kríza doľahla na Úniu a jej členské štáty v roku 2008.
Viedlo to k zavedeniu viacerých protikrízových opatrení. Vytvorené boli dva
finančné mechanizmy. Prvým bol Európsky nástroj finančnej stability, tzv.
dočasný Euroval. Druhým bol Európsky mechanizmus pre stabilitu, nazývaný aj
trvalý Euroval.

Únia a členské štáty, najmä štáty používajúce menu euro, pracovali tiež na
posilnení koordinácie hospodárskych politík. Jedným z opatrení smerujúcich k
posilneniu koordinácie hospodárskych politík bolo uzavretie Zmluvy o stabilite,
koordinácii a správe v hospodárskej a menovej únii, skrátene označovanej ako
fiškálny pakt.

Najvyššou horou Európskej únie je Mont Blanc (4 808 m), ktorého vrchol leží na
pomedzí Francúzska a Talianska. Najväčším jazerom je Vänern na juhu Švédska s
plochou 5 650 km², jeho najväčšia hĺbka je 106 m. Najdlhšou riekou EÚ je Dunaj
(dĺžka 2 850 km, z čoho 1 627 km sa nachádza v EÚ). Pramení v nemeckom pohorí
Schwarzwald a ústi do Čierneho mora pri rumunsko-ukrajinských hraniciach.

EÚ sa nachádza prevažne v miernom klimatickom pásme, severné oblasti Fínska
spadajú do subarktického pásma a Stredomorie do pásma subtropického. Jednotlivé
krajiny EÚ majú rozmanité klimatické podmienky. Napríklad v Helsinkách je
priemerná teplota v januári -5,6 °C a v júli 17,8 °C, naproti tomu na Malte je
priemerná teplota v januári 12,8 a v júli 25,6 °C.

V predchádzajúcich vlnách rozširovania neboli zo strany Európskej únie pre
kandidátske krajiny stanovené žiadne kritériá, ktoré by bolo potrebné splniť,
aby sa krajina stala plnoprávnym členom EÚ (okrem všeobecne platných podmienok
stanovených v zakladajúcich zmluvách). Ekonomická i politická situácia krajín
strednej a východnej Európy sa značne odlišovala od predchádzajúcich kandidátov
na členstvo, Európska rada preto v júni 1993 v Kodani ustanovila, že “ K
pristúpeniu dôjde, len čo bude daná krajina schopná prevziať záväzky vyplývajúce
z členstva a zároveň bude schopná spĺňať hospodárske a politické podmienky. "
Tieto požiadavky je od tej doby nutné splniť, aby sa kandidátska krajina mohla
stať plnoprávnym členom EÚ. Súhrnne sú tieto podmienky označované ako Kodanské
kritériá:

Základným princípom fungovania Európskej únie je zverovanie právomocí, ktoré
boli skôr v kompetencii členských štátov, na európske inštitúcie. Základom
európskych inštitúcií je tzv. „inštitucionálny trojuholník“ – Rada Európskej
únie, Európska komisia a Európsky parlament.

Rada Európskej únie (skrátene 'Rada') je rozhodujúcou inštitúciou EÚ a zastupuje
záujmy členských štátov na európskej úrovni. Napriek tomu, že mnohé právomoci v
minulosti delegovala na Európsku komisiu, stále zostáva najvplyvnejším orgánom
EÚ. Významné právomoci má v oblastiach 2. a 3. piliera (napr. spoločná
zahraničná politika, alebo policajná spolupráca), v oblasti 1. piliera môže
rozhodovať len na základe návrhu Komisie.

Rada sa skladá z ministrov vlád jednotlivých štátov, ktorí sa schádzajú podľa
potreby. Najčastejšie zasadania majú ministri poľnohospodárstva (asi štrnásťkrát
do roka), ministri financií (oficiálny názov Ecofin) a ministri zahraničných
vecí (Všeobecná rada), ktorí sa schádzajú približne raz za mesiac. Rokovania
prebiehajú v Bruseli a Luxemburgu.

Rada rozhoduje buď jednomyseľne, kvalifikovanou, dvojtretinovou, alebo
jednoduchou väčšinou hlasov. Jednomyseľnosť je požadovaná v oblasti 2. a 3.
piliera. Väčšina hlasov je potrebná len pri hlasovaniach o procedurálnych
otázkach a niektorých aspektoch spoločnej obchodnej politiky, ako napr.
antidumpingová ochrana. Väčšina rozhodovaní sa vykonáva na základe
kvalifikovanej väčšiny, kedy hlasy členských štátov majú rôznu váhu v závislosti
od počtu obyvateľov.

Predsedníctvo v Rade je rotujúce. Rade predsedá postupne každý členský štát, o
poradí predsedníckych štátov rozhoduje Rada jednomyseľne, naposledy sa uzniesla
rozhodnutím 2007/7/ES o poradí štátov na obdobie rokov 2007 až 2020. Slovensku
bolo určené predsedníctvo Rady EÚ na obdobie od 1. júla do 31. decembra 2016.

Európska komisia sleduje záujmy Európskej únie ako celku, komisári teda nemajú
prihliadať k záujmom jednotlivých krajín. Najväčšiu právomoc má v 1. pilieri, má
právo iniciovať návrhy zákonov a dohliada na dodržiavanie prijatých zmlúv.
Vypracúva taktiež návrh rozpočtu EÚ a kontroluje jeho plnenie. Ďalej komisia
zastupuje EÚ pri medzinárodných rokovaniach a má právo, v súlade s mandátom
schváleným Radou Európskej únie, vyjednávať s tretími štátmi dohody. Má významné
právomoci pri prijímaní nových členov do Únie a zaisťuje kontakty s nečlenskými
štátmi EÚ.

Na základe Zmluvy z Nice má každá krajina jedného komisára, v súčasnosti je ich
teda 28. Európska komisia rozhoduje na základe väčšiny hlasov. Sídlo má v
Bruseli.

Európsky parlament funguje ako kontrolný a poradný orgán Európskej únie.
Schvaľuje zloženie Európskej komisie a má právo kontrolovať jej činnosť, podieľa
sa na tvorbe zákonov, vyslovuje súhlas s medzinárodnými zmluvami a prijímaním
nových členských štátov. Má taktiež značné právomoci v oblasti spoločného
rozpočtu EÚ.

Európsky parlament má 751 poslancov vrátane predsedu, ktorí sú od roku 1979
volení obyvateľmi EÚ na obdobie päť rokov. Poslanci majú teda možnosť združovať
sa do poslaneckých klubov na základe politickej príslušnosti, nie sú preto
rozsadení podľa národností. Sídlom EP je Štrasburg, ale parlament pracuje
taktiež v Bruseli a Luxemburgu. Európsky parlament sa uznáša prostou väčšinou.
Je jedinou nadnárodnou inštitúciou, ktorej poslanci sú volení v demokratických,
priamych a všeobecných voľbách v jednotlivých členských štátoch EÚ.

Európska rada (pozor na zámenu s Radou Európskej únie, alebo Radou Európy) je
najvyšší politický orgán EÚ a zasadá dva razy do roka. Skladá sa z hláv štátov a
predsedov vlád členských štátov EÚ, svojho predsedu a predsedu Európskej
komisie. Rozhoduje o najzávažnejších politických a ekonomických otázkach a
vymedzuje smery, ktorými sa má Únia uberať.

Súdny dvor dbá na dodržiavanie európskeho práva a je významným kontrolným
orgánom EÚ. Má sídlo v Luxemburgu.

Európska investičná banka poskytuje verejným i súkromným subjektom dlhodobé
pôžičky na kapitálové investície. Sídlo banky je v Luxembursku, s pobočkami v
Aténach, Lisabone, Londýne, Madride a Ríme.

Európsky investičný fond pomáha s rozširovaním transeurópskych infraštruktúr a
poskytuje záruky na pôžičky malým a stredným podnikom. Sídli v Luxemburgu.

Európsky ombudsman sa zaoberá sťažnosťami na činnosť orgánov a inštitúcií EÚ.
Sídli v Štrasburgu.

Európska centrálna banka je kľúčovou inštitúciou pre činnosť Európskej menovej
únie. Sídli vo Frankfurte nad Mohanom.

Významné poradné a konzultatívne orgány Európskej únie sú Hospodársky a sociálny
výbor a Výbor regiónov.

V roku 2006 bol súčet HDP členských krajín EÚ najväčší na svete (13,84 biliónov
USD). Európska ekonomika má dlhodobé aktívne saldo bežného účtu platobná
bilancia s nízkou infláciou (zvlášť v krajinách bývalej „pätnástky“); už
niekoľko rokov však zažíva ekonomickú stagnáciu a s tým spojenú relatívne vysokú
nezamestnanosť. Je potreba povedať, že medzi jednotlivými štátmi existujú
významné rozdiely ako v ekonomickej vyspelosti, tak aj v ostatných ekonomických
ukazovateľoch. Väčšina hospodárskych aktivít je buď koordinovaná (napr. Sociálna
politika), alebo je úplne v právomoci inštitúcii Európskej únie (napr. Obchodná
politika).

Všetky štáty Európskej únie sú zapojené do jednotného vnútorného trhu, čo
znamená, že:

19 krajín EÚ (Francúzsko, Nemecko, Rakúsko, Fínsko, Belgicko, Holandsko,
Luxembursko, Grécko, Taliansko, Španielsko, Portugalsko, Írsko, Slovinsko,
Malta, Cyprus, Slovensko, Estónsko, Lotyšsko a Litva) je navyše členmi Európskej
menovej únie (EMU), čo znamená, že na ich území platí ako jediná zákonná mena
Euro. Nutnou podmienkou pre vstup do EMU je splnenie Maastrichtských kritérií:

Rozpočet Európskej únie je určený k financovaniu politiky EÚ, administratívnym
výdavkom európskych inštitúcií a na ďalšie účely. Na rozdiel od národných
rozpočtov musí byť vždy „vyrovnaný“, nepripúšťajú sa teda rozpočtové deficity.
Na základe uznesenia Rady v období 1999-2006 nesmú výdavky rozpočtov prekročiť
1,27 % HDP Únie (podiel výdavkov národných rozpočtov na HDP jednotlivých
členských štátov sa pritom pohybuje okolo 40 %). Návrh rozpočtu vypracúva
Komisia a predkladá jej schválenie Rade. Európsky parlament je oprávnený návrh
pozmeniť.

Príjmy rozpočtu tvoria prevažne odvody založené na HDP členských krajín
(73,0 %), ďalej potom colné poplatky a poľnohospodárske dovozné dávky (11,5 %) a
podiel na daniach z pridanej hodnoty (DPH) členských krajín (14,4 %).

Výdavky rozpočtu tvoria výdavky na poľnohospodárstvo (42,9 %), štrukturálne
fondy a kohézny fond (35,6 %), vnútornú politiku (7,4 %), zahraničné aktivity
(4,3 %), administratívu (5,2 %), rezervy (0,4 %) a predvstupová pomoc (2,9 %)



https://sk.wikipedia.org/wiki/Dominika_Cibulkov%C3%A1

Dominika Navara Cibulková (* 6. máj 1989, Bratislava, Slovensko) je slovenská
profesionálna tenistka. Známa je svojím rýchlym a agresívnym štýlom hry. Počas
kariéry vyhrala osem turnajov kategórie WTA a dva turnaje kategórie ITF.

Dosiahla štvrťfinále, alebo lepšie vo všetkých štyroch grandslamových turnajoch.
Doteraz najväčšími úspechmi jej kariéry boli finále na Australian Open 2014 a
víťazstvo na BNP Paribas WTA Finals v Singapure 2016. Dominika sa stala prvou
Slovenkou, ktorá dosiahla majstrovské kolo Grandslamu.

Dominika Cibulková sa narodila v Bratislave, no vyrastala v Piešťanoch. Jej
matka je bývalá poslankyňa NR SR Katarína Cibulková a jej otec Milan Cibulka je
bývalý vodný lyžiar. Nemá súrodencov.

V minulosti tvorila pár s francúzskym tenistom Gaëlom Monfilsom či takisto s
tenistom, s Rakúšanom Jürgenom Melzerom. V súčasnosti tvorí pár s Michalom
Navarom.

Spoločne s basketbalistkou Bronislavou Borovičkovou založili občianske združenie
Aby hviezdy nezhasli.

Dňa 3. februára 2014 predstavila vlastnú kolekciu oblečenia značky Domi. Na
ceremónii sa zúčastnila aj bývalá francúzska tenistka Marion Bartoliová.

V súčasnosti ju trénuje Matej Lipták a jej fyzioterapeutkou je Iveta Stanková, a
kondičným trénerom Róbert Bereš. Medzi jej obľúbené povrchy patrí tvrdý povrch a
antuka. Hrá s raketou Dunlop Biomimetic 600 Lite, oblečenie nosí značky Lacoste
a obuv značky Nike. Jej vzorom je bývalá belgická tenistka Kim Clijstersová. Od
roku 2005 je členkou slovenského fedcupového tímu.

V minulosti ju trénovali Peter Miklušičák, Chorvát Željko Krajan, Čech
Jaroslav Bulant, Vladimír Pláteník, Peter Hrunčák, Leo Majernik, Čech Jan Kukal,
jej kondičným trénerom boli Ivan Gabovič, Srb Dejan Vojnović, Maroš Molnár,
fyzioterapeutom bol Talian Stefano de Pirro.

Tenis hrala prvýkrát ako sedemročná, keď sa zúčastnila dvojtýždňového tenisového
kurzu v Piešťanoch. Potom ho rok nehrala. Vo veku osem rokov ju rodičia
prihlásili do tenisových kurzov, ktoré viedol otec Lukáša Lacka Ladislav Lacko.
Spočiatku trénovala jeden až dvakrát do týždňa, neskôr v lete každodenne. V
deviatich rokoch ju rodičia oficiálne zaregistrovali v piešťanskom tenisovom
klube. Dôvodom bol najmä fakt, že len ako registrovaná hráčka mohla hrať súťaž
Hľadáme tenisových olympionikov. O rok neskôr odišla do českého mesta Rožnov pod
Radhoštěm, kde ju trénoval Martin Kavan, a navštěvovala športovú triedu na ZŠ
Videčská. Ostala tam jeden rok a následne sa vrátila na Slovensko, kde
prestúpila do TK Slovan. Rodičia museli zaplatiť piešťanskému klubu 40 tisíc
slovenských korún ako formu výchovného.

Medzi juniorkami bola na svete jednou z piatich najlepších. K 23. máju 2005
dosiahla najvyššie umiestnenie v podobe tretieho miesta na juniorskom rebríčku
ITF.

V novembri 2004 odohrala svoj vôbec prvý tenisový zápas na profesionálnom
okruhu. Dňa 13. novembra v kvalifikácii turnaja s dotáciou 25 000 amerických
dolárov v českých Průhoniciach vyhrala nad Petrou Novotníkovou z Českej
republiky 2:0 na sety (6:2, 6:1). V druhom kole kvalifikácie však prehrala s
Chorvátkou Darijou Jurakovou 1:2 na sety (6:7 (4:7), 6:2, 2:6). Viac zápasov v
roku 2004 už neodohrala.

V roku 2006 vyhrala svoje prvé dva tituly kariéry, najprv v portugalskom
Amarante zdolala Paulu Fondevilovú-Castrovú a na turnaji Retro Slovak Open v
Bratislave Nemku Kristinu Barroisovú. Na turnaji v americkom Charlottesville
postúpila do finále, na ktoré kvôli zranenie nenastúpila, v semifinále porazila
japonskú tenistku Akiko Morigamiovú. Na turnaji WTA v Istanbule sa dostala do 2.
kola. V ankete o najlepšiu tenistku Slovenska skončila na druhom mieste.

V polovici januára 2011 porazila na austrálskom turnaji Medibank International
Sydney 2011 v druhom kole aktuálnu svetovú desiatku, dánsku tenistku Caroline
Wozniacku, v dvoch setoch 6:3, 6:3. Následne ju v ďalšom kole porazila ruská
tenistka Alisa Michajlovna Klejbanovová.

Toto bola pre Dominiku Cibulkovú prelomová sezóna v kariére. Rok začala turnajom
v austrálskom Brisbane, kde vyradila Heather Watsonovú, Kimiko Dateovú Krummovú,
no vo štvrťfinále vypadla s najvyššie nasadenou Američankou Serenou Williamsovou
po setoch dvakrát 3:6. V prvom kole turnaja WTA v Sydney prehrala s Nemkou
Angelique Kerberovou 0:2 na sety.

Dominika Cibulková nastúpila na Australian Open ako dvadsiata nasadená hráčka. V
prvom kole vyhrala nad Taliankou Francescou Schiavoneovou 2:0 na sety (6:3,
6:4). Po turnaji sa vyjadrila, že najťažší zápas odohrala práve v prvom kole. V
druhom kole zdolala Švajčiarku Stefanie Vögeleovú rovnako 2:0 na sety (6:0,
6:1). V treťom kole vyradila šestnástu nasadenú Carlu Suárezovú Navarrovú zo
Španielska tiež 2:0 na sety (6:1, 6:0). V osemfinále vyhrala nad piatou
nasadenou Ruskou Marijou Jurievnou Šarapovovou 2:1 na sety (3:6, 6:4, 6:1). Vo
štvrťfinále porazila jedenástku nasadenú Rumunku Simonu Halepovú 2:0 na sety,
prvý set vyhrala 6:3 a druhý set 6:0, čo bol jej tretí kanár, ktorý dala súperke
počas turnaja. V semifinále vyhrala nad piatou Agnieszkou Radwańskou z Poľska
2:0 na sety (6:1, 6:2). Vo finále podľahla čínskej tenistke Li Na 0:2 na sety
(6:7 (3:7), 0:6).

Na úspech Dominiky Cibulkovej zareagovala aj slovenská verejnoprávna rozhlasová
a televízna spoločnosť RTVS, ktorá po štvrťfinálovom úspechu kúpila vysielacie
práva na semifinálový a finálový zápas. Finálový zápas sledovalo 496 tisíc
divákov, čo je oproti 48 tisíc divákov, ktorí sledovali semifinálový zápas
nárast o 448 tisíc divákov. Finálový zápas je takisto rekordom v televíznej
sledovanosti slovenského športovca v individuálnej súťaži. Zápas sa vysielal aj
na veľkoplošnej obrazovke na Hviezdoslavovom námestí v Bratislave.

Dominika Cibulková sa po Miloslavovi Mečířovi stala druhým slovenským tenistom
vo finálovom zápase grandslamového turnaja vo dvojhre a od vzniku samostatného
Slovenska v roku 1993 vôbec prvým. Takisto sa stala aj prvou tenistkou zo
Slovenska vo finále dvojhry grandslamového turnaja v histórii.

Dominika Cibulková reprezentovala Slovensko ako tímová jednotka vo fedcupovom
stretnutí prvého kola Svetovej skupiny proti Nemecku. V sobotu 8. februára
nastúpila na úvodný zápas stretnutia proti nemeckej tímovej dvojke Andrey
Pekovicovej, ale prehrala 1:2 na sety (6:2, 6:7 (7:9), 2:6). V druhom sete
nevyužila mečbal v tajbrejku za stavu 7:6 na podaní súperky. V nedeľu nastúpila
na prvý zápas dňa v súboji tímových jednotiek proti Angelique Kerberovej.
Prehrala 0:2 na sety (3:6, 6:7 (5:7)). Nemecký tím vďaka tejto výhre definitívne
postúpili do semifinále Pohára federácie.

Dominika Cibulková sa rozhodla vynechať všetky zápasy v Pohári federácií v roku
2017. Svoje rozhodnutie oznámila v januári počas Australian Open.

Dominika Cibulková počas zápasu ovoniava loptičky, najmä po ich výmene, keď sú
čerstvo vybalené z tuby.



https://sk.wikipedia.org/wiki/Spojen%C3%A9_kr%C3%A1%C4%BEovstvo

Spojené kráľovstvo, dlhý tvar Spojené kráľovstvo Veľkej Británie a Severného
Írska (1801 – 1927: Spojené kráľovstvo Veľkej Británie a Írska), do roku 2000 po
slovensky oficiálne v krátkom tvare nazývané Veľká Británia (po ang. Great
Britain), je ostrovný štát v západnej Európe na Britských ostrovoch a niekoľkých
menších ostrovoch.

Spojené kráľovstvo zaujíma väčšinu rozlohy Britských ostrovov, skupiny ostrovov
ležiacich severozápadne od pobrežia Európy. Okrem dvoch hlavných ostrovov,
Veľkej Británie a Írska, je tu niekoľko menších ostrovov. Premenlivé, ale mierne
podnebie Britských ostrovov je ovplyvňované Atlantickým oceánom. Západné
pobrežie má vysoké zrážky vďaka vetrom vanúcim od oceánu, východné pobrežie je
však suchšie. Najvyššia hora Spojeného kráľovstva je Ben Nevis (1 344 m n. m.).

Škótska vysočina sa vyznačuje divokou a veľkolepou prírodou. Sú tu najvyššie
hory Spojeného kráľovstva (Ben Nevis) a predĺžené jazerá nazývané Loch. Na západ
od pobrežia Škótska ležia v Atlantickom oceáne dva reťazce ostrovov nazývané
Hebridy. Smerom na juh sa krajina zvažuje do údolia mohutnej rieky Clyde. Táto
oblasť, známa ako Stredoškótska nížina, je tvorená nízkymi zvlnenými
pahorkatinami s kvalitnou poľnohospodárskou pôdou. Vyššie vrchoviny a močiare
tvoria hranicu s Anglickom. Provincia Severné Írsko, ktorú delí od Škótska Írske
more, má poľnohospodársku pôdu, hlboké zátoky a Lough Neagh – najväčšie jazero
Britských ostrovov.

Severné Anglicko je rozdelené vápencovými a žulovými chrbtami horského pásma
Pennin. Na severozápade sú hory a trblietavé jazerá. Wales je krajina zelených
údolí, riek, trávnatých planín, poľnohospodárskych usadlostí v kopcovitom teréne
a hôr. Väčšinu krajiny pokrývajú Kambrické pohoria, posiate malými jazerami a
vodopádmi.

Veľkú časť stredného Anglicka tvorí zvlnená rovina, kým hranicu so Severným
morom na východe predstavuje plochá nížina. Na husto osídlenom juhovýchode sa
nad úrodnými oblasťami poľnohospodárskej pôdy týčia nízke pahorkatiny z kriedy
nazývanej Downs. Na juhozápade krajiny sa rozprestierajú rozľahlé plochy
močiarov pokryté vresmi. Vlny Atlantického oceánu narážajú na skaly
juhozápadného polostrova.

Spojené kráľovstvo je konštitučná monarchia. Kráľovná vykonáva prevažne
reprezentatívnu úlohu, je hlava štátu. Parlament je dvojkomorový, pozostáva z
Hornej komory – House of Lords a Dolnej komory – House of Commons. House of
Lords je komora zložená na dedičnom princípe, jej členmi sú lordi a šľachtici.
House of Commons tvoria členovia parlamentu (MP's), ktorí sú volení v priamych
voľbách. Vládu tvoria ministri, na čele je Prime Minister (predseda vlády).
Predsedom vlády je v súčasnosti od roku 2016 Theresa Mayová. Súčasný volebný
systém dáva priestor pre dve veľké strany – Konzervatívnu a Labouristickú.



https://sk.wikipedia.org/wiki/Hashtag

Hashtag je slovo alebo fráza označené predponou „#“. Význam slov označených
týmto symbolom – tagom – je dnes chápaný ako forma kľúčového slova. Najčastejšie
je využívaný v informačných systémoch na jednoznačné označenie článkov,
dokumentov alebo ich častí, prípadne kľúčových alebo podstatných slov. Krátke
príspevky na mikroblogoch alebo na sociálnych sieťach môžu byť označené
umiestnením „#“ pred významné slová ako tu:

„#Wikipédia je spoločnými silami upravovaná otvorená internetová #encyklopédia.“

Hashtag zohráva dôležitú úlohu aj v oblasti informačných technológií ako tzv.
jednoznačný identifikátor na označenie určitého obsahu alebo jeho časti,
napríklad v programovacích jazykoch.

Za prapôvod hashtagu možno považovať označenie riadku s komentárom, poznámkou
alebo špecifikáciou v programovaní, konkrétne v skriptovacích jazykoch pre DOS.
Pravdepodobne odtiaľ sa inšpirovali členovia komunity okolo IRC sietí a prijali
dohodu o pridaní symbolu „#“ na začiatok slova označujúceho kanál, skupinu alebo
tému. Tým vznikol Hashtag ako taký. Aby dali zmysel netriedenému prúdu správ
kolujúcich sociálnymi sieťami, inšpirovali sa od tejto komunity používatelia
Twitteru a začali „#“ pridávať k slovám označujúcim predmety záujmu.

V dnešnej dobe sa hashtag stal neodmysliteľnou súčasťou mnohých sociálnych
sietí. Ako označenie kľúčového slova sa dnes používa na viac než 20
celosvetových sociálnych sieťach. Medzi najznámejšie patrí napríklad Facebook,
Flickr, Google+, Identi.ca, Instagram, Kickstarter, LinkedIn, Orkut, Pinterest,
Tumblr, Twitter, Vkontakte.ru alebo YouTube. Stačí pred kľúčové slová v tweetoch
napísať symbol #. Ešte pred napísaním tweetu možno vykonať malý prieskum, či už
náhodou hashtag neexistuje, prípadne skontrolovať „Suggestions and Tips“
(„Návrhy a tipy“). Používanie vhodných hashtagov v tweetoch pomáha ďalším
užívateľom na Twitteri nájsť príslušné „tweety“ oveľa ľahšie.



https://sk.wikipedia.org/wiki/Ve%C4%BEk%C3%A1_Morava

Veľká Morava (pre obdobie po roku 874 nazývaná aj Veľkomoravská ríša alebo
Svätoplukova ríša[pozn 1]; lat. Magna Moravia, byzant. ἡ μεγάλη Μοραβία – hé
megalé Morabia) bol západoslovanský štát existujúci medzi rokmi 833 a začiatkom
10. stor. (asi 907). Jeho centrálne územie zodpovedalo dnešnej Morave a
Slovensku spolu so susediacim severným a stredným Maďarskom. Bol to prvý väčší
slovanský štát vôbec. Najmä dnešné Slovensko, ale aj dnešné Česko (tým, že sa
dnešná Morava stala v roku 1019 súčasťou Českého kniežatstva), ju považujú za
včasného predchodcu svojej štátnosti.

Štátny útvar známy ako Veľká Morava vznikol, keď moravské knieža Mojmír I. roku
833 dobyl Nitrianske kniežatstvo. Panovníkmi krajiny boli potom:

Vláda Rastislava (846 – 870) znamenala vnútorné stmelenie a stabilizáciu štátu,
pretože boli opätovne odrazené útoky Východofranskej ríše. Franské pramene tej
doby spomínajú mocné, dnes už aj archeologicky doložené hradiskové centrá
(Devín, Mikulčice a i.). Hoci toto územie bolo intenzívnejšie pokresťančované už
asi od roku 800, povolal Rastislav okolo roku 863 do Veľkej Moravy z politických
dôvodov byzantských učencov Konštantína a Metoda. Konštantín vytvoril pre
potreby slovanského jazyka písmo, hlaholiku, obaja sa stali zakladateľmi
slovanskej literatúry. Ich žiaci boli vyhnaní z Veľkej Moravy v roku 885
vykonávali misie po slovanských územiach Európy a vytvorili aj písmo cyriliku.

Za Svätopluka (871 – 894), ktorý bol vtedy najobávanejším nepriateľom
Východofranskej ríše, boli k Veľkej Morave pripojené rozsiahle územia v strednej
Európe. Spory jeho dvoch synov – jeden bol kniežaťom na dnešnej Morave, druhý na
dnešnom Slovensku – krajinu oslabili. Útoky kočovných Starých Maďarov potom po
troch bitkách pri Bratislave zničili ústrednú moc Veľkej Moravy.

Názov „Veľká Morava“ sa v dobových prameňoch nevyskytuje. Prvýkrát ho použil
okolo polovice 10. storočia byzantský cisár Konštantín VII. Porfyrogenetos v
diele De administrado imperio, keď okrem tvaru Μοραβίαζ (zem Moravská) použil aj
výraz μεγάλη Μοραβία (megalé Morabia, Veľká Morava). Tento je niekedy prekladaný
tiež ako „vzdialená“, prípadne „nepokrstená“ Morava. Lokalizoval však juh, čo je
dodnes zdrojom rôznych alternatívnych teórií o jej polohe.

Používanie názvu „Veľká Morava“ je otázkou odborného konsenzu, dobové latinské
pramene ju nazývajú jednoducho Marahava, terra Maravorum, regnum Margorum,
regnum Marahavorum, prípadne ďalšími variantmi odvodenými od základu -mar.
Doložené sú aj názvy regnum Rastizi a regnum Zuentibaldi (kráľovstvo resp.
kniežatstvo Rastislava, nekôr Svätopluka). V slovanských textoch z 9.-10.
storočia sa používa názov Morava, prípadne v plurále Moravy, Moravьska oblastь
(Moravská ríša), atď. Podobne ako v latinčine sú zaznamenané rôzne varianty s
významom moravská zem alebo zem Moravanov. Zaznamenaný je aj názov "vyšná
Morava" s významom "horná" (v genitíve vyšneje Moravy, vyšňuju Moravu).

Pojmy Vyšná Morava, Vzdialená Morava a pravdepodobne aj Veľká Morava majú
zdôrazniť rozdiel voči – z pohľadu Byzantskej ríše – druhej Morave, ktorá sa
nachádzala v oblasti Sirmia (dnes Sremska Mitrovica), vznikla však až v desiatom
storočí. Spojenie Veľká Morava má zároveň vyjadriť rozdiel medzi pôvodnou
Moravou a politickým útvarom, ktorý vznikol po pripojení Nitrianska v roku 833.

Prvým známym politickým útvarom Slovanov v oblasti stredného Dunaja bola Samova
ríša. Po Samovej smrti (658) sa jeho ríša rozpadla a Avari prenikli aj na dnešné
Slovensko, ktorého najjužnejšia časť sa stala priamou súčasťou Avarského
kaganátu. Najskôr v poslednej tretine až štvrtine 7. storočia vznikajú na Morave
najstaršie opevnené sídliská. Od konca 7. storočia je možné na Morave, Slovensku
aj Čechách zaregistrovať vzostup novej spoločenskej elity – jazdeckej
bojovníckej vrstvy. V priebehu 8. storočia rastie spoločenská organizovanosť
miestnych Slovanov, ktorú je možné doložiť ďalším budovaním a rozvojom
opevnených sídiel. Na Morave sa tieto koncentrujú jednoznačne okolo rieky
Moravy. Na Slovensku vznikajú opevnené sídliská v posledných desaťročiach 8.
storočia v oblastiach, ktoré neboli pod bezprostredným avarským vplyvom.

Na prelome 8. a 9. storočia sa v strednej Európe zásadne mení politická
situácia. Po sérii vojen medzi Franskou ríšou a Avarmi dochádza k oslabeniu
kaganátu, čo Slovania využívajú na vlastnú ofenzívu proti Avarom.
Charakteristickým javom na území Slovenska je expanzia na územia, ktoré boli
predtým pod priamym avarským vplyvom. Nitra sa tak mení z lokality na
pohraničnom území na nové centrum, s ktorým sa spája ďalšia integrácia Slovanov
na juhozápadnom Slovensku. V roku 822 sa prvýkrát spomínajú Moravania, ktorých
veľvyslanci vystupujú ako skupina na franskom sneme. Pravdepodobne v roku 831
dochádza ku krstu "všetkých Moravanov" (pokrsteniu moravských elít).

Presný priebeh integračného procesu Slovanov na území dnešnej Moravy a Slovenska
nie je z písomných prameňov známy, historici predpokladajú sformovanie dvoch
kniežatstiev – Moravského a Nitrianskeho. Písomné pramene ho zachytávajú až v
jeho závere, keď v roku 833 vrcholí vyhnaním Pribinu z Nitry Mojmírom I.
Pribinova pozícia nie je z prameňov zrejmá. Je možné, že išlo o celkom nezávislé
knieža, ale nie je možné vylúčiť ani predchádzajúci vplyv Moravanov na formovaní
Nitrianska. V takomto prípade mohol byť Pribina Moravanom resp. spravovať Nitru
už ako Mojmírov podriadený. Historici nie sú jednotní ani v spôsobe, akým prišlo
k jeho vyhnaniu do exilu. Napr. podľa názoru Jána Steinhübela išlo o následok
dobre pripraveného a prudkého útoku Moravanov, ktorému podľahli viaceré
Pribinove hrady. Z jeho interpretácie prameňov a porovnania s inými podobnými
udalosťami vyplýva, že Pribina bol Mojmírom najprv zajatý a následne (bez súdu)
vyhnaný ako porazený nepriateľ. Inú hypotézu predkladá napr. Dušan Třeštík,
podľa ktorého išlo skôr o spor vnútri kmeňa, pričom Mojmír nad Pribinom
presadzoval svoju autoritu podobne ako ju presadzoval nad ostatnými kniežaťami.
Pribinovo vyhnanie bolo podľa neho právnym aktom. Archeologicky doložený zánik
niektorých hradísk na Slovensku v prvej polovici 9. storočia nemusí nevyhnutne
súvisieť s touto udalosťou, ale môže byť výsledkom iných vnútorných konfliktov.
Podľa Zdeňka Měřínského otvára otázku skoršej expanzie napr. podobnosť hmotnej
kultúry medzi hradiskom v Mikulčiciach na Morave a hradiskom v Majcichove na
Slovensku.

Vyhnanie Pribinu Mojmírom sa tradične považuje za vznik tzv. Veľkej Moravy. O
Pribinovom osude pozri Blatenské kniežatstvo. Nitrianske kniežatstvo sa stalo
lénnym kniežatstvom, v ktorom vládli nástupcovia na trón vládnuceho rodu
Mojmírovcov.

O vláde Mojmíra I. (833 – 846) je toho známe veľmi málo. Dôležitá je vari len
správa Bavorského geografa, ktorý k roku 843 alebo 850 v opise území severne od
Dunaja udáva, že Slovania v dnešnom Slovensku majú 30, v dnešnej Morave 11, v
Čechách 15 a v Bulharsku 5 hradov. Archeologické nálezy tieto čísla približne
potvrdili.

Problémy Veľkej Morave vznikli po roku 843, keď sa Ľudovít Nemec stal kráľom
novo založenej Východofranskej ríše a rozhodol sa, že sa začne miešať do
záležitostí svojich východných susedov. Roku 846 násilím dosadil za vládcu
Veľkej Moravy Rastislava (846 – 870, Rastic, Rasticlao, Rastislaus), Mojmírovho
synovca narodeného na Slovensku. Potom sa stále snažil ovplyvňovať veľkomoravskú
politiku. Okolo roku 850 sa ale Rastislav zbavil Ľudovítovho vplyvu, podporoval
Ľudovítových nepriateľov vo východofranskej politike a vykázal bavorských kňazov
z Veľkej Moravy. Súčasne Rastislav pripojil k svojmu štátu územie medzi Dunajom
a Dyjou (podľa iných prameňov sa to stalo už roku 791). Roku 855 toho mal
Ľudovít napokon plné zuby, zaútočil na Veľkú Moravu pri Devíne, kde však bol
porazený.

Koncom 50. rokov 9. stor. sa Svätopluk (Sventopulk, Zventapu, Zwentibald,
Zuendibolch, Suatopluk), synovec Rastislavov, stal kniežaťom Nitrianskeho
kniežatstva (od roku 867 potom lénnym kniežaťom).

Roku 858 sa Rastislav spolčil s Karolmanom (Karlmann), grófom Východnej Marky a
synom Ľudovíta Nemca. Dostal za to územie Pilišských vrchov v dnešnom Maďarsku.
Okolo roku 861 bojoval Karolman, podporovaný Rastislavom, proti Ľudovítovi
Nemcovi podporovanému Pribinom (pozri Blatenské kniežatstvo). Pri tom Pribina
prišiel o život. Karolmana porazili roku 863.

Približne v rovnakom čase (861) sa Rastislav rozhodol, že definitívne skoncuje s
východofranským vplyvom na Veľkej Morave. Obrátil sa preto na pápeža v Ríme s
prosbou o učiteľov, ktorí by mohli vychovať lokálnych kňazov (podľa niektorých
prameňov chcel biskupa), aby sa znížil východofranský vplyv v jeho ríši. Pápež
nereagoval. Byzantskí kňazi, ktorí už dávno boli takisto činní na Veľkej Morave,
navrhli Rastislavovi, aby sa s rovnakou prosbou jednoducho obrátil na
byzantského cisára Michala III. Rastislav tak urobil roku 861 alebo 862. Michal
III., ktorý sa tejto príležitosti v predvečer vznikajúcej východnej schizmy rád
chopil, poslal asi roku 863 Rastislavovi Cyrila a Metoda.

Súčasne sa roku 862 po prvýkrát v Karpatskej kotline objavili kočovní starí
Maďari (Uhri), ktorí vtedy podnikali spoza Karpát sporadické lúpežné výpravy do
Európy. Druhýkrát prišli roku 881. V týchto dvoch výpravách ich porazila
Východofranská ríša. Roku 889 prišli tretíkrát. Tentoraz vyplienili Veľkú Moravu
a Východofranskú ríšu. Roku 892 si však už Východní Frankovia najali starých
Maďarov proti Veľkej Morave (pozri ďalej). Starí Maďari sa usadili v dnešnom
Maďarsku až v rokoch 896 resp. 901, definitívne roku 955 (pozri aj Uhorsko).

O dva roky neskôr (864) Rastislava, obkľúčeného v jeho hrade Devín,
východofranské vojsko dočasne prinútilo uznať východfranskú zvrchovanosť. Toto
je aj prvá písomná zmienka o Devíne v dnešnej Bratislave. O rok neskôr však už
bol Rastislav znova nepriateľom Ľudovíta Nemca.

Po opätovnom (neúspešnom) východofranskom útoku Rastislav dal Nitrianske
kniežatstvo (čiže celú východnú časť Veľkej Moravy) do léna svojmu synovcovi
Svätoplukovi. De facto došlo tak k rozdeleniu Veľkej Moravy na dve časti. Tak
Rastislav ako aj Svätopluk museli potom v rokoch 868 a 869 odraziť ďalšie útoky.
Roku 870 však Svätopluk prešiel na stranu nepriateľa a uznal východofranskú
zvrchovanosť nad jeho Nitrianskym kniežatstvom. Potom čo sa následne Rastislav
pokúsil Svätopluka zajať, dal zajať Svätopluk Rastislava a odovzdal ho v
novembri 870 Východným Frankom. Východní Frankovia ho dali oslepiť a strčili ho
do väzenia. Okrem toho poslali vlastných ľudí (grófov Viliama a Engelšalka) do
Rastislavovej Moravy (čiže západnej Veľkej Moravy) ako regentov. Svätopluk na
Slovensku, ktorý dúfal, že sa teraz sám stane vládcom aj v Rastislavovej časti
ríše, odmietol uznať túto východofranskú okupáciu, za čo ho spolu s Metodom
(pozri ďalej) uväznili. Roku 871 potom v lete vypuklo veľkomoravské povstanie
proti východofranským regentom pod vedením kňaza Slavomíra. Frankovia Svätopluka
prepustili pod podmienkou, že im pomôže poraziť povstanie. Prepustený Svätopluk
sa však obrátil proti Frankom, porazil ich a stal sa novým vládcom Veľkej
Moravy. Svätoplukovo víťazstvo znamenalo definitívny koniec akejkoľvek
východofranskej nadvlády vo Veľkej Morave.

Svätopluk (871 – 894; Sventopulk, Zventapu, Zwentibald, Zuendibolch, Suatopluk)
musel odraziť ďalšie franské útoky (871, 872). Roku 874 uzavreli vyslanci
Svätopluka s Ľudovítom Nemcom Forchheimský mier. Odvtedy začal Svätopluk k
Veľkej Morave pripájať rozsiahle územia (Čechy a Lužice 890, Sliezsko 880,
Vislansko 874, Maďarsko 881/884 – pozri ďalej). Za Svätopluka dosiahla Morava
svoj najväčší rozsah. Často sa preto označuje aj ako Veľkomoravská ríša. V 70.
rokoch 9. stor. Svätopluk reorganizoval veľkomoravskú spoločnosť, ako aj vojsko.
Jeho model potom neskôr použili aj štáty Čechy, Poľsko a Uhorsko. Práve ich
veľkomoravské korene sú to, čo tieto štáty spájalo po celý stredovek.

Roku 880 došlo k prvému pokusu rozdeliť ríšu na diecézy. Jediné známe biskupstvo
(podliehalo arcibiskupovi Metodovi) vzniklo v Nitre. V tom istom roku vyhlásil
pápež Veľkú Moravu za léno Svätej stolice, čo znamenalo, že ríša bola postavená
na roveň s Východofranskou ríšou. Samotný Svätopluk sa tým stal de jure kráľom
(hoci ho občas aj predtým označovali ako „rex“). Asi o rok neskôr bol v Nitre
založený prvý kláštor dnešného Slovenska.

Roku 882 vpochodoval Svätopluk ako spojenec Karola III. do Východnej Marky a
vyhnal odtiaľ grófov Viliama a Engelšalka. Títo utiekli k ich spojencovi v
Panónii Arnulfovi Korutánskemu, ktorý potom presvedčil Bulharsko, aby si
vydobylo späť územia, ktoré v predošlom roku v dnešnom východnom Maďarsku dobyl
Svätopluk. Svätopluk však Bulharov porazil a v rokoch 883 a 884 dokonca pripojil
k Veľkej Morave Panóniu, čiže územie Arnulfa Koruránskeho. Toto dobytie mu v
lete roku 884 potvrdil Karol III. na vrchu Chuomberg (mons Comianus) pri
Viedenskom lese. Zároveň bol znova vyjednaný trvalý mier medzi Východofranskou
ríšou a Veľkomoravskou ríšou. Arnulf Korutánsky pri týchto rokovaniach získal
Bavorsko a istý slovanský knieža Braslav získal územie medzi Drávou a Sávou.
Roku 885 potom Svätopluk uzavrel aj mier s Arnulfom Korutánskym, a to jednak
preto, že už bolo jasné, že sa Arnulf stane novým východofranským kráľom (887) a
Svätopluk bol krstným otcom Arnulfovho nemanželského syna Zwentibolda
(Zuentibolda, čiže Svätopluka), neskoršieho kráľa Lotrinska. Prostredníctvom
Zuentibolda sa mimochodom dostal aj dnešný slovenský znak (ktorý priniesli Cyril
a Metod na Slovensko) do Lotrinska ako tzv. lotrinský kríž. Napriek mieru
vznikli v rokoch 888 – 889 medzi Arnulfom Korutánskym a Svätoplukom konflikty
kvôli Panónii.

Roku 888 zomrel Bořivoj I., knieža Čiech, a Svätopluk sa stal aj panovníkom
Čiech v mene neplnoletých Bořivojových synov. Roku 890 uznal Arnulf Korutánsky
na "Omuntesperch"u (dnes Amandhegy-Pannonhalma alebo Omuntesdorf) mierom, ktorý
dlho nevydržal, Svätoplukovu nadvládu nad Čechami. Svätopluk nato pripojil k
svojej ríši aj Lužice. V júli 892 vznikol nový veľký konflikt, pri ktorom Arnulf
poslal proti Svätoplukovi bavorské, franské a švábske vojská, ako aj vojská
Braslava. Keď sa ukázalo, že tieto vojská nestačia, najal si Arnulf aj
staromaďarské vojská. Napriek tomu však Veľká Morava všetky tieto vojská
porazila. Konflikty s Arnulfom znova vypukli v rokoch 892 a 893.

V roku 894 zomrel Svätopluk a s ním sa skončilo aj vrcholné obdobie ríše. Novým
panovníkom sa stal jeho starší syn Mojmír II., mladší Svätopluk II. dostal do
léna Nitrianske kniežatstvo.[pozn 2] Mojmír II. uzavrel mier s Bavormi (894) a v
prospech Arnulfa Korutánskeho sa vzdal Panónskeho kniežatstva, ktoré bolo krátko
predtým vyplienené starými Maďarmi. V roku 895 sa pri prvej príležitosti odtrhli
Česi, ktorí sa stali sa Arnulfovými vazalmi.[pozn 3] Čechy teda boli súčasťou
Veľkej Moravy len 4 až 7 rokov (888/890 – 894/895) a prešli svojim vlastným
vývojom. Stratou Čiech sa zároveň prerušilo územné spojenie so Srbmi, nad
ktorými Veľká Morava taktiež stratila svoj vplyv. S Maďarmi oslabenými v
bulharsko-byzantskej vojne uzavreli Moravania dohodu (896). Na jej základe mohli
Maďari prekročiť Karpaty a vstúpiť do Potisia.[pozn 4] Potisie s týmito Maďarmi,
ktorých Moravania prijali medzi seba, tak bolo súčasťou Veľkej Moravy. Až do
roku 900 bojovali Maďari vo veľkomoravskom vojsku alebo ako jeho spojenci.

V roku 898 vypukol spor medzi Mojmírom II. a Svätoplukom II, čiastočne pod
vplyvom bavorského grófa menom Aribo(n) a jeho syna Isanricha, ktorí sa často
zdržiavali na veľkomoravskom kniežacom dvore. Dôsledkom tohoto sporu boli tri
bavorské výpravy proti Veľkej Morave. Cisár Arnulf podporil Svätoplukova II. a
vyslal mu na pomoc vojsko, ktoré plienilo krajinu. Keďže sa Veľká Morava po
smrti arcibiskupa Metoda a strate Wichinga opäť dostala do vplyvu bavorského
kléru, Mojmír II. sa obrátil na pápeža v Ríme, aby znova posilnil cirkevnú
nezávislosť veľkomoravskej provincie. V zime na prelome rokov 898/899 potom
Bavori, rozhorčení touto prosbou, opäť vyplienili Veľkú Moravu. Napriek tomu sa
Mojmírovi II. podarilo zadržať Svätopluka II. na dnes neznámom hrade, ktorého
tretia bavorská výprava oslobodila a umožnila mu odísť spolu s ňou do Bavorska.
Roku 897 Svätopluk II. navštívil Arnulfa Korutánskeho vo Wormse a stal sa jeho
spojencom. Medzitým uzavrel Mojmír II. spojenectvo s markgrófom Isanrikom.
Insanrik sa ako správca Východnej marky dostal do konfliktu s Arnulfom a po
svojej porážke a zajatí ušiel k Moravanom. Veľkomoravské vojsko vpadlo do
Východnej marky, dobylo ju a odovzdalo Insanrikovi. V tom čase prišli na Veľkú
Moravu pápežovi vyslanci a vysvätili nového arcibiskupa a troch biskupov, z
ktorých mal jeden sídlo v Nitre.

V auguste 899 podnikli Maďari veľkú výpravu proti Lombardsku. Podporovali ich
pri tom buď bavorské alebo veľkomoravské vojská. Na jar v roku 900 sa však už
nevrátili do Potisia, ale spolu s Moravanmi vyplienili Panónske kniežatstvo a
usadili sa v ňom. S príchodom ďaľsích členov staromaďarského zväzu potrebovali
ďalšie územia a tak ešte ten istý rok moravských spojencov vyhnali a dobyli od
nich severovýchodné Zadunajsko. Hoci ešte v lete v roku 900 Veľká Morava
plienila spolu so staromaďarskými kmeňmi Bavorsko, nová situácia viedla k
prehodnoteniu vzájomných vzťahov. Mojmír II. sa zmieril s východofranským kráľom
Ľudovítom Dieťom a vzdal sa vplyvu vo Východnej marke. Bavori s Moravanmi
uzavreli spojenectvo namierené proti Maďarom. Tento mier ukončil aj konflikt
medzi Veľkou Moravou a Čechmi, trvajúci od roku 895.

V roku 902 zaútočili starí Maďari prvýkrát na centrálne územie Veľkej Moravy,
boli však porazení. O dva roky neskôr, v roku 904 bavorské vojská zastavili
starých Maďarov západne od Viedenského lesa. Pri nasledujúcich rokovaniach
Bavori zákerne zavraždili staromaďarského kmeňového náčelníka Kusala, čo malo za
následok jednak ich pomstu a jednak posilnilo pozíciu iného staromaďarského
náčelníka – Arpáda, zakladateľa dynastie Arpádovcov.

Zánik Veľkej Moravy pravdepodobne súvisí s viacerými faktormi. Okrem vojenských
udalostí (vpád starých Maďarov) a vnútorných politických rozporov bol jej kolaps
zrejme ovplyvnený aj sociálno-ekonomickými faktormi a vnútornou krízou, ktorou
prešli aj iné ranostredoveké politické útvary. Základom politickej integrity
Veľkej Moravy bola redistribúcia ziskov z vojnovej koristi, ktorá panovníkovi
zabezpečovala lojalitu vojenskej družiny a obyvateľstva. V období expanzie
narástla organizačná zložitosť a bolo potrebné investovať prostriedky do
infraštruktúry a správneho aparátu, čo bolo sprvoti úspešne kompenzované ziskom
z výbojov a tribútmi. Stratou voľne pripojených území poklesol príjem "štátu".
Bez ďalšej expanzie sa stal systém ťažko udržateľným, s možnými vážnymi dopadmi
na vnútornú lojalitu kniežacej družiny a slobodných Moravanov. Obsadenie Panónie
starými Maďarmi zároveň zablokovalo dôležité obchodné cesty a znemožnilo výnosný
trh s otrokmi.

Raffelstettenský colný štatút ukazuje, že v čase jeho vydania (904 – 906?) starí
Maďari ešte nemali na Veľkej Morave vplyv a dunajská obchodná cesta s Bavorskom
bola priechodná. Kronika Analistu Saxa zmieňuje porážku staromaďarských vojsk
Moravanmi v roku 906. Pritom pravdepodobne umreli Mojmír II. aj Svätopluk II.,
ktorý sa pravdepodobne roku 901 vrátil z Bavorska.[chýba zdroj] Na druhej strane
sa starým Maďarom podarilo poraziť Bavorov a prejsť na výprave do Saského
vojvodstva cez Veľkú Moravu. V lete roku 907 potom nasledovali rozhodujúce tri
bitky pri Bratislave (Brezalauspurcu), ktoré sa tiež nazývajú bavorsko-maďarská
vojna. Bavori utrpeli totálnu porážku a Východnú Marku (Rakúsko) potom až do
roku 955 obsadili starí Maďari. Väčšina historických prameňov v tejto súvislosti
Veľkú Moravu nespomína, ale jeden prameň (pozri Bitka pri Bratislave#Účastníci
bitky a úloha Veľkej Moravy v bitke) hovorí, že veľkomoravské vojská bojovali
spolu s Bavormi. Keďže sa v súvislosti s poslednou bitkou (9. augusta) navyše
nepriamo spomína, že maďarské územie v oblasti juhozápadného Slovenska končilo
na Dunaji, považuje sa až tento dátum za koniec centrálnej moci Veľkej Moravy.
Krajina alebo mesto „Morava“ sa sporadicky spomína aj neskôr (napr. roku 942).

Osudy bývalých veľkomoravských centier sa líšia. Jednoznačné známky násilného
dobývania sú archeologicky doložené v Mikulčiciach. V blízkom Pohansku je
situácia menej jednoznačná a žiadne stopy dobývania nie sú známe z aglomerácie
Staré Město – Uherské Hradište. Celkovo je možné sledovať stratu mocenského
významu juhomoravských centier a naopak rastie dôležitosť severnejšie položených
oblastí (Olomouc). Historicky nedoriešená je situácia vo východnej časti ríše,
na dnešnom Slovensku. Doložená je deštrukcia viacerých hradísk, ale zánik
miestneho osídlenia je skôr výnimočným javom. Archeologické nálezy vyvracajú
tézy o prerušenej kontinuite osídlenia jednotlivých regiónov a to vrátane území
prvotného maďarského záboru. V hlavnej nitrianskej aglomerácii nie doložený
násilný zánik žiadneho zo sídlisk a kontinuálne sú používané aj viaceré miestne
pohrebiská. Územie Nitrianska sa stalo predmetom zájmu novovznikajúcich
stredoeurópskych štátov a po ukončení poľského záboru sa stáva trvalou súčasťou
Uhorska. Viaceré bývalé veľkomoravské hradiská sa menia na kamenné komitátne
hrady (Nitra, Bratislava, Trenčín, Zemplín) a/alebo v ich okolí vznikajú
stredoveké mestá. Iné hradiská naopak v nových podmienkach strácajú svoj
strategický význam a postupne upadajú.

V roku 863 prišla na Veľkú Moravu misia vyslaná byzantským cisárom Michalom III.
a patriarchom Fótiom. Viedli ju rodní bratia sv. Konštantín zvaný Filozof
(neskoršie prijal mníšske meno Cyril) a sv. Metod. Filozof Konštantín osobitne
pre túto misiu vyvinul prvú slovanskú abecedu – hlaholiku, priniesol so sebou
symbol byzantského dvojkríža (ktorý je dnes v slovenskom znaku), zvolil si
staroslovienčinu (= starú cirkevnú slovančinu) za jazyk, ktorý bude počas misie
používať, a priniesol so sebou prvé preklady liturgických a biblických textov,
ktoré už predtým pripravil s Metodom.

Počas misie na Veľkej Morave potom solúnski bratia preložili do staroslovienčiny
celú Bibliu, ale aj liturgické texty a mnohé iné. Konštantín napísal prvú
slovanskú báseň Proglas. Takisto preložili a upravili byzantské občianske zákony
a vzniknutý Zakon sudnyj ljudem bol nielen občianskym zákonníkom Veľkej Moravy,
ale aj prvým zákonníkom v slovanskom jazyku. Vďaka tejto činnosti sa bratia
považujú za zakladateľov slovanskej literatúry.

Od začiatku svojho pobytu na Veľkej Morave museli čeliť kritike bavorských (čiže
východofranských) kňazov, predstaviteľov západného (čiže nie byzantského)
kresťanstva, ktorí sa obávali, že stratia v krajine vplyv. Roku 863 Konštantín
založil tzv. veľkomoravské učilište, v ktorom sa vychovávali budúci slovanskí
kňazi a administratívni pracovníci, a ktoré sa stalo centrom slovanskej
literatúry. Roku 885 mali asi 200 absolventov. Poloha učilišťa je neznáma, ale
podľa archeologických nálezov existovala cirkevná škola na hrade Devín. Vedúcim
učilišťa bol najskôr Konštantín, po jeho smrti Metod.

V roku 867 sa vybrali na cestu späť z Veľkej Moravy. Po ceste sa v lete
zastavili v Blatenskom kniežatstve kniežaťa Koceľa, Pribinovho syna, a krátku
dobu tam vyučovali. Niektorí bádatelia sa domnievajú, že so súhlasom
veľkomoravských panovníkov Rastislava (v dnešnej Morave) a Svätopluka (v
Nitrianskom kniežatstve) od počiatku smerovali do Ríma, aby získali súhlas
pápeža k používaniu staroslovienčiny ako liturgického jazyka. Iní sa zase
domnievajú, že sa vybrali do Konštantínopola, ale kvôli politickému prevratu
(Michal III. bol zavraždený a Fótios poslaný do vyhnanstva) boli v Benátkach
nútení zmeniť cieľ svojej cesty.

V Benátkach ich zastihlo posolstvo rímskeho pápeža Mikuláša I., ktorý ich pozval
do Ríma. Tam od rímskeho pápeža Hadriána II. (Mikuláš I. medzičasom zomrel)
získali schválenie pre používanie staroslovienčiny ako bohoslužobného jazyka. Vo
februári 868 v Ríme vysvätil biskup Formozus za kňazov Metoda a troch žiakov
solúnskych bratov (z dnešného Slovenska pochádzajúceho Gorazda a juhoslovanov
Klimenta a Nauma) a ďalších dvoch vysvätil na diakonov. Rímsky pápež povolil aj
slovanský liturgický jazyk (staroslovienčinu) ako štvrtý jazyk západnej cirkvi
popri latinčine, gréčtine a hebrejčine. 14. februára 869 Konštantín v Ríme
zomrel a krátko predtým prijal mníšske meno „Cyril“.

Roku 869 poslali Metoda z Ríma s listom určeným slovanským kniežatám
Rastislavovi (približne dnešná Morava), Svätoplukovi (približne dnešné
Slovensko) a Koceľovi (približne dnešné juhozápadné Maďarsko). List obsahoval
poverenie Metodovi, aby vyučoval a prekladal vo veľkomoravskom učilišti. Keďže
však bavorskí kňazi nechceli súhlasiť so schválením aktivít solúnskych bratov,
vymenoval pápež trocha neskôr (začiatkom roka 870) na popud Koceľa Metoda za
arcibiskupa Panónie a Veľkej Moravy, čím Veľkú Moravu vyňal spod cirkevnej sféry
Bavorska. Na Veľkej Morave takto vzniklo prvé slovanské arcibiskupstvo a Metod
bol jeho prvým arcibiskupom.

Cestou späť na Veľkú Moravu na jar roku 870 však nového arcibiskupa na rozkaz
bavorských biskupov zajali, uväznili a mučili v Bavorsku (okrajová súčasť
Východofranskej ríše). Až keď Veľká Morava roku 872 porazila Východofranskú ríšu
(pozri vyššie), odvážil sa Rím Metodovi pomôcť. V máji 873 sa príslušné
rokovania medzi Rímom a Ľudovítom Nemcom skončili s nasledujúcim výsledkom:

Po roku 874 často Metoda u Svätopluka a pápeža ohovárali vodcovia latinského
kléru pôsobiaceho vo Veľkej Morave – Ján Benátsky (zároveň Svätoplukov poradca)
a Wiching (Viching; švábsky benediktínsky mních). Vyvolali tak početné spory.
Približne v tom istom čase (879/880) sa Veľká Morava prvýkrát pokúsila rozdeliť
svoje územie na diecézy. Jediné známe biskupstvo arcibiskupa Metoda vzniklo v
Nitre. Jeho prvým biskupom sa stal Wiching, ku ktorého vymenovaniu Svätopluka
prehovorili predstavitelia latinského kléru na Veľkej Morave.

Roku 880 sa Metod vybral do Ríma, aby sa očistil od uvedených ohováračiek.
Rímsky pápež uznal jeho pravovernosť, ale zároveň Wiching, ktorý ho sprevádzal,
bol vysvätený za biskupa. Okrem toho pápež poslal Svätoplukovi list Industriae
tuae, v ktorom:

Neskôr na Veľkej Morave Metod zosadil Wichinga ako nitrianskeho biskupa, pretože
sa dozvedel, že Wiching Svätoplukovi napísal falšovaný „pápežský“ list, podľa
ktorého sa má Metod vyhnať z Veľkej Moravy. Wichinga za to poverili cirkevnou
misiou vo Vislansku (povodie Visly), ktoré bolo tesne predtým pripojené k Veľkej
Morave.

Niekedy v 80-tych rokoch 9. stor. pokrstil Metod na Veľkej Morave vládcu Čiech
Bořivoja I.

Roku 885 Metod na smrteľnej posteli určil (neskôr svätého) Gorazda
pochádzajúceho z dnešného Slovenska za svojho nástupcu na arcibiskupskom stolci.
6. apríla 885 Metod zomrel na Veľkej Morave a bol pochovaný v (dnes neznámom)
hlavnom kostole Veľkej Moravy.

Po Metodovej smrti pápež Štefan V. (VI.) vymenoval Wichinga (už druhýkrát) za
nitrianskeho biskupa, ako aj za „cirkevného správcu“ Veľkej Moravy – nie však za
arcibiskupa. Pretože Wiching krátko pred Metodovou smrťou Metoda ohováral v
Ríme, poslal pápež v zime roku 885 – 886 do Veľkej Moravy list „Quia te zelo
fidei“, v ktorom spätne odsúdil Metodovu činnosť, Metoda exkomunikoval a dokonca
zakázal používanie slovanského jazyka pre bohoslužby (liturgie) s výnimkou
účelov kázaní a výkladu Biblie.

Na Veľkú Moravu boli poslaní pápežskí vyslanci, ktorí zakázali Gorazdovi
vyučovať, dali zatvoriť veľkomoravské učilište a Wiching začal likvidovať
prívržencov Metoda a Gorazda. Kňazov a diakonov, najmä Gorazda, Klimenta, Nauma,
Sávu a Angelára), ale aj Ďalších, ktorí odmietli akceptovať Wichinga a zriecť sa
staroslovienčiny, uvrhnli do väzenia a potom (väčščinu z nich) uprostred zimy
vyhnali z Veľkej Moravy. Títo vyhnanci z Veľkej Moravy a ich pokračovatelia
potom vykonali cirkevno-jazykové misie prakticky po celej juhovýchodnej Európe a
vytvorili dnešnú cyriliku, ktorá nahradila hlaholiku.

Meno obyvateľov je zachytené v latinčine vo formách Marharii (popri nich aj iní
Moravania Merehani)[pozn 5], Sclavos Margenses, Sclavos Marahenses, Sclavi
Marahenses a pod, alebo len ako Sclavos. V slovanských zdrojoch sú označovaní
ako Moravjęne, Morav(l)jęne, Morav(l)jane, ljudьe Moravъštii, ale tiež
jednoducho Sloväne – Sloviene.[pozn 6] Názov Moravania sa zároveň používa v
užšom význame na označenie slobodných Moravanov, resp. spoločenskej elity.

Iní zas tvrdia[kto?], že je pravdepodobné, že už vtedy sa obyvatelia západnej
časti jadra Veľkej Moravy nazývali skôr Moravania, kým obyvatelia východnej
časti skôr „slověne“ (budúci Slováci). Z výrazu „slověne", ktorý bol aj
spoločným názvom pre Slovanov, vzniklo pomenovanie Slovákov (do 15. stor.
„Slovenin“, aj v súčasnosti Slovenka/slovenský) ale aj Slovincov
(Slovenci/Slovenec/Slovenka/slovenski).

Centrami veľkomoravskej sídliskovej štruktúry boli opevnené hradiská, ktoré
Slovania budovali vo výšinných aj nížinných polohách (močiare, ostrovy). Vo
viacerých prípadoch využili a rozšírili opevnenia, ktoré existovali už pre ich
príchodom. Okrem obrannej funkcie slúžili hlavné hradiská ako sídla elít a
hospodárske a kultúrne centrá, v ktorých (alebo v ich blízkosti) sa
koncentrovali remeslá a obchod. Tieto boli doplnené systémom hradísk, ktoré mali
administratívnu funkciu v rámci regiónov, hradiskami s primárnou obrannou a
strážnou funkciou a tými, ktoré neboli trvalo osídlené ale slúžili ako útočiská
v prípade nebezpečenstva (refúgiá). Dobové písomné pramene sa priamo zmieňujú o
Nitrave (Nitra, 828), Dowine (spájaná najčastejšie s Devínom, 864) a
Brezalauspurcu (Bratislava, 907), archeologicky sú však doložené desiatky
ďalších opevnených sídiel.

Na území dnešnej Moravy boli významnými centrami napr. Mikulčice, Staré Město
(Uherské Hradiště), Velehrad, Pohansko (u Břeclavi), Brno-Líšeň, Olomouc alebo
Znojmo. Otázka hlavného mesta v dnešnom chápaní je vzhľadom na obdobie a
charakter štátu problematická, popri lokalitách s "celoštátnym" významom je
možné predpokladať aj pohyb panovníka v rámci ríše, ktorý zabraňoval nadmernej
exploatácii miestnych zdrojov.

Na Slovensku bola jednoznačne najvýznamnejšou lokalitou Nitra, ktorá pozostávala
z hradísk a ich hospodárskeho zázemia (neopevnenených sídlisk), pričom veľkosť
celej aglomerácie presahovala územie dnešného Starého mesta. Medzi ďalšie
významné lokality na dnešnom Slovensku patria Bojná (pozostávajúca taktiež z
viacerých hradísk), Devín (spolu s podpornými hradiskami na Devínskej Kobyle),
Bratislava, Trenčín, Pobedim, Ducové, Brekov, Zemplín, Divinka, Mužľa, Starý
Tekov, Zvolen-Môtová, Detva-Kalamárka, Čingov, Dreveník, Šarišské Sokolovce,
Spišské Tomášovce, Kusín, Vyšehrad (na Slovensku), Hronský Beňadik, Nitrianska
Blatnica, Skalka nad Váhom, Hrádok a ďalšie. Na území dnešného Maďarska napr.
Ostrihom, Feldebrő, na Ukrajine Užhorod (ak bol súčasťou ríše).

Slovania prijímali dôležité rozhodnutia, ktoré sa týkali celého kmeňa na sneme.
Tento spôsob rozhodovania sa zachoval na Veľkej Morave, kde rozhodoval panovník
spolu so svojimi kniežatami a "všetkými Moravanmi" (snem slobodného
obyvateľstva). Ríša mala dvojstupňovú kniežaciu subordináciu, panovík bol
kniežaťom medzi kniežatami, v latinských prameňoch sa označuje ako dux alebo
rex, t. j. knieža alebo kráľ (ranostredovekáveká terminológia ešte nebola celkom
ustálená). V Živote Konštantína je napr. Rastislav označovaný ako "moravьskyj
knęzь". Moc sa odovzdávala v rámci širšieho príbuzenstva. V dvoch prípadoch bol
nástup nového panovníka priamym dôsledkom mocenského zásahu Franskej ríše
(dosadenie Rastislava, v podstate aj nástup Svätopluka). Iba v jednom prípade,
ku koncu existencie útvaru preberá moc prvorodený syn (primogenitúra).

Vazalov kniežaťa označujeme ako veľmožov, hoci staroslovienske texty označujú aj
knieža aj veľmožov ako „kňaz“ (v staršom slova zmysle). Chudobnejšia časť
vládnucej vrstvy boli družinníci (voji, víťazi). Vojenskí velitelia, radcovia
kniežaťa, sa nazývali župani a boli rozmiestnení po jednotlivých „civitates“
(hradských „mestách“, tzv. hradiskách, ktoré môžeme prirovnať k dnešnej miestnej
štátnej správe). Mali v kompetencii súdnu právomoc, vyberanie naturálnych dávok
v prospech panovníka, udržiavali pokoj a poriadok, a preto mohli organizovať
vojsko. Najvyšším županom bol palatín (dvorský alebo nádvorný župan), ktorý mal
hlavnú hospodársku funkciu, spravoval kráľovský dvor a mal oprávnenie zastupovať
panovníka v jeho neprítomnosti, pretože panovník nemal stále sídlo. Županom
podliehali stotníci, desiatnici a dvorskí, zabezpečujúci dopravu a zásobovanie.
Správa financií bola zverená taverníkovi[chýba zdroj] (jeho meno je odvodené od
staroslovenského slova tovor, čo znamenalo truhla). Písomnosti, korešpondenciu,
diplomatické veci a vzťah k zahraničiu zabezpečovala dvorská kancelária na čele
s kancelárom (bol ním napr. biskup Wiching alebo kňaz Ján z Benátok). K
vládnucej triede napokon samozrejme patril aj vyšší klérus. V štáte žili aj
početní kňazi. Zvyšok tvorilo obyvateľstvo (remeselníci, roľníci, obchodníci a
podobne) prevažne viazané na vládnucu vrstvu zrejme protofeudálnymi vzťahmi
(dokazujú to napríklad početné tzv. zamestnanecké názvy obcí, napr. Tesáre,
Vináre, Lovci, Dravci, podrobnejšie).

Organizácia vojenských síl vychádzala z ranofeudálneho konceptu vojenskej
služby, ktorá bola vykonávaná najmä príslušníkmi privilegovanej vrstvy. Základom
armády bola družina, ktorá sa delila na staršiu družinu, ktorá zabezpečovala
ochranu kniežaťa a významných predstaviteľov aristokracie a mladšiu družinu,
vrstvu profesionálnych bojovníkov, ktorí tvorili vlastnú vojenskú silu kniežaťa.
Príslušníci družín boli zároveň najskúsenejšou a najlepšie vyzbrojenou časťou
armády, ktorá sa podieľala na výbojoch do okolitých krajín. Pravdepodobne
zohrávali aj dôležitú úlohu pri mobilizácii ďalších zložiek pri útoku alebo
obrane. Táto vrstva elitných bojovníkov mala výslovne jazdecký charakter. V
prípade potreby sa vojsko rozširovalo o členov vojenských družín miestnych
veľmožov alebo o bojovníkov poskytovaných občinami. Pri väčšej mobilizácii sa k
profesionálnym silám pripájala pohotovosť, získavaná z radov slobodného
obyvateľstva, v ktorej mala výraznú prevahu pechota. Pohotovosť sa podieľala
najmä na obrane, jej účasť na dobyvačných vojnách bola menej obvyklá. Maximálnu
veľkosť armády odhaduje Alexander Ruttkay na 20 000 – 30 000 mužov.. Dušan
Třeštík odhaduje veľkosť Svätoplukovho vojska, ktoré sa zúčastnilo v rokoch
883 – 884 na bojoch v Panónii na 20 000 – 25 000 pešiakov, 8 000 jazdcov a 1 000
vozov.

Univerzálnou zbraňou jazdcov a pechoty bola kopia, najmä pechota používala rôzne
typy sekier. Do výzbroje elitných bojovníkov patrili dvojostré meče. V osobných
súbojoch sa používali aj bojové nože. Zbrane, ktoré sa spájajú hlavne s avarským
(všeobecne nomádskym) spôsobom boja ako šable, reflexné luky a niektoré typy
kopií chýbajú.

Veľká Morava v zahraničnom obchode profitovala z napojenia na dve veľké európske
obchodné trasy. Podunajská cesta spájala Veľkú Moravu s Franskou ríšou a ďalej
pravdepodobne pokračovala až na územie Bulharov a do Byzancie. Druhou dôležitou
obchodnou cestou bola stará jantárová cesta, ktorá bola napojená na Dunaj v
oblasti Carnunta a spájala ju s najvýznamnejším stredomorským trhom v Benátkach.
Vďaka prepojeniu Moravy a Dunaja tak mohli centrá na dolnom toku rieky Moravy
využívať obe cesty, pričom dôležitým strategickým bodom pre ich kontrolu bola
oblasť Bratislavy (hradiská v Bratislave, na Devíne a Devínskej Kobyle).
Najdôležitejší vývozným tovarom boli zrejme otroci, ktorých Veľkomoravania
získavali pri svojich výbojoch. Otroci končili väčšinou na cieľových trhoch
arabského sveta ale predávali sa aj na západ.

Vnútorný trh nebol založený štandardných mechanizmoch ako sú dopyt a ponuka, ale
na redistribúcii tovarov. Jeho fungovanie bolo obmedzené aj neexistenciou
montárneho platidla – Veľká Morava nerazila vlastné mince. Toto zároveň viedlo
aj k menej efektívnym formám výberu daní a ekonomická stabilita ríše tak bola do
veľkej miery závislá skôr na ziskoch z výbojov, než na systematickom využívaní
miestnych zdrojov. Ako predmincové platidlo sa v literatúre často zmieňujú
sekerovité hrivny (železné polotovary), táto ich funkcia však v súčasnosti nie
je univerzálne akceptovaná. Nedostatočná prirodzená zásobovacia funkcia trhu
bola riešená štruktúrou služobníckych osád, ktoré mali uložené produkovať
konkrétny typ tovaru pre zásobovanie hradských centier. Rozvinuté boli remeslá
ako kováčstvo, šperkárstvo, hrnčiarstvo (vrátane produkcie exkluzívnej
keramiky), dechtárstvo, výroba textilu, výrobkov z kostí, doložené je aj
sklárstvo. V oblasti poľnohospodárstva je možné zdokumentovať pestovanie obilnín
(pšenica, jačmeň, raž, ovos, proso), strukovín (napr. hrach), maku, ovocia,
vinárstvo (vinárske nože), technických plodín (napr. konope). Chovali sa obvyklé
druhy hospodárskych zvierat ako hovädzí dobytok, kozy a ošípané.

Konkrétnym dokladom šírenia kresťanstva na Veľkej Morave sú sakrálne stavby. V
počiatkoch výskumu sa predpokladala iba existencia jednoduchých drevených
kostolov. Tento typ bol vhodný pre prvotné misionárske aktivity vzhľadom na
dostupnosť materiálu, jednoduchú konštrukciu a preto, že nevyžadoval vysvätenie.
Po nálezoch v Starom Měste (1949) bol tento názor prehodnotený a od 60-tych
rokov 20. storočia sú známe murované sakrálne stavby aj z územia Slovenska.
Kostoly patrili vôbec k prvým kamenným stavbách Slovanov, preto sa pri ich
stavbe počíta aj s účasťou zahraničných odborníkov. Približne polovica z doteraz
známych kostolov (12) pochádza z Mikulčíc. Zložitý chrámový komplex sa nachádza
v lokalite Uherské Hradište – Sady a v literatúre býva označovaný ako Metodov
arcibiskupský chrám. Existenciu viacerých veľkomoravských kostolov je možné
predpokladať v Nitre, ktorá si však zachovala významné postavenie aj po zániku
Veľkej Moravy a neskoršie prestavby pravdepodobne zrejme viedli k zničeniu
viacerých z nich. Kostoly sa väčšinou nachádzajú v areáloch hradísk, resp.
dvorcov. Časť z nich sa považuje za tzv. "vlastnícke" kostoly veľmožov.

Väčšina veľkomoravských kostolov má jednoduchú konštrukciu, ide o jednoduché
jednoloďové kostoly alebo o rotundy s jednou apsidou. Z Mikulčíc je doložená je
aj rotunda z dvoma apsidami a rotunda z vnútornou tetrakonchou. Konštrukčne
náročnejšími sú trojloďové baziliky z Mikulčíc (kostol III) a z Bratislavy
(Hradný vrch).. Na Devíne je doložený unikátny jednoloďový kostol s trolístkovým
uzáverom (trikoncha). Nejednotné sú názory na datovanie kostola na Martinskom
Vrchu. Zvyšky reprezentatívnej murovanej stavby z prvej polovice 9. storočia sú
doložené v lokalite Nitra-Hrad, ale nie je jasné, či išlo o kostol alebo svetskú
stavbu (palác) Kostoly boli stavané z lomového, zriedkavo aj riečneho kameňa,
často s použitím materiálu z predslovanského obdobia (rímske tehly a škridle).
Stavby boli zvnútra omietnuté a zdobené freskovou výzdobou. Na veľkomoravskú
sakrálnu architektúru vplývalo viacero zdrojov, čo súvisí s šírením kresťanstva
z rôznych oblastí. Diskutuje sa najmä franských a dalmátsko-istrijských
vplyvoch, juhovýchodné (antické a byzantské) sú hodnotené ako málo
pravdepodobné.

Kým najstaršie nálezy kostolov boli iba tzv. negatívy (jamy po odstránení
základových kameňov vyplnené druhotným materiálom), v súčasnosti sa diskutuje aj
o možnom veľkomoravskom pôvode viacerých stále stojacich stavieb – kostol svätej
Margity Antiochijskej v Kopčanoch, Kostol svätého Juraja v Kostoľanoch pod
Tribečom a Rotunda svätého Juraja nad Nitrianskou Blatnicou. Ich datovanie sa
spresňuje karbónovou metódou a dendrochrológiou.

Veľkomoravskú hudbu tvoril starosloviensky bohoslužobný spev a cirkevná hudba
byzantského charakteru.

Veľkomoravskú vzdelanosť reprezentuje predovšetkým veľkomoravské učilište
(873 – 885), kultúrny jazyk na Veľkej Morave a staroslovienske písomníctvo:
Kyjevské listy, Proglas, preklad Biblie, z právnych prameňov Zakon sudnyj ljudem
(Súdny zákon pre laikov (ľud)), Nomokánon, Ustanovenia svätých otcov, Anonymná
homília (Napomenutia vladárom) a podobne.

Jadro ríše je tradične umiestňované na územie dnešnej Moravy a západného
Slovenska. Viacerí autori vypracovali alternatívne teórie o polohe Veľkej
Moravy, ktoré ho lokalizujú na juh (územia v Srbsku, Bosne, Maďarsku, Rumunsku s
následnou expanziou na územia severne od Dunaja). Tieto teórie získali podporu
niektorých zahraničných vedcov, ale väčšina stredoeurópskych historikov ich
odmietla ako nepodložené.



https://sk.wikipedia.org/wiki/Nemecko

Nemecko, dlhý tvar Spolková republika Nemecko[pozn 1], skr. NSR, (nem.
Bundesrepublik Deutschland, BRD; v rokoch 1949 – 1990 skrátene neoficiálne, ale
často aj Západné Nemecko) je spolkový stredoeurópsky štát. Na severe susedí s
Dánskom, obmýva ho Severné more a Baltské more, na východe susedí s Poľskom a
Českom, na juhu s Rakúskom a Švajčiarskom a na západe s Francúzskom,
Luxemburskom, Belgickom a Holandskom. Rozloha Nemecka je 357 021 km², pričom
územie štátu sa nachádza v miernom podnebnom pásme. Úmerne k výsledkom sčítania
ľudu v roku 2011 malo Nemecko k 30. septembru 2014 81,084 miliónov obyvateľov,
čo z neho robí najľudnatejší štát Európskej únie. Jeho populácia už v rokoch
2003 až 2010 klesla kvôli dlhodobej veľmi nízkej pôrodnosti o skoro 800 000
obyvateľov, čo z neho robí jednu z mála západoeurópskych krajín s negatívnym
prírastkom obyvateľstva. Tento vývoj prebieha napriek tomu, že Nemecko je
zároveň domovom tretej najväčšej populácie imigrantov na svete. Výsledok
sčítania ľudu 2011 znamenal zníženie úradného odhadu stavu obyvateľstva o zhruba
1,1 milióna ľudí.

Podľa známych dokumentov bolo územie s názvom Germánia osídlené niekoľkými
germánskymi kmeňmi už pred rokom 100 n. l. Od 10. storočia tvorilo nemecké
územie jadro Rímsko-nemeckej ríše, ktorá existovala až do roku 1806. V 16.
storočí sa severné oblasti stali centrom reformácie. K zjednoteniu Nemecka došlo
po Prusko-francúzskej vojne v roku 1871. V roku 1939 rozpútalo Nemecko 2.
svetovú vojnu, ktorá trvala do roku 1945 a bola najväčšou vojnou histórie. V
roku 1949 bolo Nemecko rozdelené na dva štáty, Nemeckú demokratickú republiku a
Nemeckú spolkovú republiku a jeden zvláštny politický útvar Západný Berlín. K
ich zjednoteniu došlo v roku 1990. Západné Nemecko bolo v roku 1952 zakladajúcim
členom Európskeho spoločenstva pre uhlie a oceľ a v roku 1957 zakladajúcim
štátom Európskeho spoločenstva. V súčasnosti je Nemecko súčasťou Schengenského
priestoru. Nemeckou menou je euro, ktoré v roku 2002 nahradilo nemeckú marku.

Nemecko je federatívnou demokratickou parlamentnou republikou tvorenou
šestnástimi, čiastočne suverénnymi spolkovými krajinami (Bundesländer). Hlavným
a zároveň aj najväčším mestom je Berlín. Nemecko je členským štátom OSN, NATO,
G8 a signatárom Kjótskeho protokolu. Na základe nominálnej hodnoty HDP je
nemecká ekonomika štvrtou najväčšou na svete a v roku 2007 bola najväčším
svetovým exportérom. Nemecko je druhým najväčším svetovým poskytovateľom
rozvojovej pomoci a jeho výdaje na obranu sú šieste najväčšie na svete. Životná
úroveň je v Nemecku vysoká a funguje tam veľmi rozvinutý systém sociálnej
pomoci. Nemecko je jedným z kľúčových aktérov európskej aj celosvetovej
politiky. V mnohých vedeckých a technologických odboroch je Nemecko považované
za svetového vodcu.

Na výslovnú žiadosť nemeckej strany sa v medzinárodných dohodách, zmluvách a
podobných dokumentoch medzi Nemeckou spolkovou republikou a Slovenskou
republikou používa podoba Spolková republika Nemecko, v ostatných prípadoch
podoba Nemecká spolková republika. Toto je záväzný predpis Úradu geodézie a
kartografie SR a Pravidiel slovenského pravopisu (SAV). V 70. a 80. rokoch 20.
storočia sa v slovenčine bežne používal tvar Nemecká spolková republika (na
rozdiel od tvaru Spolková republika Nemecko), ale ako ústupok na základe zmluvy
medzi ČSSR a NSR zo začiatku 70. rokov 20. storočia sa formálne za správnejší
tvar považoval tvar Spolková republika Nemecka (posledné slovo bolo v genitíve).

Štandardizovaný krátky tvar oficiálneho názvu štátu znie podľa ÚGK SR „Nemecko“.
V rozpore s týmto štandardizovaným tvarom sa ale vyskytuje aj krátky tvar
„Spolková republika“, ktorý vznikol skrátením dlhého tvaru oficiálneho názvu
štátu.

Nález čeľuste Mauer 1 v roku 1907 ukazuje, že pravekí ľudia boli na území
Nemecka prítomnom už pred 600 000 rokmi. Najstaršie doteraz nájdené kompletnú
lovecké zbrane boli objavené v uhoľnej bani v Schöningenu v roku 1995. Išlo o
tri 380 000 rokov staré drevené oštepy 6-7,5 stopy dlhé.V údolí Neandertal bola
v roku 1856 objavená vôbec prvá fosílie nemoderného človeka. Tento nový druh
človeka bol pomenovaný Neandertálec. O týchto fosíliách nazvaných Neandrtal 1 je
dnes známe, že sú 40 000 rokov staré. Dôkazy o moderných ľuďoch podobne starých
boli nájdené v jaskyniach v pohorí Švábska Alba neďaleko Ulmu. Nájdené boli tiež
42 000 rokov starej flauty, vyrobené z vtáčích kostí a mamutie slonoviny, ktoré
sú najstaršími nájdenými hudobnými nástrojmi, ďalej 40 000 rokov stará soška
levieho muža,a 35 000 rokov stará Venuša z Hohle Fels, ktoré sú doteraz
najstarším objaveným sochárskym umením.Disk z Nebry je vyrobený z bronzu a
nájdený blízkosti, ako názov napovedá, Nebry v krajine Sasko-Anhaltsko. Svetový
register programu Pamäť sveta (UNESCO) tento nález nazval "jeden z
najvýznamnejších archeologických nálezov 20. storočia."

História germánskych kmeňov siaha do severskej doby bronzovej alebo predrímskej
doby železnej. Z južnej Škandinávie a severného Nemecka od 1. storočia pr. n.l
postupovali južnom, východnom a západným smerom a prišli do kontaktu s keltskými
kmene Galov, ako aj s iránskymi, pobaltskými a slovanskými kmene vo strednej a
východnej Európe.Pod vládou cisára Augusta začal Rím území Germánie napádať
(oblasť rozprestierajúcu sa zhruba od Rýna po Ural). V roku 9 n. l. boli tri
rímske légie vedenej Varom porazené cheruským vodcom Arminom. Okolo roku 100,
kedy Tacitus napísal knihu Germania, sa germánske kmene usadili pozdĺž riek Rýn
a Dunaj (Limes Germanicus) a zaberali väčšinu územia dnešného Nemecka; Rakúska,
južného Bavorska a západného Porýnie. Avšak spadali pod Rím ako provincie.

V 3. storočí sa objavila séria západných germánskych kmeňov: Alemani, Frankovia,
Chattovia, Sasi, Frisovia a Durynkovia. Okolo roku 260 začali Germáni nájazdy na
rímska území. Po invázii Hunov v roku 375 a s úpadkom Ríma od roku 395 sa
germánske kmene presunuli ďalej na juhozápad. Súčasne niekoľko veľkých kmeňov
vytvorilo približne to, čo je dnešné Nemecko, a vysídlili menšie germánske
kmene. Veľké územia (známa od merovejského obdobie ako Austrázie) boli obsadené
Franky a severné Nemecko bolo ovládané Sasmi a Slovanmi.

25. decembra 800 bol franský kráľ Karol Veľký korunovaný za cisára a založil
Karolinskou ríši, ktorá bola v roku 843 rozdelená.Svätá ríša rímska zahŕňala
východná časť Karlova pôvodného kráľovstva a ukázala sa ako najsilnejší. Jej
územie sa tiahla od rieky Eider na severe ku Stredozemnému moru na juhu.Za vlády
otonských cisárov (919-1024) bolo konsolidovaných niekoľko významných vojvodstva
a nemecký kráľ Oto I. bol v roku 962 korunovaný za cisára Svätej ríše rímskej. V
roku 996 sa Gregor V. stal prvým nemeckým pápežom. Menoval ho jeho bratranec Ota
III., Ktorý bol krátko pred tým korunovaný za cisára Svätej ríše.Za vlády sálske
dynastie (1024-1125) Svätá ríša rímska pohltila severnom Taliansku a Burgundsko,
aj keď cisárovi stratili kvôli boji o investitúru moc.

Pod vládou štaufov (1138-1254) posilnila nemecké kniežatá svoj vplyv ďalej na
juh a na východ do oblastí obývaných Slovanmi, predchádzajúci nemeckému
osídlenie do týchto oblastí a ďalej na východ (Ostsiedlung). Severná nemecká
mestá rástla a prosperovala ako členovia Hanzy.Počnúc veľkým hladomorom v roku
1315 a končiac čiernou smrťou v rokoch 1348-1350 sa počet obyvateľov Nemecka
znížil. Zlatá bula z roku 1356 zabezpečila základné ústavu ríše a kodifikovala
voľbu cisára siedmich kurfirsty, ktorí vládli niektorému z najmocnejších
kniežatstva a arcibiskupstva.Martin Luther v roku 1517 vo Wittenbergu zverejnil
95 téz, v ktorých napádal rímskokatolícku cirkev a zahájil protestantskú
reformáciu. Samostatná luteránska cirkev sa po roku 1530 v mnohých spolkových
krajinách stala oficiálnym náboženstvom. Náboženský konflikt viedol k
tridsaťročnej vojne (1618-1648), ktorá nemeckej krajiny spustošila.Počet
obyvateľov nemeckých krajín sa znížil asi o 30%. Vestfálsky mier (1648) medzi
nemeckými krajinami náboženskou vojnu ukončil, ale ríša bola de facto rozdelené
do mnohých nezávislých kniežatstva. V 18. storočí sa Svätá ríša rímska skladala
z približne 1 800 takýchto území.

od roku 1740 dominoval nemeckými krajinami dualizmus medzi rakúskou habsburskou
monarchiu a Pruskom. V roku 1806 bolo "Imperium" dobyté a rozpustené v dôsledku
napoleonských vojen.

Po páde Napoleona bol v roku 1814 zvolaný Viedenský kongres a bol založený
nemecký spolok ("Deutscher Bund") - voľná liga 39 suverénnych nemeckých štátov.
Nesúhlas s reštaurátorskú politikou čiastočne viedol k vzostupu liberálnych
hnutia, ktorý nasledovali nové represie zo strany rakúskeho štátnika kniežaťa
Metternicha. Colnej únie Zollverein podporovala hospodársku jednotu v nemeckých
štátoch.

Národne a liberálne ideály francúzskej revolúcie získali rastúcu podporu medzi
mnohými, najmä mladými, Nemci. Festival Hambach bol v máji 1832 hlavný udalostí
v podpore zjednotenie Nemecka, slobody a demokracie. Vo svetle revolúciou v
Európe, ktoré pomohli založiť francúzsku republiku, začali intelektuáli i prostí
občania revolúciu v nemeckých krajinách. Kráľovi Fridrichovi Viliamovi IV. Bol
ponúknutý titul cisára, ale so stratou moci; korunu a navrhované stanovy
odmietol, čo pre hnutie viedlo k dočasnému zádrheľu.

Kráľ Viliam I. v roku 1862 vymenoval Otto von Bismarcka novým pruským
ministerským predsedom. Ten úspešne viedol druhou šlezvickú vojnu v roku 1864 a
pruskej víťazstvo v prusko-rakúskej vojne v roku 1866 mu umožnilo vytvoriť
severonemecký spolok ("Norddeutscher Bund") a Rakúsko z jeho záležitosti
vylúčiť. Po francúzskej prehre v Prusko-francúzskej vojne bolo v roku 1871 vo
Versailles vyhlásené nemecké cisárstvo, združujúca všetky rozptýlené časti
Nemecka s výnimkou Rakúska. Prusko bolo dominujúcou zložkou nového štátu; pruský
kráľ z rodu Hohenzollernovcov vládol súčasne ako cisár a hlavný mestom sa stal
Berlín.

V období Gründerzeit po zjednotení Nemecka zaručila Bismarckova zahraničná
politika (Bismarck sa za cisára Viliama stal nemeckým kancelárom) Nemecku
postavenie ako veľkému národu, diplomatickou cestou izolovala Francúzsku a
vyhýbala sa vojne. V dôsledku berlínskej konferencie v roku 1884 Nemecko
nárokovalo niekoľko kolónií vrátane východnej Afriky, juhozápadnej Afriky, Toga
a Kamerunu.

Pod taktovkou Viliama II. sa Nemecko, rovnako ako ostatné európske mocnosti,
ubralo novoimperialistickým smerom, čo viedlo k treniciam so susednými
krajinami. Väčšina aliancií, v ktorých bolo Nemecko predtým členom, nebola
obnovená a nové aliancie ho nikam "nepustili".

Atentát na Františka Ferdinanda d'Este 28. júna 1914 spustil prvú svetovú vojnu.
Nemecko ako súčasť ústredných mocností utrpelo od štátov Dohody porážku.
Približne dva milióny nemeckých vojakov za prvej svetovej vojny padlo.

Nemecká revolúcia vypukla v novembri 1918 a cisár Viliam II. so všetkými
vládnucimi kniežatami abdikoval. Prímerie 11. novembra vojnu ukončilo a Nemecko
v júni 1919 podpísalo versailleskou zmluvu. Nemci zmluvu vnímali ako ponižujúce
a nespravodlivú, čím mala neskôr, podľa mnohých historikov, vplyv na Hitlerov
vzostup.

Novembrová revolúcia v roku 1918 urobila z Nemecka parlamentnú demokraciu. V
januári 1919 bolo zvolené národné zhromaždenie, ktoré sa však nezišlo v tedy
nepokojnom Berlíne, ale v meste Weimar. V auguste toho istého roku tu bola
schválená tzv. weimarská ústava.

Vo francúzskom Versailles medzitým prebiehala mierová konferencia, jej výsledkom
bola Versaillská zmluva podpísaná 28. júna 1919. Nemecko sa v nej muselo vzdať
Alsaska a Lotrinska, územie okolo miest Eupen a Malmedy, Severného Šlezvicka,
Hlučínska a mesta Memel. Obnovené Poľsko dostalo Poznaňsko, Západné Prusko a
časť Horného Sliezska. Všetky nemecké kolónie boli odovzdané víťazným spojencom.
Porýnie bolo demilitarizované a priemyselne významné Sársko bolo na ďalších 15
rokov zverené do správy Spoločnosti národov. Nemecko a jeho spojenci prijali
plnú zodpovednosť za rozpútanie vojny a boli nútení zaviazať sa k plateniu
vojnových reparácií.

Tieto ponižujúce mierové podmienky roznietili vlnu nevôle po celej zemi, čím bol
nový demokratický režim vážne oslabený. Všeobecnú nespokojnosť s Versaillskou
zmluvou využil v roku 1920 extrémne pravicový politik Wolfgang Kapp, ktorý na
čele jednotiek Freikorps vstúpil do Berlína a vyhlásil sa ríšskym kancelárom.
Kappov puč bol však už po niekoľkých dňoch zdolaný.

Ekonomicky sa Nemecko už od konca vojny potýkalo s vysokou infláciou, čo mu
znemožňovalo uhradiť vojnové reparácie. Nemecká vláda vyzvala občanov v Porúrí
na uplatnenie pasívnej rezistencie. Tým však uštedrila ranu nemeckému
hospodárstvu. V nasledujúcich mesiacoch preto v zemi prepukla hyperinflácia
neskutočných rozmerov. V tomto ovzduší ekonomickej a politickej nestability sa v
novembri 1923 vojnový hrdina Erich Ludendorff a vodca novej extrémnej pravicovej
strany nacionálnych socialistov (NSDAP), Adolf Hitler, neúspešne pokúsili urobiť
v Mníchove prevrat (Pivný puč).

Krach na newyorskej burze v roku 1929 však znamenal počiatok veľkej hospodárskej
kríze, ktorej drvivý dopad pocítilo tiež aj Nemecko. Hospodárska situácia
krajiny rýchlo upadala. V zime 1932 – 1933 činil počet nezamestnaných viac než 6
000 000. Vzrastajúce vnútorné napätie pripravilo živnú pôdu pre rozmach rôznych
extrémistických hnutí, predovšetkým komunistov (KPD) a nacionálnych socialistov
(NSDAP).

V parlamentných voľbách v júli 1932 získala NSDAP 37,4 % hlasov, čo z nej
spravilo najväčšiu politickú silu v krajine. Spoločne s KPD disponovali teraz
nacisti v Reichstagu nadpolovičnú väčšinu poslaneckých mandátov. NSDAP vďačila
za svoj úspech hlavne mladým ľuďom, ktorí neboli schopní nájsť pracovné
uplatnenie. Podporu nacistom prejavovala tiež aj nižšia stredná trieda, ktorých
pripravila hyperinflácia v 20. rokoch o úspory, vidiecke obyvateľstvo a veľká
časť z masy nezamestnaných. V januári 1933 vyvinuli pravicoví politici na čele s
bývalým kancelárom Franzom von Papenom nátlak na Hindenburga, ktorý následne 30.
januára 1933 vymenoval Adolfa Hitlera nemeckým kancelárom.

Hitlerovým nástupom k moci začala etapa nacionálne socialistického uchopenia
moci.

Zásadným krokom na ceste Nemecka k premene na totalitný štát bolo
zglajchšaltovanie („usmernenie“) celého politického a správneho aparátu a
všetkých oblastí hospodárskeho, sociálneho a kultúrneho života. Všetky ostatné
politické strany sa buď zlúčili s NSDAP alebo boli zakázané.

Už pred uchopením moci prejavovali nacisti nenávisť k rôznym etnikám, obzvlášť
voči Židom. Diskriminácia a perzekúcia Židov boli začaté v apríli 1933 vypudením
židovských úradníkov zo štátnej správy. V septembri 1935 schválil ríšsky snem
tzv. norimberské rasové zákony namierené proti židom. 9. novembra 1938
zinscenovali nacisti „krištáľovú noc“ – pogrom, počas neho zhorelo v Nemecku
značné množstvo synagóg.

Ekonomické opatrenia ako napríklad výstavba diaľničnej siete, ktorá bola
pripravená už predchádzajúcimi vládami, odstránila nezamestnanosť. Vojnové
prípravy zabezpečili hospodárske oživenie.

V roku 1935 bolo Sársko opäť integrované do nemeckej ríše. V tom istom roku bola
znovu zavedená branná povinnosť. Hitler následne obnovil nemeckú vojenskú silu,
čím bola síce flagrantne porušená Versailleská zmluva, Francúzsko a Veľká
Británia sa obmedzili na protesty. Keď o niekoľko mesiacov neskôr Wehrmacht
remilitarizoval Porýnie (1936), západné mocnosti proti tomu nijak nezakročili. V
auguste 1936 sa konali v Berlíne olympijské hry, ktoré sa ukázali byť ďalším
veľkolepým propagandistickým úspechom nacistického režimu.

Po ustanovení „osi Berlín-Rím“ s Mussolinim a po podpísaní paktu proti
Kominterne s Japonskom sa Hitler cítil byť dosť silný na to, aby prešiel v
zahraničnej politike do ofenzívy. 12. marca 1938 vpochodoval Wehrmacht do
Rakúska.

Po Rakúsku obrátil Hitler svoj zrak na Československo, kde sa 3,3 miliónová
menšina sudetských Nemcov dožadovala autonómie. V septembri 1938 sa Hitler,
Benito Mussolini, Neville Chamberlain a Édouard Daladier dohodli na konferencii
v Mníchove na odstúpení československého pohraničia Nemecku. Šesť mesiacov po
Mníchove, 15. marca 1939, využil rozpory medzi Čechmi a Slovákmi ako zámienku na
obsadenie zvyšku Česko-Slovenska a k jeho premene v Protektorát Čechy a Morava.
V tom istom mesiaci obsadili nemecké vojska prístav Klaipeda v Litve. Západná
politika appeasementu tak stroskotala.

Hitlerova vláda sa pripravila na inváziu do Poľska podpisom Ribbentrop-Molotovho
paktu a naplánovala falošný poľský útok. 1. septembra 1939 nemecký Wehrmacht
zahájil inváziu a rýchlo spoločne so sovietskou červenou armádou Poľsko
obsadili. Spojené kráľovstvo a Francúzsko reagovali na inváziu vyhlásením vojny
Nemecku, čím začala Druhá svetová vojna.

22. júla 1940 podpísalo Francúzsko s Nemeckom prímerie potom, čo nacistické
vojská obsadili väčšinu z Francúzska. Briti nemecké útoky z roku 1940 úspešne
odrazili v bojoch, ktoré sú známe ako bitka o Britániu a pokračovali v boji
proti mocnosťami Osi. 22. júna 1941 Nemecko vypovedalo Molotov-Ribbentropov pakt
a napadlo Sovietsky zväz. V tejto dobe malo Nemecko a ďalšie mocnosti Osi pod
kontrolou väčšinu Európy a severnej Afriky. Na začiatku roku 1943 začali nemecké
vojska po porážke v bitke o Stalingrad ustupovať zo Sovietskeho zväzu, čo je
považované za bod obratu vo vojne.

V septembri 1943 sa vzdal nemecký spojenec Talianske kráľovstvo a bolo treba
mnoho ďalších nemeckých vojakov k obrane proti spojeneckým silám v Taliansku.
Vylodením v Normandii sa otvoril západný front. Aj cez nemecký protiútok v
Ardenách spojenecké sily v roku 1945 vstúpili na územie Nemecka. V nadväznosti
na Hilterovu samovraždu a bitku o Berlín sa Nemecko 8. mája 1945 vzdalo. Vojna
bola najkrvavejším konfliktom v histórii ľudstva a v Európe spôsobila smrť asi
40 miliónom ľudí. Straty nemeckej armády boli medzi 3 250 000 a 5 300 000
vojakov,a bolo zabitých približne 2 milióny nemeckých civilistov.

To, čo sa neskôr stalo známe ako Holokaust, bolo štátom uskutočňované
prenasledovanie a hromadné vyvražďovanie asi šiestich miliónov Židov, medzi 220
000 a 1 500 000 Rómov, 275 000 osôb s mentálnym alebo zdravotným postihnutím v
rámci Program T-4, tisíce jehovistov, homosexuálov a stovky tisíc predstaviteľov
politickej a náboženskej opozície. Bolo zabitých cca šesť miliónov Ukrajincov a
Poliakov a odhaduje sa cez 2,8 milióna sovietskych vojnových zajatcov.

Prehra vo vojne pre Nemecko vyústila v územné straty a vysídlenie miliónov
etnických Nemcov zo skorších východných území Nemecka a tiež aj skôr okupovaných
území. Nemecko, rovnako ako mnoho krajín, ktoré obsadilo,utrpelo masové
znásilňovaniea v dôsledku bombardovania počas vojny zničených miest a kultúrnych
dedičstiev. Po druhej svetovej vojne boli zadržaní vrcholní nacisti súdení za
vojnové zločiny a genocídu v Norimberskom procese.

Po kapitulácii Nemecka bolo jeho územie rozhodnutím spojencov rozdelené do
štyroch okupačných zón. Hlavné mesto Berlín získalo špeciálny štvormocenský
status a boli v ňom vytvorené štyri sektory. Všetky zóny a sektory prijali viac
ako 6,5 miliónov etnických Nemcov vyhnaných z bývalých východných oblastí
Nemecka a iných oblastí do tej doby obývaných Nemcami.

Západné okupačné zóny Nemecka, ovládané Spojenými štátmi americkými, Veľkou
Britániou a Francúzskom, boli zlúčené 23. mája 1949 a vytvorili Nemeckú spolkovú
republiku (Bundesrepublik Deutschland, neoficiálne skratka BRD, po slovensky
NSR). Zo sovietskej okupačnej zóny sa stala 7. októbra 1949 Nemecká demokratická
republika (Deutsche demokratische Republik, skratka DDR, po slovensky NDR).
Neformálne boli tieto štátne útvary známe ako „Západné Nemecko“ a „Východné
Nemecko“. Hlavným mestom NDR sa stal Východný Berlín. Spolková republika Nemecko
zvolila Bonn ako dočasné hlavné mesto (vážnym kandidátom bol tiež Frankfurt nad
Mohanom), čím zdôraznila svoj postoj, že vytvorenie dvoch nemeckých štátov
považuje za umelé a len dočasné riešenie a že sa Berlínu v budúcnosti vráti jeho
funkcie ako hlavné mesto znovuzjednoteného Nemecka.

Západné Nemecko bolo založené ako federálna parlamentná republika sa "sociálnej
trhovej ekonomike" ( soziale Marktwirtschaft ). Od roku 1948 sa západné Nemecko
stalo hlavným príjemcom finančnej a materiálnej podpory zo strany USA pri
povojnovej obnove, poskytnuté európskym krajinám podľa Marshallovho plánu, a
využilo ju k rýchlej prestavbe priemyslu.

Spolkovým parlamentom SRN bol v roku 1949 zvolený Konrad Adenauer prvom
spolkovým kancelárom ( Bundeskanzler ) a v tomto úrade zostal až do roku 1963.
Pod jeho a následne pod Erhardovým vedením krajina zažila prudký a dlhotrvajúci
hospodársky rast, ktorý začal už začiatkom roku 1950. Do histórie vošiel ako
"nemecký hospodársky zázrak" ( Wirtschaftswunder ). Západné Nemecko sa v roku
1955 pripojilo k NATO a bolo zakladajúcim členom Európskeho hospodárskeho
spoločenstva v roku 1957.

Východné Nemecko bolo začlenené do východného bloku s politickou a vojenskou
kontrolou zo strany SSSR. Zostali v ňom silnej sovietskej vojenskej jednotky
a krajina sa stala členom Varšavskej zmluvy. Hoci Východné Nemecko vyhlasovalo,
že je demokratické, politická moc bola vykonávaná len prednými členmi politbyra
komunistickej strany, zvanej Jednotná socialistická strana Nemecka (SED),
podporované tajnou službou Stasi (Staatssicherheit) a radom čiastkových
organizácií kontrolujúcich takmer všetko dianie v spoločnosti. Bola zavedená
plánovaná ekonomika a krajiny sa neskôr stala členom RVHP.

Zatiaľ čo východonemecká propaganda bola založená na domnelých a niektorých
skutočných výhodách tamojších sociálnych programov a neustále hrozila inváziou
zo strany SRN a západných " imperialistov", veľké počty občanov NDR sa snažili
uniknúť do Spolkovej republiky za slobodou a prosperitou.Do polovice roku 1961
to bolo ešte čiastočne možné prechodom alebo prejazdom z východnej do západnej
časti Berlína. V onom roku však bola postavený Berlínsky múr, ktorá prakticky
znemožnila východným Nemcom útek do Západného Berlína a odtiaľ do západného
Nemecka. Tento múr naprieč Berlínom a na celej hranici Západného Berlína s
územím NDR sa stala symbolom studenej vojny, a preto sa jej pád v roku 1989 stal
nielen symbolom znovuzjednotenia Nemecka a zásadných zmien, ktoré sa neskôr
uskutočnili v jeho východnej časti (tzv. Wende), ale aj symbolom pádu komunizmu
v celej Európe a dokonca aj v Sovietskom zväze samotnom.

Napätie medzi východným a západným Nemeckom bolo na začiatku 70. rokov uvoľnené
kancelárom Willy Brandtom v rámci jeho tzv. Ostpolitik. V nasledujúcom období sa
normalizovali vzťahy s krajinami východného bloku, s Československom 11. mája
1973 Pražskou zmluvou. V lete 1989 sa Maďarsko rozhodlo železnú oponu odstrániť
a otvoriť hranice, čo spôsobilo emigrácii tisícov východných Nemcov do Západného
Nemecka cez Maďarsko. To malo na NDR zničujúce dopady. Potom dochádzalo k
pravidelným masovým demonštráciám, ktoré získavali čoraz viac na podpore. V deň
pádu Berlínskeho múru zmiernili východonemeckej úrady nečakane obmedzenie
prístupu k hraniciam, čo dovolilo východonemeckým občanom cestovať na Západ.
Pôvodne sa plánovalo udržať Východnej Nemecko ako štát, ale otvorenie hraníc
viedlo k urýchleniu zjednocujúceho reformného procesu. Ten vyvrcholil vo Zmluvu
o konečnom usporiadaní vo vzťahu k Nemecku (tzv. Zmluva 4 + 2) o rok neskôr (12.
septembra 1990), v rámci ktorej sa štyri okupačné mocnosti vzdali svojich práv
daných v rámci bezpodmienečné kapitulácie nacistického Nemecka. Nemecko bolo
prakticky opäť plne suverénnym štátom, čo 3. októbra 1990 umožnilo jeho
znovuzjednotenie so vstupom piatich krajín bývalej NDR ( Neue Länder ) do
Spolkovej republiky.

Zmluvou z 1. júla 1990 o vytvorení menovej, hospodárskej a sociálnej únie medzi
oboma nemeckými štátmi bola splnená dôležitá vnútorná podmienka pre
znovuzjednotenia Nemecka. Dňa 3. októbra 1990 pristúpila Nemecká demokratická
republika k Spolkovej republike Nemecko (podľa odstavca 23 Základného zákona).
Zahranično-politické podmienky znovuzjednotenia boli vyriešené 12. septembra
1990 v Moskve na konferencii “dva plus štyri”, na ktorej sa zišli ministri
zahraničia Spojených štátov, Sovietskeho zväzu, Veľkej Británie, Francúzska a
oboch Nemeckých štátov. Na konferencii sa Nemecko zaviazalo rešpektovať
nemecko-poľskú hranicu na Odre a Lužickej Nise a od víťazných mocností obdržalo
neobmedzenú štátnu suverenitu, s výnimkou vlastníctva a vývoja zbraní hromadného
ničenia.

Hospodárska obnova piatich nových spolkových zemí na východe Nemecka, ktoré
vznikli na území bývalej NDR, prebieha vďaka mohutnej finančnej pomoci západných
spolkových zemí a EÚ.

Zahranično-politickou prioritou zjednoteného Nemecka zostáva pokračovanie
procesu európskej integrácie, spolupráca s medzinárodnými organizáciami (vrátane
nasadenia Bundeswehru pri mierových misiách) a snaha o stále členstvo v Rade
bezpečnosti OSN.

Mimo vnútropolitických problémov vyvolaných znovuzjednotením sa Nemecko potýka
so stále zvyšujúcou sa nezamestnanosťou, nízkou pôrodnosťou a z toho
vyplývajúcim úbytkom a starnutím obyvateľstva, problematickým začleňovaním
prisťahovalcov do spoločnosti a pravicovým i ľavicovým extrémizmom. Nemecko je
zakladajúcim členom Európskej únie.

Nemecko leží v strednej Európe medzi 47°16′15″ a 55°05′33″ severnej šírky a
5°52′01″ a 15°02′37″ východnej dĺžky. Vzdialenosť sever-juh medzi Listom na
Sylte (Šlezvicko-Holštajnsko) a Oberstdorfom (Bavorsko) je 876 km; vzdialenosť
západ-východ medzi obcou Selfkant (Severné Porýnie-Vestfálsko) a Deschka (Sasko)
je 640 km. Geografický stred Nemecka je v Durínsku, ale presná poloha sa rôzni
podľa rôznych metód výpočtu. Podľa štatistickej ročenky Nemecka (stav: 2000)
nachádza v obci Niederdorla na (koordináty 51°09′54″ severnej šírky a 10°27′19″
východnej dĺžky).

Krajinný typ sa mení predovšetkým v smere zo severu na juh. Terén sa smerom na
juh stáva strmším a vyšším. Severná časť Nemecka, Severonemecká nížina, je
nížina sformovaná predovšetkým pred dobou ľadovou, na ktorú naväzuje v strede a
na juhu Nemecka zalesnené stredohorie. Najmä v Bavorsku, ale tiež v
Bádensku-Württembersku, prechádza táto krajina až do relatívne vysoko položeného
severoalpského predhoria a to ďalej do Alpských veľhôr.

Nemecko hraničí v Dolnom Sasku a Šlezvicku-Holštajnsku so Severným morom. Toto
more je oblasťou s najhustejšou námornou dopravou a je spojené s Atlantickým
oceánom. Meklenbursko-Predpomoransko a Šlezvicko-Holštajnsko ležia pri Baltskom
mori, vnútrozemskom mori, ktoré je spojené so Severným morom cez Skagerrak.
Morské prúdenie je v Baltskom mori oveľa menšie ako v Severnom mori. Takmer
všetky nemecké rieky patria do povodia šiestich veľkých riečnych systémov Rýn
(nem. Rhein), Dunaj (nem. Donau), Labe (nem. Elbe), Vezera (nem. Weser), Odra
(nem. Oder) a Emža (nem. Ems). Najdlhšou riekou je Dunaj s 2 845 km od sútoku
riek Brigach a Breg respektíve 2 888 km od prameňa Bregu na okraji Schwarzwaldu.
Dunaj vzniká sútokom riek Brigach a Breg v meste Donaueschingen a je po Volge
druhou najdlhšou riekou Európy. Nemeckom preteká iba menšia časť Dunaja. Rieka
Dunaj s prítokmi sa vlieva do Čierneho mora a ostatné nemecké rieky sa vlievajú
do Severného a Baltického mora. Hlavný predel povodiami prechádza východne od
východorýnskeho zlomu cez hlavné hrebene Čierneho lesa, ďalej cez švábske a
franské Alby. Z týchto tokov je Rýn riekou, ktorá má na nemeckom území najdlhší
úsek. Zo svojej dĺžky 1 233 km preteká až 852 km Nemeckom. Ďalej má kvôli
množstvu povestí a mýtov spojených s riekou Rýn význam aj pre národné povedomie
nemeckého národa. Hospodárska funkcia Rýnu je nezanedbateľná – je jednou z
najvyužívanejších vodných ciest Európy. Rieka Labe pramení v Krkonošiach v Česku
a po približne 1 165 km (z toho 770 km v Nemecku) sa vlieva pri Cuxhavene do
Severného mora. Táto rieka patrila dočasne k najznečistenejším riekam Európy,
ale medzičasom sa už kvalita vody zreteľne zlepšila. Rieka Vezera vzniká sútokom
Werry a Fuldy a je spádovou oblasťou strednej časti Nemecka. Povodia Odry a Emže
ležia v západnej a východnej okrajovej časti Nemecka. Nemecké jazerá vznikli z
veľkej časti vplyvom doby ľadovej, po skončení ktorej sa ľadovcové doliny
naplnili vodou. Preto sa väčšina veľkých jazier nachádza na územiach pôvodne
pokrytých vnútrozemským ľadom alebo na ich predhorí, najmä v Meklenbursku a
alpskom predhorí. Najväčším jazerom s Nemeckou časťou je Bodamské jazero, ktoré
hraničí s Rakúskom a Švajčiarskom. Najväčšie jazero, ktoré leží celé na nemeckom
území je Müritz, ktorého časť leží v Mecklenburskej jazernej oblasti.

Alpy sú jedinými veľhorami, ktorých časť leží v Nemecku. Nachádza sa tu aj
Zugspitze, ktorý je s 2 962 m najvyšším štítom Nemecka. Stredohorie sa stáva
častejším a vyšším smerom zo severu na juh. Najvyšším vrchom stredohoria je
Feldberg vo Schwarzwalde s 1 493 m, nasledovaný Großer Arberom v Bavorskom lese
s 1 453 m. Štíty dosahujúce viac ako 1 000 m majú okrem toho aj Krušné hory
(nem. Erzgebirge), Smrčiny (nem. Fichtelgebirge) a výnimočne aj Harz, ktoré sú
najsevernejšie stredohorie Nemecka s 1 141 m vysokým štítom Brocken. Severnejšie
od prahu stredohoria sa týčia iba ojedinelé formácie s výškou väčšou ako 100 m,
z ktorých je Hagelberg vo Flämingu s 200 metrami najvyšší. Najnižším miestom v
Nemecku, na ktoré sa dá dokonca vstúpiť, leží 3,54 m pod hladinou mora v
depresii (územie ležiace nižšie ako hladina mora) v Neuendorf-Sachsenbande
(Šlezvicko-Holštajnsko). Rovnako v tejto spolkovej krajine sa nachádza najhlbšie
prirodzené miesto pod vodou: Leží s 39,10 m pod hladinou mora na dne
Hemmelsdorfského jazera severoseverovýchodne od Lübecku. Najhlbšie umelo
vytvorené miesto leží dokonca 293 m pod hladinou mora na dne povrchovej bane
Hambach východne od obce Jülich v Severnom Porýni – Vestfálsku.

Vzhľadom na dĺžku pobrežnej línie je v Nemecku pozoruhodný počet ostrovov. Tie
sú v Severnom mori najčastejšie vo forme z pevniny predĺženej reťaze ostrovov a
predstavujú zvyšky pevniny, ktorá sa klesaním a následným zatopením oddelila od
pobrežia. Rozdeľujú sa na Severofrízske a Východofrízske ostrovy, ktoré sú
súčasťou pri odlive objavujúcich sa plytčín. Severofrízske ostrovy patria k
Šlezvicko-Holštajnsku a pozostávajú z väčších ostrovov ako Sylt, Amrum a Föhr
ako aj oveľa menších ako je Hallig. Dolnosaské Východofrízske ostrovy sú si
stavbou a veľkosťou podobné. Najväčším z nich je Borkum. Jedinou výnimkou je
Helgoland, ktorý je jediným nemeckým ostrovom na šírom mori. Ostrovy Baltického
mora pri nemeckom pobreží sú väčšie a majú členitejší reliéf. Najväčším z týchto
ostrovov a zároveň aj najväčším nemeckým ostrovom je Rujana a druhý najväčší
Usedom, ktorého východný cíp patrí k Poľsku. Ostrovy Baltického mora sú
obľúbeným turistickým cieľom a sú lemované mnohými rekreačnými strediskami.
Okrem toho sú v Nemecku aj vnútrozemské ostrovy, z ktorých najznámejšími sú
Mainau a Reichenau v Bodamskom jazere a Herrenchiemsee v Chiemse.

Nemecko patrí do miernej klimatickej zóny strednej Európy, leží v oblasti pásma
západných vetrov v prechodovej oblasti medzi morskou klímou v západnej Európe a
kontinentálnou klímou vo východnej Európe. Na klímu pôsobí okrem iného aj
Golfský prúd, ktorý vytvára neobyčajne mierne klimatické podmienky pre tieto
zemepisné šírky. Extrémne počasie, ako napríklad suchá, tornáda, kruté mrazy
alebo extrémne horúčavy sú relatívne zriedkavé. Príležitostne sa však objavia
víchrice, ktorých pribúdanie obzvlášť v zimných mesiacoch spôsobuje problémy. V
rokoch 2000 a 2002 sprevádzali víchrice aj veľké škody. Pravidelne prichádzajú
povodne, ktoré prichádzajú v lete po intenzívnych dažďoch (povodeň Odry v 1997 a
povodeň Labe v 2002) alebo v zime po topení snehu, môžu viesť k záplavám a
značným škodám. Suchá postihujú hlavne severovýchod Nemecka, môžu sa však
rozšíriť do celej krajiny ako naposledy počas vlny horúčav v roku 2003.

Krajina leží vo viacerých geologicky odlišných regiónoch. Najstaršie horninové
celky Nemecka predstavujú výstupy kryštalinika, ktoré sú výsledkom hlavne
hercýnskeho vrásnenia, ktoré skončilo koncom karbónu. Tvoria Teutoburský les,
Durínsky les, Harz, Flechtingenské vrchy a Český masív. Lokálne sa v nich
nachádzajú aj relikty starších celkov, hlavne kadomských (pan-afrických)
vrásnení. Sever krajiny tvorí Severonemecká nížina, modelovaná prevažne mladými
štvrtohornými ľadovcovými procesmi. Prekrýva niekoľko starších panví:
permsko-druhohornú severonemecko-poľskú a dolnosaskú panvu. V týchto panvách sa
nachádzajú početné permské (zachsteinské) soľné diapíry. Ďalšia podobne stará je
hesenská panva v strednom Nemecku. Najjužnejšie časti krajiny pokrývajú
platformné triasovo-jurské sedimenty, ktoré sa skláňajú smerom na juh pod
treťohornú predhlbeň Álp – molasovú panvu. Predpolie Álp pretína treťohorný
rýnsky gráben a ďalší gráben pri ústí Rýna, ktorý je napojený na Severné more.
Na ramenách rýnskeho grábenu boli vyzdvihnuté pohoria Vogézy, Schwarzwald a
Odenwald. Vrchnokriedovo-štvrťohorný alkalický vulkanizmus sa prejavuje v páse
východo-západného smeru asi 300 km severne od predpolia Álp. Komplexnú
geologickú stavbu Nemecka dotvárajú dva miocénne impaktné krátery na juhu
krajiny.

Vďaka tomu, že Nemecko leží úplne na Eurázijskej platni a na jeho území alebo v
jeho blízkosti sa nenachádzajú žiadne iné platne, sa mu zemetrasenia s ťažkými
následkami dosiaľ vyhýbali. Aj slabé zemetrasenia sú relatívne zriedkavé.
Východorýnsky zlom v Severnom Porýni-Vestfálsku ale patrí k oblastiam mierne
ohrozovanými zemetraseniami. Tento zlom zasahuje aj do územia susedných štátov
Belgicka a Holandska (pozri aj Oblasť zemetrasenia Kölner Bucht). Správy o
zemetrasení z tohto regiónu pochádzajú už z predchádzajúcich storočí. Od roku
1955 bolo seizmografickou stanicou Bensberg na Univerzite Kolín nad Rýnom
nameraných viac ako 2000 zemetrasení. Najsilnejšie namerané zemetrasenie v tomto
regióne bolo 13. apríla 1992 v blízkosti nemeckej hranice pri holandskom meste
Roermond. Dosiahlo silu 5,9 stupňa na Richterovej stupnici. Otrasy tohto
zemetrasenia bolo cítiť až v Londýne a Mníchove. Pri tomto zemetrasení sa
zranilo 30 ľudí, hlavne spadnutými predmetmi. V postihnutých krajinách dosiahli
celkové škody 150 miliónov eur.

Spolková republika Nemecko je federatívnej parlamentne-demokratická a
zastupiteľská republika.

Prezident, Joachim Gauck (18. marca 2012-doteraz), je hlavou štátu a má
predovšetkým reprezentatívna povinnosti a právomoci. Do funkcie je volený
spolkovým zhromaždením - inštitúciou, ktorá sa skladá z členov Bundestagu a z
rovnakého počtu štátnych delegátov.

Kancelár, Angela Merkelová (22. novembra 2005-doteraz), je hlavou vlády a
uplatňuje výkonnú moc. Ide o podobnú funkciu akú má predseda vlády v iných
parlamentných demokraciách.

Nemecko je od roku 1990 zložené zo šestnástich spolkových krajín (3 z nich sú
mestské štáty):

Nemecko je relatívne chudobné na suroviny, jeho hospodárstvo je zamerané
predovšetkým na priemysel a služby. Veľké plochy krajiny sú poľnohospodársky
využívané, hoci v poľnohospodárstve pracuje iba 2 – 3 % z celkového počtu
zamestnancov. Nemecko je s hrubým domácim produktom s veľkosťou 2,2 bilióna eur
(stav k 2004) tretím najväčším národným hospodárstvom sveta. Navyše je Nemecko
najväčším exportérom sveta. Životnou úrovňou vyjadrenou Indexom ľudského rozvoja
je Nemecko na 19. mieste svetového rebríčka. Podľa HDP na obyvateľa je Nemecko
medzi krajinami EÚ na 11. mieste. Toho času je nemecké hospodárstvo
charakterizované relatívne nízkym medziročným hospodárskym rastom (2003: −0,1 %,
2004: 1,6 %) a pre Nemecko nezvyčajne vysokou nezamestnanosťou, obzvlášť vo
východnom Nemecku. Tieto problémy sú predovšetkým dôsledkom stagnujúceho
domáceho dopytu. Naopak v zahraničnom obchode je Nemecko veľmi úspešné a v
rokoch 2000 až 2004 sa zvýšil o 49 %. Nezamestnanosť rastie kontinuálne od
70-tych rokov. Hľadanie príčin tejto hospodárskej krízy rozdeľuje spoločnosť:
zväzy podnikateľov a neoliberálni ekonómovia tvrdia, že príčinou hospodárskej
krízy je tradične silný sociálny štát, lebo nízke náklady na pracovnú silu v
susedných východoeurópskych krajinách vedú k presúvaniu výroby. Oponenti
poukazujú na to, že iné krajiny s vybudovaným sociálnym štátom ako napríklad
Švédsko, Fínsko, Nórsko, Rakúsko dosahujú vysoký hospodársky rast. Ako príčina
sa akceptuje aj skutočnosť, že štátne výdavky sa z veľkej časti financujú
namiesto daní (ktoré sú nezávislé od pracovného miesta) cez sociálne odvody,
ktoré predražujú pracovné miesta. Odborové organizácie a kritici globalizácie
argumentujú keynesianistickými modelmi a tvrdia, že sa tuzemský dopyt zoslabil
pre krátenia v sociálnej oblasti. Okrem toho nebolo po znovuzjednotení Nemecka
dostatočné ekonomické opodstatnenie pre politicky motivované prispôsobenie
východonemeckých platov na západnú úroveň. Za celosvetovo najviac
konkurencieschopné odvetvia nemeckého hospodárstva sa považujú automobilový,
elektrotechnický, strojársky a chemický priemysel.

Obyvatelia nemeckej národnosti tvoria takmer 75 miliónov obyvateľov, čo
predstavuje 91,2 % obyvateľov štátu. Príslušníkov iných národnostných menšín je
veľmi málo. Patria medzi ne najmä Lužickí Srbi, ktorí žijú v blízkosti českých a
poľských hraníc, a príslušníci dánskej menšiny na severe štátu. Početnejšie sú
menšiny, ktoré prišli na územie štátu po roku 1945. Ide hlavne o Turkov, ktorých
žije v Nemecku 1 713 551 (2,1 % obyvateľov štátu). Za nimi nasledujú
prisťahovalci zo Srbska a Čiernej Hory, ktorých tu žije 468 218 (0,5 %).
Talianov žije v Nemecku 528 318 (0,6 %), Poliakov 384 808 (0,5 %), Grékov 294
891 (0,4 %) a Chorvátov 225 309 (0,4 %). Počet prisťahovalcov z Ruskej federácie
dosahuje počet 187 835 (0,3 %) a z Bosny a Hercegoviny 158 158 (0,3 %). Žije tu
aj 175 875 prisťahovalcov z Rakúska (0,3 %) a Holandska 128 192 (0,2 %). Okrem
nich tu žijú hlavne prisťahovalci z Bulharska, Číny, Indie, Iraku, Iránu,
Španielska, Maďarska, Rumunska, Libanonu, Vietnamu a iných krajín.

Nemčina je úradný a prevažujúci jazyk v Nemecku. Je to tiež jeden zo 24 úradných
a pracovných jazykov v Európskej únii (EÚ) a jeden z troch pracovných jazykov
Európskej komisie. V rámci EÚ je nemčina tiež najrozšírenejším materinským
jazykom sa zhruba 100 milióny rodenými hovorcami.

Medzi pôvodné menšinové jazyky v Nemecku patrí dánčina, dolná nemčina, lužická
srbčina, frízština a rómčina. Tieto menšinové jazyky sú oficiálne chránené
európskou chartou jazykov. Najpoužívanejšími jazykmi medzi imigrantmi sú
turečtina, kurdčina, poľština, ruština, srbochorvátčina a ďalšie jazyky z
Balkánu. Občania Nemecka sú často multilinguálni: 67% nemeckých občanov tvrdí,
že sa dokážu dohovoriť minimálne jedným cudzím jazykom (okrem nemčiny) a 27%
minimálne dvoma cudzími jazykmi.

V Nemecku počet príslušníkov tradičných historických cirkví klesá, čo súvisí
hlavne so sekularizácou spoločnosti a cirkevnou daňou. Príslušníkov
rímskokatolíckej cirkvi žije v Nemecku 25 176 000 (30,7 %). Rímski katolíci žijú
hlavne v južnej a v západnej časti štátu, najviac v Bavorsku a v Sársku. K
Nemeckej evanjelickej cirkvi sa hlási 25 101 000 obyvateľov (30,5 %). Žijú najmä
na severe a východe štátu. Celkovo žije v krajine 32,31 % protestantov. Okrem
evanjelikov tu žijú baptisti, pentekostalisti, metodisti, mormoni či Svedkovia
Jehovovi. K islamu sa hlási 3 300 000 obyvateľov (cca 4 % obyvateľov štátu).
Hlásia sa k nemu najmä Turci, Arabi, kosovskí Albánci, prisťahovalci z Iraku,
Iránu a iných moslimských krajín. K pravoslávnym cirkvám sa hlási 1 400 000
obyvateľov (1,7 %). Ide hlavne o prisťahovalcov z Grécka, Rumunska, Srbska,
Bulharska, Ruska, Arménska či Egypta a Etiópie. K budhizmu sa hlási 245 000
obyvateľov (0,3 %) hlavne prisťahovalcov z Ďalekého východu. Hinduizmus má 97
500 prívržencov a sikhizmus 50 000 prívržencov. Ateistov, teda obyvateľov bez
náboženskej príslušnosti je 24 400 000 (29,6 %).

Nemecká kultúra je definovaná predovšetkým spoločným jazykom. V priebehu dejín
mnoho predstaviteľov nemeckej kultúry, filozofie a vedy odišlo z Nemecka,
väčšinou však zostali spätí s Nemeckom. Ako príklady emigrácie z politických
dôvodov v 19. storočí možno uviesť básnika Heinricha Heineho a filozofa a
ekonóma Karla Marxa. Po zániku Svätej ríše rímskej v roku 1806 až do roku 1871,
kedy vzniklo Nemecké cisárstvo, boli v dôsledku nevýraznej spoločnej
identifikácie nemecky hovoriacich ľudí a fragmentácie štátnej organizácie v
rámci Nemeckého spolku ako nemecká kultúra, tak aj veda dôležitými
zjednocujúcimi prvkami nemeckého národného uvedomenia. Už predtým však vznikol
pojem "krajina básnikov a mysliteľov", zakladajúci sa na dedičstvo veľkých
osobností ako boli Johann Wolfgang von Goethe, Friedrich Schiller a Immanuel
Kant. Toto kultúrne dedičstvo je dodnes živnou pôdou nemeckého vlastenectva. Na
začiatku 20. storočie patrilo vtedajšie Nemecko k predným kultúrnym a vedeckým
národom. Tiež vďaka nemeckej klasickej hudbe, ktorá mohla ťažiť z odkazu
Wolfganga Amadea Mozarta, Ludwiga van Beethovena, Richarda Wagnera, Johannesa
Brahmsa a ďalších veľkých skladateľov, aj vďaka nemeckému výtvarnému a filmovému
umení bola nemecká kultúra na začiatku 20. storočie jednou z najvyspelejších v
celosvetovom meradle.

Nástup nacizmu v 30. rokoch 20. storočia a s ním spojená početná emigrácia
vynikajúcich nemeckých vedcov a spisovateľov, z ktorých mnohí boli Židovského
pôvodu, priniesli úpadok nemeckej vedy a kultúry, ktorý trval až do konca druhej
svetovej vojny. Trvalými alebo dočasnými emigrantmi sa stali napr. Albert
Einstein, Kurt Tucholsky, Thomas Mann a jeho brat Heinrich Mann, Bertolt Brecht,
Lion Feuchtwanger, Hannah Arendtová a mnoho ďalších.

Nemecká literatúra siaha späť až hlboko do stredoveku, napr. Walther von der
Vogelweide je jedným z najvýznamnejších stredovekých básnikov. Medzi
najvýznamnejšie nemeckej autory patrí básnici a  dramatici Johann Wolfgang von
Goethe a Friedrich Schiller. Literárno významní sú bratia Grimmovci. Ku klasikom
nemeckej literatúry patrí aj Heinrich Heine, Gotthold Ephraim Lessing, Heinrich
von Kleist, Ernst Theodor Wilhelm Hoffmann, Friedrich Hölderlin, Novalis,
Theodor Fontane či Georg Büchner. V 20. storočí sa stali nositeľmi Nobelovej
ceny za literatúru postupne Theodor Mommsen v roku 1902, Paul Heyse v roku 1910,
Gerhart Hauptmann v roku 1912, Thomas Mann roku 1929, Hermann Hesse v roku 1946,
Heinrich Böll roku 1972 a Günter Grass v roku 1999. V roku 2009 obdržala Herta
Müllerová, nemecko-rumunská spisovateľka žijúca v Berlíne, túto cenu. Leureátmi
sú tiež Nelly Sachsová, Thomas Mann a Rudolf Christoph Eucken. K významným
autorom 20. storočia býva radený aj Bertolt Brecht, Heinrich Mann, Alfred Döblin
alebo Patrick Süskind. V oblasti detskej literatúry vynikol napríklad Erich
Kästner (Emil a detektívovia) či Michael Ende (Nekonečný príbeh), v oblasti
populárnej literatúry Karl May.



https://sk.wikipedia.org/wiki/Majstrovstv%C3%A1_Eur%C3%B3py_vo_futbale_2012

Majstrovstvá Európy vo futbale 2012 boli hlavnou futbalovou súťažou národných
mužstiev reprezentujúcich členské krajiny UEFA. Konali sa v dňoch 8. júna až 1.
júla 2012 v Poľsku a na Ukrajine. Národné mužstvá Poľska a Ukrajiny ako
usporiadatelia postúpili na tento šampionát priamo, ďalších 14 zúčastnených
tímov si vybojovalo účasť v kvalifikácii, ktorá sa začala v lete 2010.

Úvodný zápas sa uskutočnil vo Varšave (Poľsko) a finálový sa konal v Kyjeve
(Ukrajina).

Viackrát boli otázky ohľadom zvládnutia organizácie, ale vždy bola vyjadrená
podpora organizátorom. V októbri 2008 kvôli svetovej finančnej kríze a
nejasnosti v právnych otázkach Ukrajina pozastavila prípravné práce. V prípade
ak sa ich vzdá, Poľsko navrhuje organizovať EURO 2012 s Nemeckom. Ukrajinský
veľvyslanec v Poľsku tieto správy poprel. Dokonca ich označil za blúznenie.
Takisto v októbri 2008 kvôli sporu medzi poľskou vládou a FIFA bola organizácia
zo strany Poľska taktiež ohrozená. V decembri toho istého roku sa opäť objavili
správy, že Ukrajina nestíha práce okolo národného štadióna. UEFA jednoznačne
poprela špekulácie, že šampionát by mohlo samo usporiadať Poľsko. V marci 2009
sa objavili informácie, či Ukrajina zvládne financovať výstavbu štadiónov, i
napriek finančnej kríze.



https://sk.wikipedia.org/wiki/Majstrovstv%C3%A1_sveta_vo_futbale

Majstrovstvá sveta vo futbale (oficiálny anglický názov: FIFA World Cup) sú
najdôležitejšou súťažou v medzinárodnom futbale. Organizuje ju svetová futbalová
konfederácia FIFA. Finálový turnaj je najsledovanejšou svetovou športovou
udalosťou, výrazne sledovanejšou ako Olympijské hry. Sledovanosť finálového
zápasu každé 4 roky vytvára nový svetový rekord v TV sledovanosti udalosti.
Sledovanosť pristátia ľudí na Mesiaci už bola mnohokrát prekonaná.

Šesť z ôsmich krajín, ktoré dokázali zvíťaziť na majstrovstvách, zvíťazili na
turnaji vo svojej krajine. Jedinými dvomi, komu sa to nepodarilo je Brazília,
ktorá je ale na druhej strane extrémne úspešná celkovo a Španielsko ktoré sa
stalo prvým štátom ktorý vyhral tri medzinárodné futbalové šampionáty za sebou
(EURO 2008, MS vo futbale 2010 a EURO 2012). Vo väčšine prípadov predvedie
hostiteľská krajina na svojom turnaji veľmi dobrý výkon oproti svojmu bežnému.
Naposledy to bolo možné vidieť na juhokórejskej reprezentácii na majstrovstvách
v roku 2002.



https://sk.wikipedia.org/wiki/Ko%C5%A1ice

Košice (iné názvy pozri kapitolu Názov) sú metropolou východného Slovenska a s
vyše 240 000 obyvateľmi druhým najväčším mestom v Slovenskej republike. Mesto je
súčasťou Košickej aglomerácie s 355 000 obyvateľmi a Košicko-prešovskej
aglomerácie, ktorá s 555 800 obyvateľmi patrí medzi najväčšie urbanizované
oblasti v republike.

V roku 2013 sa Košice stali Európskym hlavným mestom kultúry. Od roku 2016 nesú
titul Európske mesto športu, od toho istého roku sa tu koná prestížny
medzinárodný filmový festival Art Film Fest.

Košice sú centrom celého východného Slovenska a sídlom Košického kraja a
regionálnej samosprávy –Košického samosprávneho kraja. Sú významným centrom
politického, hospodárskeho, kultúrneho a cirkevného života, sídlom Košickej
gréckokatolíckej eparchie, Košickej rímskokatolíckej arcidiecézy a sídlom
pravoslávneho metropolitu, Ústavného súdu SR a sú významným univerzitným centrom
(sídlo troch univerzít a jednej vysokej školy, ako aj fakúlt a detašovaných
pracovísk iných slovenských vysokých škôl).

Mesto je strediskom významných kultúrnych inštitúcií s celoslovenskou a
regionálnou pôsobnosťou, medzi ktoré patria Štátne divadlo Košice, Štátna
filharmónia Košice, Slovenské technické múzeum, Východoslovenské múzeum,
Východoslovenská galéria a Štátna vedecká knižnica v Košiciach. Mesto má pestrú
národnostnú skladbu, najväčšiu menšinu na území mesta tvorí maďarská menšina s
podielom 2,65 % a rómska s podielom 2 % (podľa sčítania obyvateľstva v roku
2011).

Mesto hrá rolu v dopravnom prepojení východ-západ, kde tvorí spojnicu medzi
západnou a strednou Európou na jednej strane a Ukrajinou a Ruskom na druhej
strane prostredníctvom širokorozchodnej železničnej trate. Košické medzinárodné
letisko sprostredkúva letecké spojenie so západnou a stredovýchodnou Európou pre
spádovú oblasť východného Slovenska. V meste je zastúpený hutnícky a strojársky
priemysel, umiestnená je tu skupina firiem informačných a telekomunikačných
technológií.

Odrazom bohatej histórie mesta je jeho centrum s početnými klenotmi gotickej,
barokovej,klasicistickej a historizujúcej architektúry, ktoré tvorí najväčšiu
mestskú pamiatkovú rezerváciu na Slovensku. Jej najvýznamnejšou dominantou je
najväčšia gotická katedrála na Slovensku, Dóm svätej Alžbety. Hlavná ulica
lemovaná palácovými a meštianskymi domami s reštauráciami, butikmi a kaviarňami
je promenádnym korzom mesta.

Mesto leží vo východnej časti Slovenska v Košickom kraji, v blízkosti hraníc s
Maďarskom (20 km), Ukrajinou (80 km) a Poľskom (90 km) na križovatke
historických obchodných ciest. Od hlavného mesta Bratislavy je vzdialené asi
400 km.

Mesto sa rozprestiera na oboch brehoch rieky Hornád v geografickom styku
severného výbežku Východopanónskej panvy – Košickej kotliny a karpatského
pohoria Slovenské rudohorie, ktoré mesto ohraničuje na severozápade masívom
Čiernej hory a Volovských vrchov. Z východu ho obklopuje hradba Slanských vrchov
sopečného pôvodu.

Centrum mesta leží v nadmorskej výške 208 metrov, najvyšším bodom mesta je vrch
Hradová – 466,1 m n. m., ktorý patrí do masívu Čiernej hory.

Tektonickej stavbe okolia Košíc dominuje hornádsky zlom, kolmo obmedzujúci
gemerikum, veporikum a vnútrokarpatský paleogén od Východopanónskej panvy.
Pozdĺž zlomu došlo v miocéne k silnej sopečnej aktivite v Slanských vrchoch.
Južná a juhovýchodná časť mesta stojí na vápnitých íloch kochanovského súvrstvia
sarmatského veku (miocén) a mladších riečnych pieskoch, štrkoch a hlinách
kvartéru. Západná a severná časť mesta leží na starších horninách veporika a
gemerika. V oblasti Ťahanoviec to sú granodiority až tonality komplexu Bujanovej
a nadložné premenené pieskovce a zlepence a tiež mezozoické vápence patriace k
veporiku. V západnej časti dominujú premenené horniny gemerika, hlavne fylity
čermeľskej skupiny, zlepence a brekcie krompašskej skupiny a amfibolity a
metabazity rakoveckej skupiny. Z nerastného bohatstva sú v severozápadnej časti
mesta v masíve Bankov významnejšie ložiská magnezitu, ktoré sa do roku 1997
ťažili a spracovávali v košickej magnezitke. V oblasti Jahodnej sa nachádzajú i
dosiaľ neťažené bilančné zásoby uránovej rudy s významnou prímesou molybdénu .

Podnebie Košíc je kontinentálne, mierne s priemernými teplotami -3 °C v januári
a 19 °C v júli. Priemerná ročná teplota sa pohybuje okolo 8,4 – 8,7 °C.
Priemerný ročný úhrn zrážok je asi 600 – 650 mm.

Mesto patrí do povodia riek Hornád – Slaná – Tisa. Rieka Hornád preteká
východnou časťou mesta v smere sever – juh. Pravostrannými prítokmi Hornádu sú
východo-západným smerom Myslavský potok a severozápadným smerom potok Čermeľ.
Mestskou časťou Šaca v západnej časti mesta tečie zo severu na juh rieka Ida.
Južne od Košíc sa do Hornádu vlievajú ľavostranné prítoky Torysa a Olšava.
Ochranu pred povodňami zabezpečujú pre mesto priehrady na Hornáde Ružín I a
Ružín II.

Vodné pomery mesta neboli priaznivé pre vytvorenie prírodných vodných plôch. V
intraviláne mesta a v jeho okolí sa nachádzajú umelé vodné nádrže na riekach
Hornád a Ida, viaceré bagroviská, resp. štrkoviská a rybníky. Pozdĺž Hornádu v
južnej časti mesta sú zachované slepé ramená.

Zákon Národnej rady Slovenskej republiky z 1. októbra 1990 o meste Košice
401/1990 Zb. určil Košiciam štatút mesta spravovaného magistrátom, mestským
zastupiteľstvom a primátorom mesta. Novelizácia zákona z roku 2006 222/2006 Zb.
rozšírila napríklad právomoci miestnych zastupiteľstiev mestských častí.

Mestské zastupiteľstvo je orgánom samosprávy mesta a rozhoduje o
najdôležitejších otázkach celomestského charakteru. Má 80 poslancov, volených
priamo podľa proporcionálneho princípu veľkosti jednotlivých mestských častí.

Primátor je výkonným a reprezentatívnym orgánom mesta, volený priamo na 4-ročné
obdobie. Vedie rokovania mestského zastupiteľstva a mestskej rady a podpisuje
ich uznesenia. Má dvoch námestníkov.

Magistrát je odbornou a administratívnou zložkou, delí sa na oddelenia a
referáty, na jeho čele stojí riaditeľ.

Mesto Košice je ďalej delené na 22 samosprávnych mestských častí, ktoré sú
spravované vlastnými miestnymi zastupiteľstvami na čele so starostami.

Erb Košíc je najstaršie doloženým mestským erbom v Európe . Strieborná veľká
pečať mesta z roku 1504 je jednou z najkrajších uhorských renesančných
pečatidiel. Ďalšími symbolmi sú zástava mesta, insígnie a štandarda primátora.

Decentralizáciou verejnej správy od roku 2002 prešla väčšina kompetencií krajov
a okresov na samosprávny kraj. Košice sú sídlom Košického samosprávneho kraja.
Na úrovni štátnej správy je územie mesta spravované Obvodným úradom Košice s
pôsobnosťou pre celý Košický kraj.

Dejiny mesta sú oveľa staršie ako jeho prvá písomná zmienka z roku 1230, ktorá
spomína kostol v kráľovskej osade – Villa Cassa – predchodkyni neskoršieho
mesta. Mestom sa Košice stali po roku 1241, kedy kráľ Belo IV. podporoval
znovuosídlenie Uhorského kráľovstva po mongolskom vpáde prizvanými „hosťami“ zo
saského Nemecka. Stredoveká zástavba, sústrediaca sa okolo charakteristicky
predĺženého šošovkovitého námestia, bola v rokoch 1270 – 1290 obohnaná mestskými
hradbami. Opevnené mesto zostalo významnou vojenskou pevnosťou až do konca 18.
storočia.

V roku 1312, v dobe bojov o uhorský trón, mesto vyzbrojilo vojska a po boku
kráľa Karola Róberta z Anjou porazilo v Bitke pri Rozhanovciach oligarchov
Omodeja Abu a Matúša Čáka Trenčianskeho, za čo si vyslúžili lukratívne
privilégiá. V roku 1369 Košice získali mestský znak, ktorý je najstarším písomne
doloženým mestským erbom v Európe . Stali sa druhým najdôležitejším mestom v
Uhorskom kráľovstve, s rovnakými právami ako malo hlavné mesto Budín. Boli
kultúrnym, remeselníckym a obchodným centrom celej hornouhorskej oblasti a na
dôležitých obchodných trasách, predovšetkým z Pobaltia na Balkán. Za vlády
Žigmunda Luxemburského v prvej polovici 15. storočia došlo k okázalej gotickej
výstavbe, ktorej najvýznamnejšou ukážkou je Dóm svätej Alžbety. Za
humanistického panovania Mateja Korvína dosiahol rozkvet Košíc svoj vrchol, kedy
sa s 10 000 obyvateľmi radili k najväčším mestám Európy.

Od 16. storočia Košice hrali rolu protihabsburskej bašty v početných stavovských
povstaniach uhorskej šľachty, z ktorých najvýznamnejšie z rokov 1703 – 1711
viedol knieža František II. Rákoci, pochovaný v Košiciach. Mesto bolo hlavnou
hornouhorskou protitureckou vojenskou pevnosťou a centrom katolíckej vzdelanosti
s etablovanou Košickou univerzitou, založenou v roku 1657. V 19. storočí sa
stali výstavným posádkovým mestom s prenikajúcim priemyslom, početnými secesnými
budovami štátnych úradov a inštitúcií a vlastnou konskou (1891), neskôr
elektrickou mestskou železnicou (1913). Po roku 1918 sa začlenili do rámca
novovzniknutého Česko-Slovenska. V rokoch 1938 – 1945 patrili horthyovskému
Maďarsku.

V roku 1945 tu bola sformovaná prvá povojnová česko-slovenská vláda a vyhlásený
Košický vládny program. V roku 1960 sa stali krajským mestom východného
Slovenska. V šesťdesiatych rokoch bol na juhovýchodnom predmestí vybudovaný
hutnícky kombinát, čo bolo príčinou masového prisťahovalectva a výstavby
početných panelových sídlisk. Košice si vyslúžili označenie najrýchlejšie
rastúceho mesta v Česko-Slovensku a až do zániku spoločného štátu obsadzovali
tradičnú priečku piateho najväčšieho mesta v republike. Historické centrum
zostalo chránené štatútom mestskej pamiatkovej rezervácie, najväčšej na
Slovensku (ustanovená v 1983 s rozlohou 85,375 ha). Od roku 1990 sú spravované
magistrátom s 22 samosprávnymi mestskými časťami a od roku 1993 sú sídlom
Ústavného súdu Slovenskej republiky.

Názov mesta Košice je odvodený od slovanského osobného mena Koša. Pôvodný význam
názvu bol osada ľudu Košových. Názov Koša prevzali po svojom príchode do
Košickej kotliny v 40. rokoch 11. storočia aj Maďari v paralele Kassa, Kossa,
Cossa. Slovenská partonymická prípona -ice je neskorším dodatkom. Napokon
latinčina a nemčina prevzali maďarskú formu Kassa, z čoho vzniklo neskoršie
Cassovia a Kaschau. Nasledujúca tabuľka obsahuje chronologický prehľad výskytu
jednotlivých názvov.

Latinský názov znie Cassovia, ďalšie názvy mesta: franc. Cassovie, nem. Kaschau,
maď. Kassa, chorv. Kašava, poľ. Koszyce, hebr. קושיצה‎, róm. Kasha, ukr. Кошицi

Podľa sčítania obyvateľstva z roku 2011 žilo v Košiciach 240 688 obyvateľov.
Národnostné zloženie mesta je nasledovné: Slováci 73,8 %, Maďari 2,65 %, Rómovia
2 %, Rusíni 0,68 %, Česi 0,65 %, Ukrajinci 0,3 %, Nemci 0,13 %. Až 19 %
obyvateľov Košíc neuviedlo žiadnu národnosť. K rímskokatolíckej cirkvi sa
prihlásilo 45 % veriacich, ku gréckokatolíckej cirkvi 6,12 %, evanjelickej
cirkvi augsburského vyznania 2,33 %, ku kalvinizmu 2 %, ku pravoslávnej cirkvi
1,24 %. Bez vyznania ostalo 16,6 % obyvateľov.

V roku 2008 mali Košice 233 659 obyvateľov, čo bol pokles o 578 v porovnaní s
rokom 2007. Najviac detí v pomere k počtu obyvateľstva sa narodilo v mestskej
časti Luník IX (34,69 na 1000 obyvateľov). Mesto zaznamenalo kladný prirodzený
prírastok obyvateľstva (na 1000 obyvateľov sa narodilo 10,64 detí), ale
migráciou obyvateľstva došlo k jeho poklesu. Za rok 2008 sa do mesta
prisťahovalo 1 583 ľudí, ale odsťahovalo sa ich až 2 628, z toho 73 odišlo do
zahraničia. 2 555 Košičanov zmenilo miesto svojho bydliska v rámci Slovenska,
predovšetkým sa vysťahovali do západných častí republiky.

V roku 2011 bol zaznamenaný prirodzený úbytok obyvateľstva v okrese Košice IV.
Najvyššiu relatívnu živorodenosť vykazoval okres Košice III (14,46), najnižšiu
okres Košice I (9,82 detí na 1 000 obyvateľov). V Košiciach migráciou ubudlo 546
obyvateľov, ale po započítaní prirodzeného prírastku obyvateľstva Košíc (718
osôb) od začiatku roka 2011 celkovo pribudlo v Košiciach 172 trvalo bývajúcich
obyvateľov, na celkový koncoročný stav 240 688 obyvateľov.. Najväčšími mestskými
časťami podľa počtu obyvateľstva sú: Západ (40 599), Dargovských hrdinov (27
477), Nad jazerom (25 702), Sídlisko KVP (25 335), Juh (23 477), Sídlisko
Ťahanovce (23 250), Staré Mesto (20 592), Sever (20 368) a najmenšími mestské
časti Lorinčík (441), Šebastovce (663) a Džungľa (671).

Národnostné zloženie obyvateľstva mesta prešlo historickými zmenami a menilo sa
podľa politických okolností, kedy záviselo od toho, koľko občanov sa prihlásilo
ku slovenskej a koľko ku maďarskej národnosti. S populáciou 28 884 v roku 1891,
iba polovica (49,9 %) Košičanov deklarovala maďarčinu ako ich materský jazyk,
33,6 % slovenčinu a 13,5 % nemčinu. V roku 1910 z populácie 44 211 až 75,4 % sa
deklarovalo Maďarmi, 14,8 % Slovákmi, 7,2 % Nemcami a 1,8 % Poliakmi. Po roku
1918 v prvej Česko-slovenskej republike sa národnostná štruktúra menila výrazne
v prospech slovenskej národnosti. Taktiež pribudlo Čechov, ktorí pôsobili v
štátnych inštitúciách. Pred druhou svetovou vojnou mali Košice aj čulú židovskú
komunitu. V rokoch 1944 – 1945 okolo 10 000 Židov bolo deportovaných stranou
Šípových krížov do Osvienčimu. Po roku 1989 došlo k čiastočnej renesancii
židovského života v Košiciach. Tunajšia židovská komunita je s 280 členmi druhá
najväčšia na Slovensku. Od roku 2012 sa v Košiciach usporadúva festival
židovskej kultúry Mazal tov!.

Pre pestré dejiny a mnohé zmeny v národnostnom a náboženskom živote mesta sa
Košice označujú ako mesto tolerancie. Klub národnostných menšín bol symbolicky
zriadený v pamätnom dome košického rodáka, maďarského spisovateľa Sándora
Máraiho. Klub zastrešuje kultúrne aktivity maďarskej, českej, karpatonemeckej,
bulharskej, rómskej, poľskej, rusínskej a židovskej menšiny. Od roku 2000 sa
každý september usporadúva FEMAN - Európsky festival kultúry národov a
národností. Niekoľkoročná tradícia spoločného ekumenického pašiového sprievodu
ulicami mesta združuje deväť kresťanských cirkví a Židovskú náboženskú obec so
štatútom pozorovateľa. Pre potreby maďarskej menšiny bol zriadený maďarský
konzulát. Košickú divadelnú scénu výrazne obohacuje obľúbené maďarské divadlo
Thália.

Mesto je medzinárodne známe aj ako stredisko rómskej menšiny, ktorá sa
sústreďuje v mestskej časti Luník IX. Úrad splnomocnenca vlády Slovenskej
republiky pre rómske komunity tu má zriadenú regionálnu kanceláriu. Rómske
divadlo Romathan je jediné svojho druhu na Slovensku. V Košiciach sídli Rómske
mediálne centrum, kultúrno-osvetová Nadácia Dobrá rómska víla Kesaj a súkromná
základná škola a gymnázium so zameraním na výučbu rómskeho jazyka a rómskych
reálií.

Prestížny titul Európske hlavné mesto kultúry udeľuje Európska komisia a
Európsky parlament od roku 1985 s cieľom podpory trvale udržateľného kultúrneho
rozvoja daného mesta so zapojením všetkých kultúrnych subjektov a zvýšením
záujmu obyvateľov vybraného európskeho mesta o dianie v ňom. V roku 2008
zvíťazili Košice s projektom Interface 2013 nad ostatnými slovenskými
kandidujúcimi mestami Nitrou, Martinom a Prešovom a stali sa tak prvým
slovenským mestom s týmto titulom. Projekt Interface 2013 sa usiluje o
transformáciu Košíc ako silného priemyselného centra na postindustriálne mesto s
kreatívnym potenciálom, univerzitným zázemím a novou kultúrnou infraštruktúrou.
Tvorcovia priniesli do Košíc koncept kreatívnej ekonomiky – prepojenia ekonomiky
a priemyslu s umením – čím sa vytvoril priestor pre rozvíjanie oblastí
kreatívneho priemyslu (dizajn, médiá, architektúra, hudobná produkcia, film,
informačné technológie, počítačové hry) a kreatívneho turizmu. Umelecký a
kultúrny program na samotný rok 2013 vychádzal z koncepcie udržateľných aktivít
s dlhodobým efektom na kultúrny život mesta a regiónu.

V súvislosti so získaním titulu Európskeho hlavného mesta kultúry 2013 pre
Košice bol areál bývalých kasární a vojenských skladov na Kukučínovej ulici
vyčlenený pre vytvorenie centra súčasného umenia a modernej nezávislej kultúry.
Kulturpark prezentuje tvorbu vo všetkých umeleckých oblastiach, podporuje
začínajúcich umelcov a poskytuje priestor pre spoluprácu umeleckého a
podnikateľského sektora. V jeho rozsiahlych priestoroch sa usporadúva festival
moderného umenia, rôzne koncerty, výstavy, vernisáže, inscenované čítania,
divadelné predstavenia, filmové premietania, ale organizujú sa aj tvorivé dielne
pre deti.

Divadelná scéna mesta Košice je bohato zastúpená škálou štátnych i nezávislých
súborov. Najväčšie divadlá spravidla majú okrem hlavnej scény aj sesterské
štúdiá. Štátne divadlo je klasickým divadlom s činoherným, operným a baletným
súborom. Predstavenia sa konajú v historickej budove na Hlavnej ulici a v Malej
scéne, ktorá uvádza komorné činohry a komédie.

Bábkové divadlo Košice vzniklo v roku 1956 a v roku 1997 popri ňom vznikla
činoherná scéna Jorik. Divadlo Thália, uvádzajúce svoje predstavenia v
maďarčine, bolo otvorené v roku 1969 a v roku 1995 si otvorilo Divadelný súbor
Máraiho. Iným divadlom národnostnej menšiny v Košiciach je Divadlo Romathan,
založené v roku 1992 ako jediné svojho druhu na Slovensku. Svoje predstavenia
uvádza v rómčine i slovenčine.

Po roku 1989 vznikol celý rad alternatívnych divadiel, z ktorých najvýznamnejšie
Staromestské divadlo založila v roku 1997 legendárna košická herecká dvojica
Ľubica Blaškovičová a Peter Rašev. Ďalšími sú Divadlo Maškrta, Divadlo na
Peróne, Divadlo v kufri a Divadlo Cassia Dance. Mnohé z nich sú zapojené do
projektu Európskeho hlavného mesta kultúry Košice 2013.

Prvé kino v Košiciach Uránia otvorili v roku 1909 (zaniklo v roku 1940).
Niekoľko kinosál vzniklo v centre mesta v prvorepublikovom období (Úsmev,
Slovan) a za socialistického režimu (Partizán, Tatra). V roku 1973 vybudovali na
sídlisku Terasa veľkokapacitné panoramatické kino Družba s kapacitou cez 500
divákov. Pred nástupom multikín v roku 2008 existovalo v meste ešte päť
tradičných kín. Sedemsálové multikino je súčasťou obchodného centra Atrium
Optima, štvorsálové multikino sa nachádza v obchodnom centre Galéria. V
tradičnom "kamennom" kine Úsmev pôsobí od roku 2015 alternatívne umelecké kino
pre náročného diváka, ktoré prevádzkuje združenie Cinefil.

Štátna filharmónia Košice bola založená v roku 1969 ako druhý profesionálny
symfonický orchester na Slovensku. Okrem svojej aktívnej koncertnej činnosti
doma i v zahraničí prezentuje hudobné umenie aj prostredníctvom nahrávok pre
rozhlas, televíziu a gramofónové spoločnosti. Je organizátorom troch
medzinárodných festivalov: Košickej hudobnej jari, Medzinárodného organového
festivalu Ivana Sokola a Festivalu súčasného umenia. Sídlom filharmónie je Dom
umenia. K festivalom klasickej a organovej hudby prispieva aj Hudobná spoločnosť
Hemerkovcov a Konzervatórium Košice.

Najstarším folklórnym súborom z Košíc je folklórny súbor Čarnica, založený v
roku 1957. Z jeho radov vzišiel aj legendárny ľudový rozprávač Ján Pisančin
alias Ander z Košíc. Veľmi známym a na Slovensku populárnym je folklórny súbor
Železiar. Ďalšími sú folklórne súbory Borievka, Hornád, Jahodná a rad detských
súborov.

Košické folklórne súbory prezentujú spev a tanec regiónu Abova, Šariša, Spiša a
iných východoslovenských oblastí. Pre priaznivcov folklóru je organizovaný
Cassovia folkfest každý jún s prehliadkou lokálnych, slovenských i zahraničných
súborov. Regionálny charakter majú Abovské folklórne slávnosti konané v
neďalekých Rozhanovciach.

V Košiciach, v meste s bohatou históriou, bol už v roku 1872 založený
Hornouhorský muzeálny spolok, predchodca dnešného Východoslovenského múzea.
Záujemcom o históriu približuje dejiny mesta a celého regiónu Východného
Slovenska vo svojich desiatich stálych expozíciách. V hlavnej budove na Námestí
Maratónu mieru sa nachádzajú expozície historická, numizmatická, zlatnícka a
expozícia Košického zlatého pokladu. V náprotivnej budove Divízie sú inštalované
expozície prírodovedná a umeleckopriemyselná. V areáli Katovej bašty, východného
pozostatku košického mestského opevnenia vznikol nový muzeálny areál. Expozícia
dejín mesta s katovým bytom a dobovou mučiarňou v Miklušovej väznici je
najnavštevovanejším košickým múzeom. V Katovej bašte sa nachádza expozícia
umeleckého kovolejárstva a k nej upínajúca sa replika tureckého domu Rodošto je
hlavným exponátom expozície Františka II. Rákociho.

Počiatky technického múzea v Košiciach spadajú do vojnového roku 1943. Časť jeho
exponátov tvorilo základ pri budovaní Slovenského technického múzea, jediného
svojho druhu v republike. Vo svojich 21 expozíciách pokrýva dejiny techniky vo
všetkých technických odboroch. V samotnom meste je inštalovaných 13 expozícií a
v hlavnej budove je umiestnené aj planetárium. V areáli letiska Košice-Barca sa
nachádza Múzeum letectva.

Múzeum Vojtecha Löfflera je špecializovaným múzeom, ktoré vzniklo v roku 1993
ako dar mestu od významného košického sochára Vojtecha Löfflera a jeho manželky
Kláry. Základ múzea tvorí 2000 exponátov majstrovej súkromnej zbierky. Okrem
toho je múzeum významným výstavným priestorom trojrozmerného umenia.

Múzeum voskových figurín v Urbanovej veži je typom komerčného turistického
múzea. Dejiny mesta približujú figuríny historických postáv i súčasných
osobností, ktoré sú s Košicami nerozlučne spojené. Medzi nimi nájdeme významných
uhorských kráľov, sedmohradské kniežatá, košických umelcov, ale i športovcov.

V Klube národnostných menšín je zriadená pamätná izba Sándora Máraiho. Tento
významný spisovateľ, ktorý patrí k svetovej literárnej klasike 20. storočia, sa
narodil v Košiciach a v mnohých svojich dielach reflektoval svoj vrúcny vzťah k
rodisku.

Archeologické múzeum dokumentuje vývoj mestského opevnenia. Vzniklo po
rekonštrukcii Hlavnej ulice v roku 1998, kedy sa mesto rozhodlo pod veľkou
betónovou platňou sprístupniť pozostatky stredovekej Dolnej brány.

Východoslovenská galéria vznikla v roku 1951 a v súčasnosti eviduje 6 400 diel z
19. a 20. storočia. V hlavnej budove na Hlavnej ulici, ktorou je Župný dom,
sídlia expozície Maliarstvo 19. storočia na Východnom Slovensku, Umenie 20.
storočia na Východnom Slovensku a Slovenská grafika 20. storočia. Druhá budova
galérie v pseudohistorizujúcom štýle na Alžbetinej ulici hostí expozíciu Július
Jakoby – výber z tvorby a Košice vo výtvarnom umení.

Popartová Mihal Gallery v ulici Na prachárni ponúka expozíciu 25 originálnych
obrazov svetoznámeho maliara s východoslovenskými koreňmi Andyho Warhola. Medzi
nimi aj známe dielo Marylin Monroe, ale aj Wayne Gretzky, Hans Christian
Andersen, Martha Graham a Teddy Roosevelt. Ďalšími atrakciami galérie sú
niektoré Warholove sieťotlače, portfólio Kosáky a kladivá a dielo Zvestovanie na
motívy Leonarda da Vinci.

Galéria KOPA DeSIGN na Kováčskej ulici sa sústreďuje na moderné umenie, pričom
ponúka svoje priestory pre výstavy rôznych umelcov. Taktiež sa špecializuje na
promovanie začínajúcich tvorcov.

Štátna vedecká knižnica Košice naväzuje na bohatú knižničnú tradíciu Košickej
univerzity, založenej v roku 1657. Historický fond predstavuje 90 000 zväzkov
kníh od inkunábul (tlačí do roku 1500) po knihy zo začiatku 20. storočia, najmä
z oblasti teológie, práva, medicíny, histórie a prírodných vied. Súčasná
organizácia, založená v roku 1946, má právo povinného výtlačku. Popri knižnici
funguje Nemecká študovňa Goetheho inštitútu, Informačné stredisko Rady Európy,
Britské centrum a americké informačné a poradenské centrum InfoUSA.

Verejná Knižnica Jána Bocatia je mestskou knižnicou s ôsmimi pobočkami v
najväčších mestských častiach. Vznikla v roku 1921 a má samostatné oddelenie
čitárne časopisov, hudobné oddelenie a oddelenie regionálnej literatúry.

Knižnica pre mládež mesta Košice je špecializovaná knižnica pre prácu s deťmi a
mládežou. V prevádzke je od roku 1955 s piatimi pobočkami v najdôležitejších
mestských častiach.

Od roku 1962 vysiela z Košíc štúdio štátnej verejnoprávnej televízie (dnes STV),
ktoré prispieva najmä regionálnym spravodajstvom. Košická televízia TV Naša
začala vysielanie v roku 1996 a bola jednou z prvých lokálnych televízií na
Slovensku. Tradícia medzinárodného festivalu lokálnych televízií Zlatý žobrák
siaha po rok 1995.

Rozhlasové vysielanie v Košiciach bolo spustené v roku 1927. Okrem Slovenského
rozhlasu sídli v meste niekoľko lokálnych komerčných rádií s pôsobnosťou pre
mesto, alebo aj celé Východné Slovensko.

Regionálnym denníkom pre mesto Košice je Korzár. Večerné noviny Košický večer
boli založené v roku 1968 a denne vychádzali do roku 2004. Tradícia tohoto
legendárneho košického denníku bola zachovaná a do roku 2014 vychádzal v rámci
skupiny Korzár raz týždenne, v piatok. V septemberi 2014 začal vychádzať nový
mestský večerník s názvom košice:dnes. Listy košické sú kultúrno-spoločenský
magazín mapujúci súčasnosť i históriu Košíc a blízkeho okolia. Vychádzajú raz za
dva mesiace. Ostatné celorepublikové periodiká majú v Košiciach svoje detašované
redakcie.

Z online médií bol v roku 2015 spustený portál Košicak, ktorý je skratkou pre
označenie Košice aktuálne. Tento portál mapuje aktuality v regióne a prináša aj
zaujímavosti z histórie, aktualizovaný je denne. Projekt spadá pod obsahovú sieť
INAQ médiá.

Historické centrum mesta je najväčšou mestskou pamiatkovou rezerváciou na
Slovensku. Bola vyhlásená v roku 1983. Zo všetkých slovenských pamiatkových
rezervácií eviduje aj najviac pamiatkovo chránených objektov, ktorých je 501.

Jadro mesta pretína šošovkovito roztiahnuté námestie – Hlavná ulica s dĺžkou
1200 metrov. Jej stredom pretekal Čermeľský potok. Novodobá imitácia potoka bola
v severnom a južnom úseku ulice inštalovaná v roku 1996. Potok vytváral v strede
ulice ostrov, kde boli sústredené najdôležitejšie stavby mesta. Dóm svätej
Alžbety je najväčšou gotickou katedrálou a zároveň najväčším kostolom na
Slovensku. Bol budovaný od konca 14. storočia do roku 1508. Po jeho južnej
strane stojí gotická Kaplnka svätého Michala, pôvodne slúžiaca ako pohrebný
kostol pre okolitý cintorín na mieste dnešného parčíku. Dóm má aj samostatnú
zvonicu, ktorou je dodnes funkčná Urbanova veža. V severnej časti ostrova sa
nachádzala mestská radnica, od 18. storočia ju však nahradila klasicistická
reduta s divadlom. Dnešná monumentálna eklektická budova Štátneho divadla bola
postavená v roku 1899. Ulica je po celej svojej dĺžke lemovaná meštianskymi
domami a šľachtickými palácmi Dežőfiovcov, Čákiovcov, Andrášiovcov,
Barkóciovcov, Meškovcov a Forgáčovcov. Z kostolných objektov tu okrem Dómu stojí
aj ranobarokový Premonštrátny kostol (taktiež Jezuitský alebo Univerzitný
kostol) a pôvodne gotický, neskôr barokovo upravovaný Františkánsky kostol.
Rozsiahle parcely zaberajú cirkevné stavby arcibiskupského paláca a farského
úradu, uršulínskeho, františkánskeho a jezuitského kláštora, konviktu a
kňazského seminára. Početne sú zastúpené na Hlavnej ulici i administratívne
budovy Paláca Spišskej komory, starého a nového Župného domu, mestskej radnice a
Paláca Hornouhorského hlavného kapitanátu. Najkrajšou barokovou pamiatkou v
meste je Trojičný stĺp so súsoším svätej Trojice – Immaculata. Na severe Hlavná
ulica ústi do Námestia Maratónu mieru. V jeho strede je Pamätník maratónu mieru.
Na námestí stoja reprezentatívne budovy Východoslovenského múzea a Úradu
Košického samosprávneho kraja. V dolnej časti Hlavnej ulice boli odhalené
pozostatky Dolnej brány mestského opevnenia. Od roku 1998 je tu otvorené
Archeologické múzeum.

Vo východnej časti historického jadra na Kalvínovom námestí vznikla spojením
dvoch gotických meštianskych domov Miklušova väznica. Medzi ňou a pozostatkom
košického mestského opevnenia Katovou baštou sa nachádza Kalvínsky kostol. Vo
dvore muzeálneho komplexu Katovej bašty vybudovali repliku exilového tureckého
domu Františka II. Rákociho Rodošto. Malebná Hrnčiarska ulica je reštaurovaná do
podoby uličky remesiel. Na Mlynskej ulici, spájajúcej Hlavnú ulicu so
železničnou stanicou, sa nachádza klasicistický evanjelický kostol. Pri ústí
ulice do Mestského parku si nechal vybudovať mestský architekt Jakab palác v
historizujúcom štýle. V západnej časti historického jadra stojí najstaršie
zachovaný kostol v Košiciach – Dominikánsky kostol s kláštorom, ktorý je zároveň
najstaršie stojacou stavbou v meste.

Na severovýchodnom svahu Červeného brehu sa nachádza stále funkčný cintorín
Rozália, ktorý je ojedinelým súborom funerálnych historizujúcich stavieb z
prelomu 19. a 20. storočia. Slúžil pre pohreby bohatého miestneho meštianstva a
šľachty od začiatku 18. storočia. Neďaleko cintorína sa nachádza barokový
komplex košickej Kalvárie. Na vrchu Hradová stál v stredoveku Košický hrad.
Značná časť jeho základov bola archeologicky preskúmaná a odkrytá v roku 1996.

Architektúru 60.rokov 20. storočia v Košiciach zastupuje Hotel Yasmin
(1960 – 1962 pôvodne Hutník, zrekonštruovaný v rokoch 2007 – 2008) a obchodný
dom Tesco (1965 – 1968 pôvodne Prior). V roku 1971 dostavaný hotel Slovan bol
rekonštruovaný v rokoch 2007 – 2009 na Doubletree by Hilton. Najvyššou budovou v
meste ostal monoblok Novej nemocnice s výškou 83 metrov, ktorý bol dokončený v
roku 1981. Najväčší administratívny komplex v meste, známy ako Biely dom, bol
dokončený v roku 1985 pre vtedajšie komunistické stranícke orgány. Dnes je
sídlom Magistrátu mesta Košice.

Ojedinelou stavebnou aktivitou 90.rokov v meste bola budova expozitúry Národnej
banky Slovenska (1994 – 1996) a Biznis Centra I. (1994 – 1996, bývalá budova
dnes už neexistujúcej Priemyselnej banky). V roku 2006 siluetu mesta výrazne
oživila Steel Aréna. Prvým moderným polyfunkčným objektom s kanceláriami, bytmi
a službami sa stal Cassovar z rokov 2007 – 2010. V roku 2011 centrum mesta
oživilo aj nákupno-zábavné centrum Aupark, spolu s Aupark tower ako biznis
centrum.

V roku 2010 bolo v Košiciach ubytovaných 135 000 turistov, z toho 82 690
domácich a 52 498 zahraničných. Zo zahraničných návštevníkov najväčší podiel
pripadal na Čechov (25,4 %), Nemcov (11,5 %), Poliakov (8,5 %), Maďarov (7,2 %),
Rakúšanov (5,9 %) a Britov (4,4 %). K uvedenému roku bolo v meste 63 ubytovacích
zariadení, z toho 36 hotelov alebo penziónov. Celkový počet lôžok vo všetkých
ubytovacích zariadeniach bol 4 158. Na jedného návštevníka ubytovaného v meste
pripadajú dve noci, preto Košice zostávajú zatiaľ tranzitnou destináciou.
Prevažujúci počet návštevníkov pritom pricestovalo do mesta pracovne. Za účelom
zvýšenia atraktivity Košíc ako turistickej destinácie a pritiahnutia
západoeurópskych turistov na predĺžené víkendy ("city breaks") založilo mesto v
roku 2010 turistický klaster, ktorý združuje okolo 30 podnikateľských subjektov
a inštitúcií. Úlohou klastra je koordinácia riadenia cestovného ruchu na
lokálnej úrovni s cieľom dostať mesto Košice na mapu európskych destinácií.

V meste fungujú dve informačné turistické centrá. Prvým je Návštevnícke centrum
Košice a druhým MiC KOŠICE. Návštevnícke centrum Košice sídli v budove Starej
radnice na Hlavnej ulici. Informačné centrum MiC KOŠICE organizuje pravidelné
tematické prehliadky mestských pamätihodností a pozoruhodností v slovenčine,
maďarčine, angličtine a španielčine pod názvom Potulky mestom Košice, ktoré sú
Košičanmi veľmi obľúbeným zdrojom poznávania svojho mesta.

Najväčšou atrakciou Košíc je ich samotné historické jadro s mnohými
architektonickými skvostmi. V jeho strede, Na Námestí slobody, sa nachádza
Spievajúca fontána. Vedľa fontány je umiestnená zvonkohra v tvare zvonmi
ovešaného stromu. Každú hodinu hrá jednu zo svojich sto melódií, podľa ktorej
„tancuje“ aj neďaleká fontána. Malebná Hrnčiarska ulička je uličkou remesiel so
špecializovanými obchodíkmi. V hornatom prírodnom prostredí mestskej časti
Kavečany sa nachádza Košická zoologická záhrada a letná bobová dráha.

V mestskej časti Nad jazerom, na ploche tunajšieho Jazera, je inštalovaný
vodnolyžiarsky vlek. Časť brehu jazera je upravená na pieskovú pláž Magio s
barom na samostatnom ostrove. Na tejto spoplatnenej pláži sa nachádzajú plážové
volejbalové a futbalové ihriská, športový areál pre posilňovanie a oddychová
zóna. Oddychový areál s pieskovou úpravou Beach Club pri Mestskej krytej
plavárni v centre mesta tiež ponúka plážové volejbalové ihriská.

V rekreačnom údolí Čermeľského potoka vedie úzkorozchodná Čermeľská železnica s
historickými parnými lokomotívami. Jej cieľovou stanicou je prímestská oddychová
zóna Alpinka s detskými ihriskami, golfovým ihriskom a areálom paintballu.
Botanická záhrada UPJŠ Košice s vysokými skleníkmi a obrovskou kaktusovou
zbierkou sa rozprestiera na ploche 33 ha.

Informačné centrum MiC KOŠICE zorganizovalo na prelome rokov 2008 – 2009 anketu
medzi Košičanmi o siedmich divoch svojho mesta. Výsledky boli oficiálne
vyhlásené 22. februára 2009 v historickej radnici. Jednoznačným víťazom sa stal
Dóm svätej Alžbety. Za ním sa umiestnili Štátne divadlo Košice, Medzinárodný
maratón mieru, Spievajúca fontána, Kaplnka svätého Michala, Hlavná ulica a
Jakabov palác.

Najväčším mestským parkom v Košiciach je Mestský park založený v 60. rokoch 19.
storočia medzi železničnou stanicou a centrom mesta. V 70. rokoch 20. storočia
bol mierne redukovaný v prospech nových komunikačných spojení v predstaničnom
priestore. V 90. rokoch v ňom bolo zriadené jazierko s umelým potôčikom a
obnovený hudobný altánok. Rozsiahlou rekonštrukciou prešiel park v rokoch
2012 – 2013. Stará krytá plaváreň z rokov 1957 – 1961 na Rumanovej ulici bola
prerobená na prvú Kunsthalle na Slovensku. Niekdajší secesný korčuliarsky
pavilón z roku 1909 zrekonštruovali na bálový palác.

Druhý najvýznamnejší park sa nachádza v mestskej časti Barca, ktorý je chránenou
zónou so vzácnymi drevinami. V roku 1998 v 7 hektárovom parku bolo obnovené
južné jazierko s vodnou flórou.

Botanická záhrada UPJŠ Košice, založená v roku 1950, ponúka prehliadku tropickej
a subtropickej flóry, dekoratívnej flóry a arboréta. V mestskej časti
Dargovských hrdinov sa rozprestiera rozsiahly lesopark. Medzi mestskými časťami
Západ a Sídliskom KVP sa nachádza borovicový háj.

Večerná zábava v Košiciach sa sústreďuje v niekoľkých lokalitách. Veľkej
obľúbenosti sa tešia multikiná v obchodnom centre Optima na juhozápadnom okraji
mesta a v obchodnom centre Galéria. Otvorenie Steel Arény v roku 2006 prinieslo
do mesta kvalitnú a kapacitnú halu. Vystúpenia známych domácich, ale najmä
zahraničných interpretov v aréne výrazne obohatilo koncertnú scénu v Košiciach.

Košické centrum so spievajúcou fontánou a osvetlenými fasádami pamiatok je
ideálne pre večerné korzovanie spojené s návštevou početných reštaurácií, barov
a pubov s letnými záhradami na Hlavnej ulici. Komornejšiu atmosféru nočného
života si možno vychutnať na Vrátnej ulici, v okolí Dominikánskeho námestia a
Miklušovej väznice. Klubová scéna s trendovými barmi sa sústreďuje na Kováčskej
ulici, Dominikánskom námestí a v Kulturparku.

Košická kuchyňa je zmesou tradičných špecialít slovenskej a maďarskej
gastronómie. Vyslovene košickými špecialitami je treska v majonéze a povestná
košická zmrzlina, košický med, krémeše a venčeky miestneho cukrárenského reťazca
Aida, ktorý má po meste už štyri cukrárne. Košické zlato je oficiálny koktejl
mesta, ktorý bol vytvorený na barmanskej show v roku 2010. Nápoj tajnej
receptúry má aj teplú verziu pre zimné obdobie.

Košice, druhé najväčšie mesto v republike, sú sídlom dôležitej ústavnej
inštitúcie – Ústavného súdu Slovenskej republiky, ako aj celorepublikovej
kancelárie Národného inšpektorátu práce. Detašované pracoviská tu zriadili
Kancelária prezidenta SR, Kancelária predsedu NR SR a Úrad splnomocnenca vlády
Slovenskej republiky pre rómske komunity.

Ako krajské mesto je sídlom Úradu Košického samosprávneho kraja a Obvodného
úradu Košického kraja.

Národnostným menšinám tu slúži rad organizácií. Pre potreby maďarskej menšiny
bola zriadená miestna organizácia Čemadoku. Klub národnostných menšín združuje
všetky menšiny žijúce v meste.

V Košiciach pôsobí Generálny konzulát Maďarskej republiky, umiestnený na Hlavnej
ulici. Okrem neho sídlia v meste honorárne konzuláty Belgického kráľovstva,
Srbska, Izraelu, Španielskeho kráľovstva, Ruskej federácie, Turecka, Mongolska,
Nemeckej spolkovej republiky, Gruzínska, Moldavska a Vietnamu.

Košice ako sídlo štyroch univerzít a významných priemyselných podnikov
sústreďuje mnoho špecializovaných vedecko-výskumných pracovísk, prevažne
technického zamerania, ale aj z oblasti veterinárnej medicíny a humanitných
vied.

Košice majú dve planetáriá. Širokej a odbornej verejnosti slúži planetárium v
hlavnej budove Slovenského technického múzea. Mestská výchovno-vzdelávacia
inštitúcia pre deti a mládež Centrum voľného času DOMINO disponuje ďalším
planetáriom, ktoré je spojené aj s hvezdárňou.

Košice majú dlhú tradíciu strediska univerzitného vzdelávania. V roku 1657
založená Košická univerzita symbolizovala prevahu katolíckej Európy pri
vytlačovaní Turkov z Uhorska. Košice sú v súčasnosti druhým najvýznamnejším
centrom slovenského vysokého školstva. Univerzita veterinárneho lekárstva a
farmácie v Košiciach, založená 1949, je jedinou svojho druhu v republike.
Počiatky Technickej univerzity spadajú do roku 1937, ale vojnové udalosti
spôsobili jej presun do Bratislavy. Opätovne založená v roku 1952 je dnes s
deviatimi fakultami a 17 000 poslucháčmi najnavštevovanejšou spomedzi košických
vysokých škôl. Popri nej existuje aj záujmové vzdelávanie tretieho veku.
Univerzita Pavla Jozefa Šafárika v Košiciach mala v roku 2008 na fakultách
verejnej správy, filozofickej, lekárskej, prírodovedeckej a právnickej spolu 7
045 poslucháčov.

V meste je umiestnených aj niekoľko fakúlt univerzít so sídlom v iných
slovenských mestách. Ekonomická univerzita v Bratislave sem umiestnila svoju
podnikovohospodársku fakultu v roku 1969 a Katolícka univerzita v Ružomberku
svoju teologickú fakultu v roku 2003. Slovenská poľnohospodárska univerzita v
Nitre tu má detašované pracovisko fakulty ekonomiky a manažmentu. V meste od
roku 2006 sídli aj Vysoká škola bezpečnostného manažérstva.

V Košiciach je stredné školstvo orientované predovšetkým na štvorročné a
osemročné gymnáziá, ktorých bolo v roku 2010 v meste dvadsať. Medzi nimi je
jedno športové gymnázium a jedno s vyučovacím jazykom maďarským.

Stredné priemyselné školy zastupujú hutnícka, dopravná, stavebno-geodetická,
elektrotechnická a strojnícka. V meste sú tri stredné zdravotné školy, štyri
obchodné akadémie (z toho jedna s vyučovacím jazykom maďarským), konzervatórium
a hotelová akadémia. Ďalej je tu rad stredných odborných škôl, súkromných a
cirkevných stredných škôl. Dokopy 32 v roku 2010.

Univerzitná nemocnica Louisa Pasteura Košice bola založená v roku 1924 a je
druhou najväčšou nemocnicou na Slovensku. Má 1616 lôžok a 3 700 zamestnancov v
dvoch prevádzkach, Starej nemocnici v mestskej časti Juh a Novej nemocnici
(1973 – 1981) v mestskej časti Západ.

Korene špecializovanej bezlôžkovej Leteckej vojenskej nemocnice siahajú do roku
1858. Je výučbovou základňou Slovenskej zdravotníckej univerzity Bratislava v
odbore letecké lekárstvo.

Nemocnica Košice-Šaca vznikla v roku 1959 ako závodný zdravotný ústav pri
Východoslovenských železiarňach. Dnes s 380 lôžkami je jedinou súkromnou
nemocnicou na Slovensku.

V meste sídlia s pôsobnosťou pre celé Východné Slovensko špecializované
zariadenia Východoslovenský onkologický ústav Košice, Východoslovenský ústav
srdcových chorôb Košice a Vysokošpecializovaný odborný ústav geriatrický sv.
Lukáša Košice.

Východné Slovensko patrí k chudobnejším regiónom Európskej únie. Dosahuje 44 %
priemeru jej hrubého domáceho produktu. Košický kraj dosahuje 84 % priemeru
hrubého domáceho produktu Slovenska.

Nezamestnanosť v Košickom kraji dosiahla k 31.12.2008 13,50 %, v okrese
Košice-okolie 17,37 % a samotné mesto vykazovalo 7,19 % percentnú
nezamestnanosť. V roku 2010 miera nezamestnanosti v meste Košice dosiahla
hodnotu 9,57 %. Priemerná mesačná mzda v Košickom kraji v roku 2007 dosahovala
668,7 €.. V roku 2010 sa vyšplhala na sumu 924 €.

Podľa indexu konkurencieschopnosti okresov Slovenskej republiky (najlepšie
podmienky na rozvoj podnikateľských aktivít) sa košické okresy umiestnili
nasledovne: Košice II. na 11. mieste, Košice I. na 14., Košice IV. na 20. a
Košice III. na 31. mieste.

Košice sú najdôležitejším priemyselným centrom východného Slovenska. Najväčší
podiel na priemyselnej produkcii má hutnícky kombinát U. S. Steel Košice, s.r.o.
(do roku 2000 Východoslovenské železiarne), ktorý spolu s dcérskymi
spoločnosťami patrí medzi najväčších výrobcov plochých valcovaných výrobkov v
Európe. Jeho výroba sa sústreďuje prevažne na výrobky s vyššou pridanou hodnotou
pre obalový, elektrotechnický, spotrebný, stavebný a automobilový priemysel. V
roku 2008 spoločnosť zamestnávala 12 227 pracovníkov, čo ju radí medzi
najväčších zamestnávateľov na východnom Slovensku a najväčším súkromným
(neštátnym) zamestnávateľom na Slovensku.

Ďalšími významnými podnikmi sú Tepláreň TEKO a Inžinierske stavby Košice.
Tepláreň TEKO Košice v mestskej časti Juh zásobuje mesto tepelnou energiou a je
aj výrobcom elektrickej energie. Z väčších podnikov zanikli magnezitové závody
(1997) a Východoslovenské strojárne (2013).

Po období intenzívneho budovania ťažkého hutníckeho a strojárenského priemyslu v
2. polovici 20. storočia sa Košice v prvých dekádach 21. storočia profilujú
predovšetkým ako centrum špičkových informačných a telekomunikačných
technológií. Svoje kancelárie do mesta umiestnili spoločnosti T-Systems
Slovakia, Ness Slovakia, Siemens PSE, VSE IT služby, AT&T, FPT Software, Cisco
Systems Slovakia, Embraco, Microsoft Slovakia, Freudenberg IT a Slovak Telekom.
V roku 2007 sa košický IT sektor pod záštitou Košického samosprávneho kraja
združil do organizácie Košice IT Valley, ktoré v roku 2009 zamestnávalo okolo
3000, v roku 2015 už vyše 7000 kvalifikovaných odborníkov. Z nich
najvýznamnejšia spoločnosť T-Systems Slovakia zamestnáva okolo 3000 pracovníkov
a radí sa tak do priečky druhého najväčšieho zamestnávateľa v Košiciach.

Pri Medzinárodnom letisku Košice bol založený priemyselný park Pereš. Prvými
investormi na jeho území sú firmy vyrábajúce automobilové súčiastky Valeo
Slovakia a Faurencia Slovakia. Najvýznamnejší priemyselný park v regióne Košíc
je pri obci Kechnec. Priemyselný park Kechnec je od mesta vzdialený 18 km a má v
ňom prevádzku okolo 14 podnikov.

Na juhozápade mesta sa nachádza Medzinárodné letisko Košice, s pravidelnými
linkami do Bratislavy, Prahy, Viedne, Varšavy, Kyjeva, Istanbulu, Londýna,
Doncaster/Sheffieldu, a Bristolu a letnými chartrovými letmi do mnohých
dovolenkových destinácií. Z mesta je taktiež zabezpečovaný autobusový prípoj na
budapeštianske letisko Ferihegy štyrikrát denne.

Košice sú spojené diaľnicou D1 s Prešovom, Popradom a Ružomberkom . Dokončenie
jej nadväzujúcich úsekov, umožňujúcich diaľničné spojenie do Bratislavy a
Žiliny, je predpokladané do roku 2024. Kvalitné prepojenie južným ťahom cez
Zvolen má priniesť rýchlostná cesta R2. Diaľničné spojenie na maďarské hranice
smerom na juh na Budapešť a Miškovec priniesla rýchlostná cesta R4, ktorej
výstavba prebehla v rokoch 2010 – 2013.

Vzhľadom na priaznivú urbanistickú štruktúru existujú v Košiciach dva mestské
dopravné okruhy (sú označené zvislými informatívnymi dopravnými značkami) a vo
výstavbe je diaľničný obchvat.

Vnútorný mestský okruh (I.) obkolesuje historické jadro a je tvorený širokými
štvorpruhovými ulicami: Štefánikova, Protifašistických bojovníkov, Senný trh,
Námestie osloboditeľov, Štúrova, Moyzesova a Hviezdoslavova (v opačnom smere
Bačíkova-Továrenská).

Vonkajší mestský okruh (II.) prebieha okrajovými mestskými časťami
štvorpruhovými komunikáciami: Alejová, Trieda SNP, Watsonova, Hlinkova,
Prešovská, Južné nábrežie, Nižné Kapustníky. Východná časť mestského okruhu sa v
rokoch 1987 – 2008 budovala ako diaľničný privádzač ku diaľnici D1 mimoúrovňovo.

Diaľničný košický obchvat po vybudovaní obíde mesto a odkloní tranzitnú dopravu
na všetky smery, spojí D1, R4 a R2. Začne v križovatke D1 Budimír, pokračovať
bude v smere na východ, tam sa plánuje pokračovanie diaľnice na ukrajinskú
hranicu, košický obchvat bude pokračovať ďalej na juh, tam sa napojí na R4
pokračujúcu k maďarským hraniciam a západná časť košického obchvatu skončí v
križovatke Košice, Šaca, tu sa plánuje pokračovanie rýchlostnej cesty R2 až do
Bratislavy. Výstavba obchvatu sa začala 11. novembra 2016. Ukončenie výstavby
celého diaľničného obchvatu je naplánované na rok 2021.

Autobusová doprava je zabezpečovaná z autobusovej stanice susediacej so
železničnou, na prímestských, štátnych i medzinárodných linkách. Okrem
tradičných západoeurópskych liniek je zabezpečované aj kvalitné spojenie s
Ukrajinou do miest Užhorod a Mukačevo.

Železničná doprava v Košiciach existuje od 14. augusta 1860, kedy bola predĺžená
Potiská železnica od Miškovca do Košíc. Neskôr pribudli i ďalšie trate:

Železničná stanica Košice vo východnej časti širšieho centra je hlavnou stanicou
mesta, na ktorého území sa nachádzajú aj železničné stanice Barca, Krásna nad
Hornádom a železničné zastávky Košice predmestie a Ťahanovce.

V Čermeľskom údolí na severovýchode mesta je v letnej sezóne v prevádzke
úzkorozchodná Košická mládežnícka železnica.

V Košiciach končí širokorozchodná železničná trať, po ktorej sa dopravuje
železná ruda z Ukrajiny do U. S. Steel Košice. V súčasnosti sa vážne uvažuje o
jej predĺžení až do Viedne.

Košice majú najstaršiu mestskú hromadnú dopravu na Slovensku. Začiatok prevádzky
koľajovej dopravy spadá do novembra 1891. Pomerne neskoro, až v 50. rokoch
minulého storočia, sa v uliciach mesta objavuje nový dopravný prostriedok –
autobus. V 60. rokoch bola vybudovaná veľkokapacitná električková rýchlodráha na
prepravu zamestnancov do VSŽ (dnešný U.S. Steel). V rokoch 1993 – 1999
prebiehala výstavba trolejbusovej trakcie. Mestskú hromadnú dopravu zabezpečuje
Dopravný podnik mesta Košice, ktorý prevádzkuje spolu 62 liniek pravidelnej
mestskej hromadnej dopravy týmito dopravnými prostriedkami:

Cez neveľkú rieku Hornád vedie v Košiciach niekoľko mostov pre cestnú a
železničnú dopravu. Niektoré sú určené iba pre peších.

Košice sú mestom s bohatou športovou tradíciou, ktorá sa výrazným spôsobom
podieľa na šírení dobrého mena mesta. Už v roku 1924 sa v Košiciach konal prvý
ročník Medzinárodného maratónu mieru, čím sa stali po americkom Bostone druhým
mestom na svete, kde usporiadali tento typ bežeckej športovej disciplíny. Ďalším
zviditeľnením Košíc v zahraničí je ich futbalový klub 1. FC Košice (v súčasnosti
MFK Košice), ktorého hráči sa ako prvý tím zo Slovenska kvalifikovali do
skupinovej fázy Ligy majstrov UEFA. Košický hokej je desiatky rokov pojmom na
domácej i medzinárodnej scéne. HC Košice sa stali v sezóne 2009/2010 majstrami
Slovenskej republiky. Z Košíc v roku 2013 odštartuje aj 68. ročník
medzinárodných cyklistických pretekov Košice – Tatry – Košice.



https://sk.wikipedia.org/wiki/J%C3%A1n_Hus

Ján Hus (čes. Jan Hus; * okolo 1369, Husinec – † 6. júl 1415, Konstanz, Nemecko)
bol významný stredoveký český teológ, kazateľ a náboženský reformátor (pozri
husitstvo).

Navštevoval latinskú školu v Prachaticiach. Približne od roku 1390 študoval v
Prahe na Karolovej univerzite. V roku 1393 získal titul bakalára a v roku 1396
mu bol udelený titul magister slobodných umení. Od roku 1398 študoval teológiu,
roku 1400 bol vysvätený za kňaza. Roku 1401 pôsobil ako dekan artistickej
fakulty a od roku 1402 do roku 1403 bol zvolený rektorom univerzity. Súčasne so
svojím rektorátom zastával funkciu kazateľa v Betlehemskej kaplnke, založenej
dvoranom Václava IV. Jánom z Milheimu za účelom konania bohoslužieb výlučne v
českom jazyku, prístupnom prostému ľudu. V tomto období sa zoznámil s
náboženskými spismi Jána Wiklefa (profesor bohosloví na Oxfordskej univerzite),
ktorý v časoch vlády Karola IV. neohrozene kritizoval praktiky vtedajšej cirkvi.

V rokoch 1409–1410 pôsobil ako rektor celej trojfakultnej Karolovej univerzity.
Zohral dôležitú úlohu pri vydaní Kutnohorského dekrétu (roku 1409).

V roku 1411 bol z cirkvi exkomunikovaný ako kacír. Začiatkom roka 1414 cisár
Žigmund vyzval Husa, aby svoje názory obhájil pred cirkevným koncilom (snemom) v
nemeckej Kostnici. Koncil obvinil Husa z kacírstva. Napriek nátlaku, dlhému
väzneniu a telesným útrapám trval na svojich postojoch a preto bol 6. júla 1415
Ján Hus za živa upálený na hranici. O Husovom spore s cirkevným snemom podal
svedectvo v latinskom spise Relatio de magistri Joannis Hus causa in
Constantiensi consilio acta - Správa o majstrovi Jánovi Husovi v Kostnici jeho
žiak Peter z Mladoňovic.

Ján Hus je považovaný za predchodcu protestantstva. Po jeho smrti vypukla v
Čechách husitská revolúcia.



https://sk.wikipedia.org/wiki/Eur%C3%B3pa

Európa je svetadiel tvorený západnou časťou euroázijského kontinentu. Nachádza
sa na severnej pologuli. Je súčasťou takzvaného Starého sveta.

Pojem Európy závisí od toho, aké významové útvary intervenujú pri jeho tvorbe,
napr. historický pojem Európy mieni Európu s jej zložitým, často rozporným
významom pre svet. Nie teda len renesancia, ale aj antika; nie len reformácia,
ale aj židovstvo a kresťanstvo. Z etnografického hľadiska sa do Európy ráta aj
Kaukaz a Zakaukazsko, z hľadiska politického a vojenského ostrovy Cyprus, Malta
a iné.

Hranicu medzi Európou a Áziou predstavuje myslená čiara prechádzajúca cez hrebeň
pohoria Ural, Kaspické more, Kumsko-manyčskú zníženinu, Marmarské, Egejské a
Stredozemné more. Okrem východu obklopujú Európu oceány a moria. Na severe ju
ohraničuje Severný ľadový oceán, na západe Atlantický oceán a na juhu
Stredozemné, Marmarské a Čierne more. Európou prechádza nultý poludník.

Podľa René Huygheho sa Európa sformovala v čase, keď sa ťažisko kresťanstvom
obohatenej a otrasenej stredomorskej civilizácie presunulo na sever, zatiaľ čo
jej východná časť sa v podobe Byzantskej ríše začala odpútavať, až sa nakoniec
celkom odtrhla v 15. stor. po dobytí Turkami. Od tej doby sa Európa už
nerozdeľovala na západ a východ, ale na sever a juh, v ktorom prevzala
stredomorské dedičstvo Talianska. Európsku jednotu sa však podarilo stmeliť
spojením občianskej moci zo severu s rímskou cirkevnou nadvládou, čo sa pravda
neobišlo bez konfliktov. Toto spojenie, ktoré pripravoval Chlodovik a ktoré
uskutočnil Karol Veľký, dovŕšil vznik Svätej ríše rímskej národa nemeckého,
ktorej názov dosť názorne vyjadroval nečakané zjednotenie latinského sveta s
jeho odporcom, starou Germániou.



https://sk.wikipedia.org/wiki/Franc%C3%BAzsko

Francúzsko (po francúzsky La France, výslovnosť IPA [fʀɑ̃s]), dlhý tvar
Francúzska republika (po francúzsky République française, výslovnosť IPA
[ʀepyblik fʀɑ̃sɛz]) je demokratický štát, ktorého metropolitná časť sa nachádza
v západnej Európe. Súčasťou Francúzskej republiky sú tak isto zámorské
departementy a zámorské územia v Karibiku, Severnej a Južnej Amerike, v Indickom
oceáne a Oceánii. Francúzi často prezývajú metropolitné Francúzsko l'Hexagone
(šesťuholník), pre jeho geografický tvar.

Je členskou krajinou Severoatlantickej aliancie (NATO) a je jedným zo
zakladajúcich členov Európskej únie. Ďalej je Francúzsko jedným zo zakladajúcich
členov Organizácie Spojených národov. Je jedným z piatich stálych členov Rady
bezpečnosti OSN s právom veta a takisto jednou z ôsmich uznaných jadrových
mocností.

Najväčšia časť územia Francúzska (metropolitné Francúzsko) sa nachádza v
západnej Európe, kde hraničí na severovýchode s Belgickom (dĺžka hraníc 620 km)
a Luxemburskom (73 km), na východe s Nemeckom (450 km) a Švajčiarskom (572 km),
na juhovýchode s Talianskom (515 km) a na juhu so Španielskom (650 km), Andorrou
(57 km) a Monakom (4,5 km). Francúzska republika sa skladá tiež z území v
Severnej a Južnej Amerike (kde má Francúzska Guyana 580 km dlhú hranicu s
Brazíliou a 520 km so Surinamom), v Indickom, a Tichom oceáne, Karibiku (ostrov
Saint-Martin je rozdelený na francúzsku a holandskú časť hranicou o dĺžke
10,2 km) a v Antarktíde. (Suverenita deklarovaná v Antarktíde nebola uznaná
väčšinou iných krajín – pozri Antarktický zmluvný systém).

Pevninová časť Francúzska zaberá plochu 543 965 km². Na severe a západe je
krajina rovinatá s miernym vlnením, na zvyšku územia prevažne pahorkatá a
hornatá. Vo francúzskych Alpách sa nachádza najvyšší bod západnej Európy Mont
Blanc (4 810 m). Ďalšie hornaté kraje zeme zahŕňajú Pyreneje, Francúzske
stredohorie (Massif Central), Švajčiarska Jura, Vogézy, Armorický masív a
Ardeny. Najväčšími francúzskymi riekami sú Loira, Rhôna (prameniaca vo
Švajčiarsku), Garonne (v Španielsku), Seina a časť toku Rýna. Tieto sú rozdelené
do úmorí Atlantického oceána a Stredozemného mora.

Okrem hlavného mesta Paríža (v ktorého okolí žije 12 miliónov ľudí) sú
najväčšími mestami Lyon, Marseille, Lille, Toulouse, Bordeaux, Nice, Nantes,
Strasbourg a Rennes.

Hranice súčasného Francúzska zhruba zodpovedajú tým z čias starovekej Galie
obývanej Keltmi známymi ako Galovia. Galia bola podrobená Rimanmi v 1. storočí
pred Kr. a Galovia nakoniec prevzali rímsky jazyk aj kultúru. História
kresťanstva na tomto území má korene v 2. a 3. storočí. Galské západné hranice
boli v 4. storočí obsadené germánskymi kmeňmi, prevažne Frankmi, ktorí dali
krajine jej dnešný názov. Moderné meno „Francúzsko“ je odvodené z lénneho
panstva okolo Paríža, ktoré bolo pod správou Kapetovcov. Existencia Francúzska
ako samostatného štátu sa datuje od rozdelenia Franskej ríše roku 843 na
Východofranskú ríšu (Francia orientalis) na východe, Západofranskú ríšu (Francia
occidentalis) na západe a Lotrinsko v strede. Z Východnej Franskej Ríše sa stala
Svätá ríša rímska (dnešné Nemecko). A zo západnej časti vzniklo Francúzsko.

Potomkovia Karla Veľkého vládli Francúzsku až do roku 987, kedy bol Hugo Kapet
korunovaný za kráľa. Jeho nasledovníci, Kapetovci, dynastia z Valois a
Bourbonovci postupne pomocou sériou vojen a rodovému dedičstvu zjednotili územia
pod centrálnu panovníkovu moc. Monarchia dosiahla svoju najväčšiu moc za vlády
Ľudovíta XIV. V tom čase malo Francúzsko obrovský vplyv na európsku politiku,
ekonómiu a kultúru. Bolo najľudnatejším štátom v Európe a tretím na svete po
Číne a Indii. Zároveň však postupne upadalo do rekordnej zadĺženosti, ktorej
hlavnými príčinami bolo plytvanie peniazmi v neúspešných vojnách (najmä vojna o
španielske dedičstvo) a príliš drahých projektov kráľovskej rodiny (Versailles).

Zadlženosť bola jednou z príčin Francúzskej revolúcie, ktorá vypukla v roku 1789
a viedla k náhrade absolutistickej monarchie monarchiou konštitučnou a
parlamentárnou 3. a 14. september 1791, 10. augusta 1792 bola následne nastolená
Prvá francúzska republika, potvrdená ústavou z roku I, 24. júna 1793. Vláda však
v skutočnosti zostala v rukách revolučného kabinetu. 22. augusta 1795 bola
vyhlásená ústava roku III, vlády sa chopil Direktoriát (Directoire). Následne v
roku 1799 ovládol republiku Napoleon Bonaparte, vydal ústavu z roku VIII
zavádzajúcu jeho konzulát a neskôr, 18. mája 1804, štátnym prevratom založil
prvé cisárstvo (Premier Empire), v ktorom bol korunovaný za cisára. Napoleon
nakrátko ovládol väčšinu Európy, bojoval so Spojeným kráľovstvom, Pruskom,
Rakúskom a Ruskom, zakladal nové kráľovstvá a na ich čelo dosadzoval členov
svojej rodiny. Na konci prvého cisárstva, 5. apríla 1814, Napoleon prehral, bol
nútený abdikovať a trónu sa chopil Ľudovít XVIII. Po niekoľkých mesiacoch sa
Napoleon vrátil z vyhnanstvá na ostrove Elba, opäť sa dostal k moci, bol však
definitívne porazený v bitke pri Waterloo 18. júna 1815 a monarchia bola znovu
nastolená.

V júli 1830 vypukla Júlová revolúcia, čo je súhrn udalostí vo Francúzsku počas
27. – 29. júla 1830 a 30. a 31. júla 1830, ktoré skoncovalo s vládou Karola X. a
otvorilo cestu Júlovej monarchii. Stúpenci konštitučnej monarchie (La Fayette,
J. Lafitte, C. Périer) povolali Ľudovíta Filipa Orleánskeho na trón.

V roku 1830 dala revolúcia vzniknúť konštitučnej monarchii a neskôr druhej
republike v roku 1848. Existencia tejto republiky bola onedlho nato ukončená
zvolením cisárovho synovca Napoleona III. za prezidenta a vyhlásením druhého
francúzskeho cisárstva. Napoleon III. bol zosadený, načo nasledovala
prusko-francúzska vojna v roku 1870. Po týchto udalostiach vznikla tretia
republika.

Hoci vyšlo Francúzsko víťazne z prvej aj druhej svetovej vojny, utrpelo
ďalekosiahle straty na kolóniách, ekonomickej pozícii, počte obyvateľov a
pozícii dominantného národa. Po 2. svetovej vojne vznikla štvrtá republika. V
roku 1958 bola nastolená súčasná piata republika, na čele ktorej stál generál
Charles de Gaulle.

V posledných desaťročiach sa Francúzsko zmierilo s Nemeckom a v spojení s ním
vedie politickú a ekonomickú integráciu Európy vrátane zavedenia eura v januári
1999. Francúzsko bolo na čele štátov podporujúcich urýchlené rozšírenie menovej
únie. Chcelo dosiahnuť vytvorenie jednotnejšej a schopnejšej európskej politiky,
obrany a bezpečnostného aparátu. V referende o prijatí Zmluvy o Európskej ústave
však 55 % francúzskych občanov hlasovalo proti.

Ústava francúzskej piatej republiky bola schválená 28. septembra 1958. Výrazne
posilnila autoritu výkonného výboru vo vzťahu k parlamentu.

Podľa ústavy je francúzsky prezident volený priamo na obdobie 5 rokov (pôvodne
sedem rokov). Prezidentská rada zabezpečuje regulárne fungovanie moci ľudu a
kontinuitu štátu. Prezident vymenúva predsedu vlády, predsedá kabinetu, velí
ozbrojeným silám a uzatvára pakty.

Národné zhromaždenie (Assemblée Nationale) je hlavná časť legislatívy. Jej
členovia sú volení priamo na päťročné obdobie a všetky kreslá sú volené v
jediných voľbách. Národné zhromaždenie má právo rozpustiť vládu, a tým teda
väčšinová voľba Zhromaždenia určuje rozhodovanie vlády. Senátorov vyberá volebná
akadémia na obdobie deviatich rokov a jedna tretina Senátu sa mení každé tri
roky (od roku 2007). Legislatíva Senátu je obmedzená; ak sa tieto dve komory
nezhodujú v nejakom bode (s výnimkou ústavných práv), Národné zhromaždenie má
posledné slovo. Vláda má silný vplyv na utváranie programu parlamentu.

Francúzsko je zakladajúcim členom Európskej únie a to veľkou mierou definuje
francúzsku zahraničnú politiku.

Francúzsko je ďalej členom SPC (Sekretariát pacifickej komunity, Secretariat of
the Pacific Community) a COI (Komisia Indického oceána, Indian Ocean
Commission). Francúzsko je takisto vedúcim členom Medzinárodnej organizácie
Frankofónie (La Francophonie, International Organisation of Francophonie), ktorá
združuje 51 po francúzsky hovoriacich štátov.

Vo Francúzsku sídli Organizácia pre ekonomickú spolupráci a rozvoj (OECD) a
UNESCO. Ďalej tu sídli Medzinárodný úrad pre miery a váhy (sústava jednotiek SI)
a Interpol.

Železničná sieť Francúzska, ktorá spája 31 840 km je najdrahšou železničnou
sieťou v západnej Európe a spravuje ju spoločnosť RFF. Vlaky osobnej dopravy
prevádzkuje spoločnosť SNCF. Medzi vysokorýchlostné vlakové spojenie vo
Francúzsku patria Thalys, Eurostar a TGV, ktoré pri komerčnom používaní na
vysokorýchlostných tratiach dosahuje rýchlosť 270 – 320 km/h. Eurostar, spoločne
s Eurotunnel Shuttle spája Francúzsko so Spojeným kráľovstvom cez Eurotunel.
Francúzsko má železničné spojenie do všetkých susediacich štátov, okrem Andorry.
Vnútroštátne spojenie je tiež veľmi dobre rozvinuté a nachádza sa tu tiež
viacero podzemných železníc a električiek, ktoré dopĺňajú autobusovú dopravu.

Vo Francúzsku sa nachádza približne 893 300 kilometrov funkčných vozoviek.
Diaľničná sieť meria približne 12 000 kilometrov. Nie sú tu pravidelné
registračné poplatky, či dane, ale za používanie diaľnic sa vyberá mýtne, okrem
blízkosti veľkých obcí. Na novom trhu s automobilmi prevládajú národné značky,
akými sú Renault (27 % zo všetkých áut predaných v roku 2003), Peugeot (20,1 %)
a Citroën (13,5 %). Vyše 70 % nových predaných áut v roku 2004 bolo na naftový
pohon, čo je oveľa viac než tých na pohon benzínu a LPG. Vo Francúzsku sa tiež
nachádza najvyšší most na svete Millauský viadukt a viacero dôležitých mostov,
ako napríklad Pont de Normandie.

Nachádza sa tu približne 478 letísk a pristávacích plôch. Najväčším a
najdôležitejším letiskom je letisko Charlesa de Gaulla, ktoré sa nachádza blízko
Paríža. Toto letisko je tiež centrom francúzskych národných aeroliniek – Air
France.

Vo Francúzsku sa nachádza 10 väčších prístavov, najväčší sa nachádza v
Marseille.



https://sk.wikipedia.org/wiki/Spojen%C3%A9_%C5%A1t%C3%A1ty

Spojené štáty, dlhý tvar Spojené štáty americké (skratka USA), (angl. United
States of America, skratka USA) sú federatívny štát v Severnej Amerike
rozkladajúci sa od Atlantického po Tichý oceán a na niektorých tichomorských
ostrovoch (napríklad Havaj).

Spojené štáty sa skladajú z 50 štátov, federálneho územia s hlavným mestom a
sídlom vlády a Kongresu (Federálny dištrikt Kolumbia), a ďalších viac či menej
samosprávnych území (Portoriko, Severné Mariány, Guam, Americké Panenské
ostrovy, Americká Samoa a ďalšie).

Po prvýkrát priplávali k brehom Ameriky Vikingovia už v 10. a 11. storočí, ale
pre Európu bol takzvaný Nový svet objavený až výpravami Krištofa Kolumba roku
1492. V ďalších storočiach sa Severná Amerika stala cieľom kolonizačných snáh
Španielska (Mexiko, Florida, územie západne od Mississippi), Holandska (časť
východného pobrežia), Francúzska (Kanada, povodie Mississippi). Pre históriu
budúcich Spojených štátov mala najväčší význam anglická kolonizácia atlantického
pobrežia. Od roku 1664 sa Británia postupne zmocnila holandských a časti
francúzskych osád v Severnej Amerike a do roku 1773 vytvorila na pobreží 13
kolónií (Massachusetts, New Jersey, New York, Rhode Island, Connecticut, New
Hampshire, Pensylvánia, Delaware, Virgínia, Maryland, Severná Karolína, Južná
Karolína, Georgia), základ budúcich USA.

Zásahy materskej krajiny do pomerov v kolóniách vyvolali protibritskú opozíciu,
ktorá vyvrcholila roku 1775 vypuknutím otvorenej vojny medzi kolóniami a Veľkou
Britániou. V roku 1776 vydal druhý Kontinentálny kongres Deklaráciu
nezávislosti, ktorá vyhlasovala vznik Spojených štátov amerických. Podľa
Konfederačných článkov z roku 1781 si každý zo štátov únie zachoval samostatnú
vnútornú a ekonomickú politiku. Vojna za nezávislosť sa skončila v roku 1783
britským uznaním nového štátu. Roku 1787 bol konfederatívny charakter USA
nahradený systémom federatívnym. Nová ústava bola prijatá po necelých štyroch
mesiacoch rokovaní 17. septembra 1787. Od konca 18. storočia sa potom začala
územná expanzia USA smerom na západ a na juh. Postupne boli do únie prijaté
ďalšie štáty: Vermont (1791), Kentucky (1792), Tennessee (1796), Ohio (1803). V
roku 1803 bola od Francúzska odkúpená Louisiana (jej časť bola prijatá do únie
ako rovnomenný štát roku 1812). Snaha pripojiť aj Kanadu sa skončila neúspešne
vojnou s Veľkou Britániou v rokoch 1812 – 1814. Z jednotlivých teritórií boli
postupne vytvárané štáty: Indiana (1816), Mississippi (1817), Illinois (1818),
Alabama (1819), Maine (1820), Missouri (1821). V roku 1819 získalo USA od
Španielska Floridu (štát od 1845) a v roku 1845 bol anektovaný Texas a po
americko-mexickej vojne z rokov 1846 – 1848 Kalifornia (štát od 1850) a ďalšie
územia. Do začiatku 60. rokov boli do únie prijaté ďalšie štáty: Arkansas
(1836), Michigan (1837), Iowa (1846), Wisconsin (1848), Minnesota (1858), Oregon
(1859).

Rozpory medzi otrokárskym Juhom a slobodným Severom viedli v rokoch 1860 – 1861
k secesii (odtrhnutiu) 11 južných štátov (Južná Karolína, Mississippi, Florida,
Alabama, Georgia, Louisiana, Texas, Virgínia, Arkansas, Severná Karolína,
Tennessee), ktoré vyhlásili Konfederované štáty americké, a následne občiansku
vojnu. Vojna medzi Juhom (Konfederáciou) a Severom (Úniou) trvala do roku 1865 a
skončila víťazstvom Severu. Mohutný hospodársky rozvoj po skončení vojny bol
sprevádzaný ďalšou expanziou na západ. Do 1. svetovej vojny tu vzniklo 15
ďalších štátov: Kansas (1861), Západná Virgínia (1863), Nevada (1864), Nebraska
(1867), Colorado (1876), Severná Dakota, Južná Dakota, Montana, Washington
(1889), Idaho, Wyoming (1890), Utah (1896), Oklahoma (1907), Arizona, Nové
Mexiko (1912). V roku 1867 odkúpila americká vláda od Ruska Aljašku a od 80.
rokov 19. storočia potom USA expandovali aj mimo vlastnej americkej pevniny do
karibskej oblasti a do Tichomoria (protektorát nad Portorikom a Kubou, ostrov
Guam, Filipíny, anexia Havajských ostrovov roku 1898, rozdelenie súostroví Samoa
s Nemeckom roku 1899, Prieplavové pásmo v Paname atď.).

Americká účasť v obidvoch svetových vojnách na strane spojencov významne
prispela k ich víťazstvu. Po 2. svetovej vojne bolo USA zverené do správy
správcovské územie OSN v Tichom oceáne a väčšina z novo konštituovaných štátov
sa neskôr stala voľne pridruženými štátmi USA (Marshallove ostrovy, Severné
Mariány, Mikronézia atď.). Roku 1959 boli vytvorené dva doteraz posledné štáty
únie – Aljaška a Havaj. Za 2. svetovej vojny, ktorá priamo nezasiahla územie USA
(okrem Havajských ostrovov), sa priemyslová výroba zdvojnásobila a USA sa stali
hospodársky najsilnejším štátom sveta a popri ZSSR rozhodujúcou vojenskou
veľmocou. Rolu vedúcej svetovej veľmoci ešte zvýraznil pád komunistických
režimov vo východnej Európe po roku 1989 a následný rozpad ZSSR.

Demografia Spojených štátov je pomerne pestrá, keďže územie štátu bolo osídlené
prevažne imigrantmi, ktorí do USA prišli z celého sveta. Niekoľko kolonizačných
vĺn malo rôzne zloženie v závislosti na krajine pôvodu.

Ľudia sem prichádzali za lepším životom, utekali pred chudobou a pred
náboženským utlačovaním. V Spojených štátoch potom našli slobodu a mohli začať
nový život. K imigrácii taktiež prispeli zlaté horúčky a vidina rýchleho
zbohatnutia. V predchádzajúcich storočiach sa do USA sťahovali hlavne Európania,
dnes sú to Ázijčania a imigranti z Latinskej Ameriky. V roku 2006 prekročil
počet obyvateľov Spojených štátov 300 miliónov.

Spojené štáty americké ležia v Severnej Amerike. Ich brehy obmýva z východu
Atlantický oceán a zo západu Tichý oceán. Štát Aljaška leží v severnej časti
kontinentu a je zo severu obmývaný Severným ľadovým oceánom. Aljašku oddeľuje od
Euroázijského kontinentu Beringov prieliv. Medzi najznámejšie polostrovy patrí
Florida na juhu USA, ktorý oddeľuje Mexický záliv od Atlantického oceánu. Zo
severu majú USA spoločnú hranicu s Kanadou a na juhu s Mexikom. Floridský
prieliv oddeľuje USA od ostrovného štátu Bahamy a od Kuby.

V tomto zozname sa nachádza 20 najväčších miest v Spojených štátoch podľa počtu
obyvateľov (na základe údajov zo sčítania obyvateľstva v roku 2015). Všetky
čísla počítajú len ľudí žijúcich priamo v meste, nepočítajú populáciu v
metropolitnom okolí (hoci aj tak zostáva poradie prvých troch miest zachované).

Dĺžka železničných tratí v súčasnosti je o tretinu kratšia ako v roku 1930.
Železnice zabezpečujú najmä prepravu surovín a potravín. Pri preprave osôb sa
presadzujú najmä v prímestských oblastiach.

Na základe súhlasu v referende z novembra 2008 bude v Kalifornii vybudovaná prvá
vysokorýchlostná železničná sieť v Severnej Amerike.

Väčšina riečnych vodných ciest je vo východnej časti krajiny. Najvýznamnejšie sú
na Mississippi a Veľké kanadské jazerá. Námorná doprava sa sústreďuje do
východných a južných pobrežných oblastí. Najväčší obrat tovaru má prístav South
Lousiana.

Letecká doprava má prvoradý význam v preprave osôb. V prepočte na osobokilometre
značne prekoná všetky ostatné druhy dopravy. Najväčšie letiská USA aj sveta
podľa počtu prepravovaných osôb sú v Chicagu, Atlante, Dallase a Los Angeles.

Medzi najvýznamnejšie centrá cestovného ruchu patria veľkomestá (New York, Los
Angeles, Las Vegas atď.), na juhu krajiny Florida, na strednom západe Skalnaté
vrchy a na západe Kalifornia. Množstvo turistov navštevuje národné parky, ale aj
mnohé atrakcie ako napr. Disneyland, Hollywood atď.

Zmiešané a listnaté lesy mierneho pásma pôvodne pokrývali oveľa väčšiu rozlohu v
oblasti Veľkých kanadských jazier, Pobrežnej nížiny a Apalačských vrchov. Územia
v minulosti odlesnené prvými kolonistami sú dnes opäť zalesňované, pretože ich
využívanie na poľnohospodárstvo je ekonomicky nevýhodné.

Tropické dažďové lesy pokrývajú oblasti polostrova Florida (NP Everglades),
pobrežie Mexického zálivu. Výrazný nedostatok zrážok má juhozápadná časť USA
(štáty Kalifornia, Nevada, Arizona, Nové Mexiko, Texas), kde sa vytvorili púšte,
napr. Mohavská púšť a Sonorská púšť.

Najpozoruhodnejšie prírodné krásy USA sú chránené ako národné parky. Je ich viac
ako 350. Yellowstonský národný park bol vyhlásený v roku 1872 ako prvý a
nachádzajú sa v ňom dobré podmienky pre život bizónov, losov, grizlyov a
jeleňov. K najvyšším stromom na Zemi patria sekvoje v NP Sequoia a v Yosemitskom
národnom parku. Mammothské jaskyne, ktoré sú najdlhším jaskynným systémom na
svete (560 km), ostrov Kodiak, podľa ktorého sa nazýva aj medveď tu žijúci.

Vplyv americkej kultúry je badateľný na celom svete. Rýchle občerstvenie ako
napr. hamburgery, párky v rožku, nealkoholické nápoje, ako aj postavy z filmov a
televíznych programov poznajú diváci od Berlína až po Peking. Táto prezentácia
Ameriky je miliardovým obchodom a má dôležité miesto v ekonomike spojených
štátov amerických. Tomuto javu sa hovorí amerikanizácia a je jednou z príčin
antiamerikanizmu.

Podľa známej Inglehartovej mapy patrí Amerika spolu s inými anglicky hovoriacimi
krajinami k skupine vyznávajúcej hodnoty sebavyjadrenia (oproti hodnotám
prežitia) v kombinácii s miernymi tradičnými hodnotami (oproti
sekulárno-racionálnym hodnotám). Pre porovnanie, Slovensko a celá východná
Európa sa vzhľadom na nižšie príjmy sústredí viac na hodnoty prežitia a vzhľadom
na komunistickú minulosť a odlišnú rolu náboženstva v spoločnosti viac na
sekulárno-racionálne hodnoty.

Sociologické výskumy ukazujú, že Američania sú veľmi nábožní a v určitom zmysle
nábožensky neznášanliví (na rozdiel od Európanov), uprednostňujú osobnú slobodu
a osobnú zodpovednosť pred sociálnymi istotami (na rozdiel od obyvateľov
východnej Európy) a sú veľmi hrdí na svoju vlasť (v porovnaní s európskymi
národmi). Za pozitívne vlastnosti Američanov sa podľa prieskumov vo svete
považuje pracovitosť a vynachádzavosť, za negatívne chamtivosť a násilnosť.
Američania súhlasia so všetkými menovanými vlastnosťami okrem násilnosti.

V niektorých oblastiach sa však Američania prekvapujúco zhodnú so zvyškom sveta.
Hodnoty demokracie a trhového hospodárstva sú dnes univerzálne. Občiansky
aktivizmus je v Spojených štátoch síce veľmi uznávaný, ale rozsahom porovnateľný
s Európou.



https://sk.wikipedia.org/wiki/Reykjav%C3%ADk

Je to najsevernejšie ležiace hlavné mesto na svete, nachádza sa takmer pri
severnom polárnom kruhu. Leží v juhozápadnej časti ostrova pri zálive Faxaflói.
Mesto Reykjavík malo 119 108 obyvateľov pri sčítaní ľudu v roku 2011. Je v ňom
rybársky, vlnársky, kožiarsky a lodiarsky priemysel. Zásoby teplej vody
pochádzajú z horúcich prameňov. Na juh od mesta je satelitné prístavné mesto
Hafnarfjörður.

Reykjavík leží na juhozápade Islandu. Cez mesto preteká rieka Elliðaár, ktorej
dva pramene vyvierajú v pohorí Bláfjöll, po ich sútoku sa stáva z potokov rieka
Suðurá, ktorá neskôr vytvorí menšie jazero Helluvatn, ktoré je súčasťou väčšieho
jazera Elliðavatn. Obidve jazerá patria do prírodnej rezervácie Heiðmörk. Rieka
Elliðaár sa stáva riekou, až keď opúšťa jazero Elliðavatn, ktoré sa nachádza na
juhovýchode mesta a ústi do zálivu Elliðaárvogur.

Keďže Island je ostrov vytvorený sopečnou činnosťou, tak aj okolie mesta je
prevažne tvorené z vyvretých hornín (Diorit, Granit, Bazalt, a pod.)

Mesto (respektíve osada) bolo založené vikinským osadníkom Ingólfurom Arnarsonom
už v roku 874. Pomenoval ho Reykjavík, čo znamená v islandčine dymová zátoka od
termálnych prameňov a gejzírov v jeho okolí. Neskôr sa začala osada vyvíjať
vďaka augustiniánskému kláštoru postaveným na neďalekom ostrove Víðey v roku
1226.

V polovici 18. storočia chcel miestny podnikateľ rozvinúť hospodárstvo a ľahký
priemysel. V tom čase bola v meste vybudovaná kresťanská katedrála a mesto sa
stalo významným obchodným a námorným uzlom. 18. augusta 1786, vtedy 167 žijúcich
obyvateľov v osade priznalo mestské právo. Od roku 1904 bolo mesto poctený
titulom sídelného mesta vlády ostrova. Univerzita Háskóli Íslands bola v meste
založená o 7 rokov neskôr roku 1911.

V meste sídlia futbalové kluby Valur a Knattspyrnufélag Reykjavíkur. Mužský
hádzanárský klub Valur Reykjavík je 21-násobným majstrom Islandu.



https://sk.wikipedia.org/wiki/Kapverdy

Kapverdy, dlhý tvar Kapverdská republika (portug. Cabo Verde), je africký
ostrovný štát.

Keď k brehom týchto ostrovov v roku 1456 dorazili Portugalci, boli Kapverdy
(podľa ich slov) neobývané. Portugalci ostrovy postupne využili ako zásobovaciu
stanicu na ceste ďalej na juh, neskôr tu začali pestovať cukrovú trstinu.
Ostrovy tiež slúžili pre obchod s otrokmi. Kapverdy boli neobývané až do doby
prvej portugalskej kolonizácie. Roku 1456 na ostrov Boa Vista doplával benátsky
moreplavec v službách Portugalska Alvise Cadamosto. Väčšiu časť súostrovia
odkryl a pomenoval Portugalec António Noli. Tento muž bol tiež prvým
gubernátorom ostrovov. Prvé osídľovanie začalo 1461 s vybudovaním vojenskej
základne na ostrove Santiago. V roku 1496 sa súostrovie oficiálne stalo súčasťou
portugalskej koloniálnej ríše.

Od objavenia boli ostrovy dôležitou zastávkou na ceste do Indie. V rokoch 1500 –
1620 bol ostrov Santiago hlavným prekladiskom otrokov vyvážaných zo západnej
Afriky. V tomto období tvorili obyvateľstvo Portugalci a africkí otroci. V
nasledujúcom období význam Kapverd v tejto ekonomickej oblasti poklesol. Ďalší
rozkvet obchodu s otrokmi nastal v 18. storočí, súvisel s dodávkou otrokov do
anglických kolónií Severnej Ameriky. V rovnakom storočí bolo pobrežie centrom
lovcov veľrýb. Koniec 18. storočia je spojený s ekonomickým úpadkom ostrovov.
Vtedy začala emigrácia obyvateľov do USA a Brazílie. V 19. storočí sa stalo
mesto Mindelo na ostrove São Vicente vhodným miestom na doplnenie rôznych zásob
a uhlia pre veľrybárske a transatlantické lode. Ekonomický význam Kapverd
vzrástol. Po otvorení Suezského prieplavu význam ostrovov ako tranzitného
prístavu zanikol úplne. Počas 19. a 20. storočia súostrovie opustilo veľa
obyvateľov. Hospodárska kríza prakticky zostala nevyriešená dodnes.

Medzi rokmi 1773 a 1866 na Kapverdách boli celkovo tri hladomory, z nich každý
stál životy asi 40 % obyvateľov.

V 20. storočí vzrástla vlna nacionalizmu a aktivizovala sa Africká strana
nezávislosti Guiney Bissau a Kapverd (PAIGC), tieto udalosti viedli v roku 1951
k zmene štatútu z kolónie na zámorskú provinciu. A po Karafiátovej revolúcií
(1974) v Portugalsku sa Kapverdám podarilo 5. júla 1975 vyhlásiť nezávislosť.
Prvým prezidentom samostatného štátu sa stal Aristides Pereira, ktorý bol tiež
najvyšším predstaviteľom Africkej strany nezávislosti Guiney Bissau a Kapverd.
Plánovaná únia s Guineou-Bissau sa po tamojšom štátnom prevrate v 1980
nerealizovala, v januári 1981 došlo k zmene názvu strany nezávislosti na Africkú
stranu nezávislosti Kapverdských ostrovov. Po návšteve pápeža Jána Pavla II. na
Kapverdách sa katolícka opozícia osmelila požadovať demokratické zmeny a vo
februári 1990 kapverdský režim ohlásil prechod k pluralizmu a bol zavedený
multistranícky systém. V prvých pluralitných voľbách, konaných v januári 1991,
zvíťazilo Hnutie za demokraciu (MpD). Prezidentský kandidát tejto strany António
Mascarenhas Monteiro aj s prevahou vyhral. Strana aj prezident mali prevahu v
dvoch volebných obdobiach. Vo voľbách v roku 2001 zvíťazila po 10 rokoch Africká
strana nezávislosti Kapverdských ostrovov so svojím prezidentským kandidátom
Pedro Piresom, ktorý potvrdil svoju výhru v ďalších voľbách vo februári 2006.

Kapverdy sú parlamentnou republikou. Hlavou štátu je prezident volený v priamych
a všeobecných voľbách na päťročné funkčné obdobie. V súčasnosti je prezidentom
Pedro Pires, ktorý stojí v čele štátu od roku 2001.

Teraz je v platnosti ústava z roku 1992, v roku 1995 boli vykonané zmeny v
prospech prezidenta, ktorý získal viac právomocí. Revízia ústavy z roku 1999
vytvorila novú funkciu ombudsmana.

Od roku 2005 sa územie celého štátu delí na 22 administratívnych jednotiek
nazývaných concelhos:

Kapverdské ostrovy sa nachádzajú v južnej časti severného Atlantiku, skladajú sa
z 10 ostrovov a 5 menších ostrovov, ktoré sa zoskupujú do dvoch celkov podla
pozície prevládajúcich vetrov:

Všetky ostrovy sú vulkanického pôvodu, jediná historicky aktívna sopka je Pico
na ostrove Fogo, ktorá naposledy eruptovala na jar roku 1995. Na ostrovoch sú
časté erózie pôdy, krajina má nedostatok vody a je seizmicky aktívna.

Najdôležitejšie je poľnohospodárstvo. Pre vlastné potreby pestujú kukuricu,
zemiaky, maniok, hrach a pre export kokosové orechy, cukrovú trstinu, banány a
datle. Pre poľnohospodárstvo je k dispozícii iba 16 % pôdy.

Veľkú úlohu hrá tiež rybolov. Ale vzhľadom na slabé technické vybavenie
domorodcov, väčšina rýb končí v sieťach zahraničných rybárov. S rybolovom súvisí
aj rybársky priemysel. Lovia sa hlavne tuniaky, a okrem rýb sa spracúvajú
langusty a homáre. Na export sú ďalej určené textílie a polotovary na produkciu
obuvi a garbiarsky priemysel. 90 % potravín sa dováža. Ďalej k importu patria
stroje, lode a elektronika. Hlavnými obchodnými partnermi sú: Portugalsko,
Holandsko, USA a Spojené kráľovstvo.

Vďaka zahraničnej pomoci a príspevkom obyvateľov žijúcich v zahraničí majú veľký
deficit v obchodnej bilancii. Ostrovy sú chudobné na prírodné zdroje. Vo väčšej
miere sa ťaží len vápenec, bazalt, kaolín, tieto suroviny sa používajú v
stavebníctve, v menšej miere na export. Ďalším exportným artiklom je soľ, ktorá
sa získava z morskej vody. Na tvorbe HDP sa 70 % podieľa sektor služieb. Stále
väčší podiel na HDP má cestovný ruch.

Než Kapverdské ostrovy objavili Portugalci bolo územie neobývané. Dnešní
obyvatelia sú potomkovia otrokov (Balantovia, Pepelovia, Bidžagovia, černosi z
Konga, Ndonga, atď.) a portugalských kolonizátorov, janovských a holandských
kolonizátorov, sefardských Židov. ¾ obyvateľov sú mulati, zvyšok černosi a len
nepatrná časť belosi.

Podľa sčítania ľudu vykonaného v roku 2000, ženy tvorili 51,9 % a muži 48,1 %
obyvateľstva. Hlavný ostrov Santiago a samotná metropola Praia sú preľudnené,
zatiaľ čo Santo Antão a São Nicolau sa vyľudňujú.

V Novom Anglicku v USA žije asi rovnaký počet Kapverďanov ako vo vlasti, dosť
ďalších sa ich usadilo v Brazílii, Portugalsku a v ďalších krajinách Európy.
Imigrantov tvoria obyvatelia Guineje – Bissau utekajúci pred vojnou, pred
chudobou občania Senegalu, Nigérijci. V každom väčšom meste možno stretnúť
čínskych obchodníkov. Taliani, Nemci a Rusi sa púšťajú do rozvoja cestovného
ruchu. Mieša sa tu mnoho národov a rás, ktoré spolu dokážu fungovať bez väčších
problémov. Obyvateľstvo na Kapverdských ostrovoch je mladé a stále vykazuje
značný rast.

Najviac známym hudobným žánrom je folklórny štýl morna, spieva sa kapverdskou
kreolštinou a je doprevádzaná klarinetom, husľami, gitarou a cavaquinho (nástroj
pôvodne z Portugalska, malá gitara). Najznámejšou interpretkou tohoto hudobného
štýlu je Cesária Évora.

Úradným jazykom na Kapverdských ostrovoch je portugalčina, ale väčšina
obyvateľov sa dorozumieva kreolštinou, jej základom bola portugalčina. Na
jednotlivých ostrovoch sa na tvorení dialektu podieľali iné jazyky – na Sao
Vincente francúzština, na Boa Vista taliančina, na Brava angličtina.

Manuel Veiga, minister kultúry sa snaží, aby sa kreolština stala úradným
jazykom.

Tento článok je čiastočný alebo úplný preklad článku Kapverdy na českej
Wikipédii.



https://sk.wikipedia.org/wiki/%C4%8Cierna_Hora

Čierna Hora (čiernohor. Crna Gora/Црна Гора, tal. Montenegro [doslova „čierna
hora“] a odtiaľ aj po špa. Montenegro, angl. Montenegro, nem. Montenegro a
pod.)[chýba zdroj] je republika v západnej časti Balkánskeho polostrova. Názov
Čierna Hora sa prvýkrát objavuje v listine v roku 1435 (catuni Cernagore) a je
odvodená od vysokých, ťažko dostupných hôr. Čierna Hora je prímorským štátom
ležiacim na pobreží Jadranského mora.

Čierna Hora vyhlásila nezávislosť 3. júna 2006 na základe referenda
uskutočneného 21. mája 2006. V rokoch 1918 – 1992 bola súčasťou Juhoslávie ako
Socialistická republika Čierna Hora (1943 – 1992). Súčasťou Juhoslávie zotrvala
aj v rokoch 1992 – 2003, ako jediná z bývalých zväzových republík Juhoslávie
(okrem Srbska). V rokoch 2003 – 2006 bola súčasťou Srbska a Čiernej Hory. V
rokoch 1992 – 2006 vystupovala ako Republika Čierna Hora. Čierna Hora je
klasifikovaná Svetovou bankou ako krajina so strednými príjmami a od 28. júna
2006 je 192. členskou krajinou OSN. Je členom organizácií ako Svetová obchodná
organizácia, Organizácia pre bezpečnosť a spoluprácu v Európe, Rada Európy,
Stredoeurópske združenie voľného obchodu a Únia pre Stredomorie. Čierna Hora je
oficiálnou kandidátskou krajinou na vstup do EÚ a kandidátskou krajinou na vstup
do Severoatlantickej aliancie.

Republika na pobreží Jadranského mora, susedí s Chorvátskom, Bosnou a
Hercegovinou, Srbskom, Albánskom a spornou oblasťou Balkánu – Kosovom. Hlavným
mestom je Podgorica (do roku 1990 Titograd).

Čierna Hora je hornatá krajina posiata krasovými oblasťami. Hoci je jednou z
najmenších krajín Európy (s rozlohou 14 026 km²), reliéf je nesmierne rozmanitý.
Najvyšší vrch Čiernej Hory Zla Kolata leží na hraniciach s Albánskom a má
nadmorskú výšku 2 534 m n. m.. Väčšinu územia tvorí Dinárske pohorie s
planinami. Tiež nížiny pri Skadarskom jazere a v údolí rieky Zeta a Tara.
Skadarské jazero, ktoré je najväčším jazerom Balkánu leží na hraniciach s
Albánskom. Zo Skadarského jazera vyteká rieka Bojana, ktorá tvorí časť
čiernohorsko-albánskej hranice.

Podľa výsledkov najnovšieho sčítania (2011) žije v Čiernej Hore 620 029
obyvateľov. V etnickom zložení nastávajú presuny najmä medzi kategóriou Srbi a
Čiernohorci, čo súvisí so vznikom Čiernej Hory ako nezávislého štátu a meniacim
sa presvedčením obyvateľstva o etnickej príslušnosti. Čiernohorci v druhom
sčítaní po sebe tvoria menej ako polovicu obyvateľstva. Etnické zloženie podľa
sčítania obyvateľstva (2011):

Väčšina obyvateľov hovorí po srbsky. Ale, od roku 2004 sa vykonalo viacero
krokov na vytvorenie samostatného jazyka – čiernohorčiny – a podľa Ústavy z roku
2007 je prvým úradným jazykom. Súčasne s ním, srbčina, bosniančina, gegská
albánčina a chorvátčina sú používané. Všetky tieto jazyky s výnimkou albánčiny
sú vzájomne zrozumiteľné. Podľa sčítania v roku 2011 je poradie jazykov
nasledovné:

Väčšina obyvateľov sa hlási k pravosláviu, čo je dôsledok vplyvu Byzantskej ríše
na Balkáne. Pravoslávni patria do Srbskej pravoslávnej cirkvi. Významný podiel
obyvateľstva tvoria sunnitskí moslimovia – 17,7%, žijú na územiach osídlených
Albáncami, Bosniakmi a Moslimami. V Čiernej Hore žije aj malá rímskokatolícka
komunita, patria k nej katolícki -3,5% Albánci, Chorváti a niektoré ďalšie
menšiny -4,6%. Náboženská príslušnosť podľa sčítania v roku 2011:

Na teplom jadranskom pobreží je rozvinutá vždyzelená stredomorská vegetácia,
zatiaľ čo vo vysokých vrchoch sa rozvinula vysokohorská, alpínska vegetácia.
Horná hranica vždyzelenej vegetácie leží v nadmorskej výške 300 až 400 m n. m.
Najviac rozšírený je porast typu macchie, zastúpený vždyzelenými krami a
zakrpatenými stromami. Vo výške 300 až 400 m n. m. prechádza vždyzelená
vegetácia do pásma krov a riedkych lesov. V minulosti tu rástlo omnoho viac
stromov, dnes je v na jadranskom pobreží veľa vrchov holých, drevo bolo použité
na výstavbu lodí.

Od otvorenia hraníc v roku 2002 sa cestovný ruch začína pomaly rozvíjať. Krajina
je veľmi obľúbená hlavne slovenskými a českými turistami, ktorí sú „presýtení“
Chorvátskom. Veľká časť zisku teda plynie práve z cestovného ruchu.

Zaujímavosťou je, že Čierna Hora zostala nezávislou aj po rozšírení Osmanskej
ríše na Balkánsky polostrov.

Po referende v roku 1992 vznikla Juhoslovanská zväzová republika. V ňom sa
rozhodlo pre udržanie únie so Srbskom. Napomohli k tomu dva rozhodujúce faktory,
Čiernohorci videli horúčkovitý proces bránenia celistvosti Juhoslávie (ktorú
Srbi bránili za pomoci armády) a tiež, že v Čiernej Hore žije veľa Srbov. 4.
februára 2003 sa krajina Juhoslovanská zväzová republika transformovala na
Srbsko a Čiernu Horu. 21. mája 2006 sa však opätovne uskutočnilo referendum.
Zúčastnilo sa na ňom 86,3% voličov, z ktorých 55,4 % vyjadrilo súhlas s
osamostatnením krajiny. Na základe tohto referenda parlament Čiernej Hory
oficiálne vyhlásil nezávislosť 3. júna 2006.

Krajina dostala prívlastok najekologickejšia krajina sveta. Po vyhlásení
nezávislosti prišlo Srbsko o pobrežie Jadranského mora. Národný park Biogradska
gora, ktorý sa rozprestiera na 54 km² nedotknutého lesa.

Tento článok je čiastočný alebo úplný preklad článku Montenegro na anglickej
Wikipédii.



https://sk.wikipedia.org/wiki/Saturn

Saturn je šiesta planéta Slnečnej sústavy v poradí od Slnka, po Jupiteri druhá
najväčšia z planét. Je známa i z prehistorického obdobia. Pomenovaný bol podľa
rímskeho boha Saturna, ktorý je obdobou gréckeho Krona. Astronomický symbol pre
Saturn je ♄.

Saturn patrí medzi joviálne planéty, to znamená, že nemá pevný povrch, ale len
hustú atmosféru, ktorá postupne prechádza do plášťa. Atmosféra je tvorená
prevažne vodíkom, ktorý tvorí 96,3 % jej objemu. Viditeľný povrch planéty tvorí
svetložltá vrstva mrakov s nejasnými pásmi rôznych odtieňov, ktoré sú rovnobežné
s rovníkom. Teplota v hornej oblačnej vrstve dosahuje −140 °C. Hmotnosť planéty
je približne 95-krát väčšia ako hmotnosť Zeme, má však zo všetkých planét
najmenšiu hustotu: len 0,6873 g/cm³ a ako jediná planéta v slnečnej sústave je
ľahší než voda. Saturn je známy najmohutnejšou sústavou prstencov zo všetkých
planét slnečnej sústavy. Jeho hlavné prstence, ktoré sú označené veľkými
písmenami možno pozorovať zo Zeme už aj malým ďalekohľadom. Okolo planéty obieha
tiež početná rodina mesiacov, z ktorých najväčší je Titan, jediný mesiac v
slnečnej sústave s hustou atmosférou.

Jeden obeh Saturna okolo Slnka trvá 29,46 pozemského roka. Je ľahko
pozorovateľný voľným okom ako žltý neblikajúci objekt jasnosťou porovnateľný s
najjasnejšími hviezdami. Od ekliptiky sa nikdy nevzdiali na väčšiu uhlovú
vzdialenosť ako 2,5°. Prechod jedným zvieratníkovým znamením mu trvá viac než
dva roky.

Vďaka nízkej hustote a veľkej rýchlosti rotácie je najvýraznejšie sploštenou
planétou. Jeho rovníkový priemer je asi o 10 % väčší ako polárny priemer
(rovníkový priemer je 120 660 km, polárny priemer je 108 000 km). Možným
vysvetlením tohto javu je rýchla rotácia a skôr tekutá ako pevná fáza vodíka v
jadre, ktorá sa pôsobením vnútorných tlakov nezmení až do teploty 6 727 °C.
(7 000 K). Podobne ako Jupiter, aj Saturn vyžaruje väčšie množstvo energie, ako
dostáva od Slnka.

Planéta sa, podobne ako Jupiter, skladá zo 75 % vodíka a 25 % hélia so stopami
metánu, vody a amoniaku, podobne ako pôvodná hmlovina, z ktorej vznikli všetky
planéty. Jadro je pravdepodobne z kovového vodíka (je tu tak veľký tlak, že inak
plynný vodík sa správa ako kov) a má teplotu asi 11 727 °C (12 000 K). Podľa
údajov zo sondy Voyager 1 je pomer vodíka k héliu v Saturnovej atmosfére 9:1.

Saturn obieha Slnko v strednej vzdialenosti 1 426,9 milióna km, čo je približne
dvojnásobok vzdialenosti Jupitera od Slnka a takmer desaťnásobok vzdialenosti
Zeme od Slnka. Odklon jeho osi od kolmice na ekliptiku je 26,7°, zhruba o 4
stupne viac, ako sklon Zeme. Sklon osi rotácie voči obežnej dráhe má veľký
význam z hľadiska viditeľnosti Saturnovho prstenca. Dráha Saturna je eliptická,
blízka kruhovej. Jeho obežná rýchlosť je 9,66 km/s (34 703 km/h), vďaka čomu je
treťou najpomalšie obiehajúcou planétou (po Uráne a Neptúne).

Jedna otočka Saturna okolo svojej osi trvá 10,66 hodín, čím sa radí medzi
planéty s najkratším dňom. Rýchlejšiu rotáciu má už len Jupiter. Rotácia je
diferenciálna a jej rýchlosť klesá od rovníka smerom k pólom. Na 57° šírky trvá
jedna otočka okolo osi 11 hodín 7,5 minút.

Predpokladá sa, že Saturn vznikal rovnakým procesom ako Jupiter v
protoplanetárnom disku pred 4,6 až 4,7 miliardami rokov. Existujú dve hlavné
teórie, ako sa mohli veľké plynné planéty sformovať: Teória akrécie a teória
gravitačného kolapsu. Teória akrécie hovorí, že v protoplanetárnom disku sa
postupne zliepali prachové častice do čoraz väčších celkov, až sa nabalili do
veľkosti niekoľko tisíc kilometrov. Tieto železnokamenné zárodky planét sa
tvorili aj v miestach obrích planét a je možné, že k ich vzniku došlo ešte skôr
než k vzniku zárodkov terestrických planét. Pretože mali veľkú gravitáciu,
začali strhávať zo svojho okolia plyn a prach, ktorý sa postupne nabaľoval na
pevné jadrá, až dorástli do dnešnej veľkosti. Najpodrobnejšie výpočty ukazujú,
že Saturn sa sformoval o niečo bližšie k Slnku, vo vzdialenosti asi 7,3 AU.
Vplyvom gravitačných porúch Jupitera sa postupne vzdialil (migroval) na dnešných
9,5 AU.

Úniková rýchlosť 35,49 km/s ďaleko prevyšuje tepelnú rýchlosť molekúl, preto si
Saturn ponechal pôvodné zloženie atmosféry, ktoré nadobudol už pri svojom vzniku
z protoplanetárneho disku.

Podľa teórie gravitačného kolapsu veľké planéty nevznikli postupným zliepaním,
ale pomerne rýchlym zmrštením sa zhluku v zárodočnom disku podobným spôsobom,
akým vznikajú hviezdy. Podľa teórie niekoľkých gravitačných kolapsov, ktorej
autorom je Alan Boss z Carnegie Institution of Washington bol vznik joviálnych
planét krátky proces a v prípade Saturna trval len niekoľko storočí.

Vznik veľkých Saturnových mesiacov prebiehal pravdepodobne rovnakým spôsobom,
ako vznik kamenných planét. Keďže Saturn je od Slnka dosť vzdialený, podľa
modelových výpočtov v nijakej fáze jeho vzniku teplota nestúpla na také vysoké
hodnoty, ako teplota Jupitera. Následkom toho sa ani ľahko taviteľné látky z
pôvodného disku okolo vznikajúcej planéty nemohli vypariť. Preto je podstatnou
zložkou jeho mesiacov ľad a voda vo forme ľadu sa mohla uchovať aj u najbližšie
obiehajúcich mesiacov. Menšie a retrográdne obiehajúce mesiace môžu byť
zachytenými planetezimálami.

Magnetické pole Saturna objavila sonda Pioneer 11 v roku 1979. Má oveľa menšiu
intenzitu, ako magnetické pole Jupitera a je najslabšie zo všetkých magnetických
polí plynných obrov. Na rovníku má hodnotu 21 μT a je len o málo silnejšie, než
magnetické pole Zeme. Má však v porovnaní so Zemou výraznejší dvojpólový
charakter a magnetická os je takmer rovnobežná s rotačnou osou. Orientácia
magnetického poľa je rovnaká ako u Jupitera. Magnetické pole je generované
pravdepodobne hydromagnetickým dynamom, ktoré je o niečo hlbšie pod povrchom ako
u Jupitera. Magnetosféra siaha ďaleko do priestoru (na strane privrátenej k
Slnku do vzdialenosti 1,5 milióna km, na odvrátenej strane je natiahnutá do
chvosta s neznámou dĺžkou) a pohybujú sa v nej všetky väčšie mesiace aj častice
prstencov. Tvar magnetosféry pravdepodobne súvisí s prítomnosťou prstencov.
Magnetosféra, resp. nabité častice v nej, obiehajú planétu podobnou rýchlosťou,
akou ona rotuje okolo svojej osi. V oblasti dráhy Titanu je to až 193 km/s,
takže častice mesiac pri jeho obehu dokonca predbiehajú. Atómy vodíka v prstenci
však nie sú ionizované a preto sa nezúčastňujú pohybu častíc magnetosféry.

Vďaka existencii magnetosféry sa v prítomnosti pólov príležitostne vyskytujú
polárne žiary, ktoré sú viditeľné v ultrafialovej časti spektra. V optickej
oblasti spektra zatiaľ neboli pozorované, čo môže súvisieť s tým, že sú slabšie
ako u Jupitera a ich pozorovanie ruší odrazené a rozptýlené svetlo na
prstencoch. Siahajú až do výšky 1 600 km nad oblačnú vrstvu. Chemici sa
domnievajú, že energia polárnych žiar napomáha vzniku zložitých uhľovodíkov,
ktoré potom spôsobujú rôznofarebné odtiene. Sledovaním zmenšovania sa a
zväčšovania sa polárnej žiary môžu astronómovia na diaľku sledovať atmosféru
planéty a jej magnetické pole. Novšie štúdie polárnej žiary opierajúce sa o
pozorovania sondou Cassini a Hubbleovým ďalekohľadom ukázali, že polárna žiara
Saturna je odlišná od polárnych žiar iných planét. Polárny prstenec často nie je
spojený (má tvar neúplného kruhu) a udrží sa dlhšie ako na Zemi. Výskyt
polárnych žiar v stredných šírkach na osvetlenej pologuli je zatiaľ
nevysvetlený.

Z prítomnosti magnetosféry logicky vyplýva prítomnosť radiačných pásov planéty,
čiže oblastí okolo rovníka, v ktorých sa zachytávajú častice slnečného vetra.
Žiarenie z radiačných pásov je také slabé, že na rozdiel od žiarenia z pásov
Jupitera nie je merateľné zo Zeme. V blízkosti prstencov a mesiacov radiačné
pásy nie sú spojité, pretože ich častice dokonale pohlcujú elektricky nabité
častice slnečného vetra. Najmenšie čiastočky prstenca však po zrážke s nabitou
časticou radiačného pásu opúšťajú prstenec a pridávajú sa k stacionárne
rotujúcim časticiam magnetosféry.

Atmosféra Saturna pozostáva takmer výlučne z vodíka a hélia. Najväčšie
zastúpenie má molekulárny vodík (89 %), nasleduje hélium (11 %). Malý obsah
hélia sa vysvetľuje tým, že ťažšie hélium klesá cez vodíkovú vrstvu bližšie k
jadru. V jej horných vrstvách sa nachádza aj kryštalický amoniak. Okrem toho
atmosféra obsahuje aj malé množstvo metánu a ďalšie uhľovodíky. Keďže atmosféra
Saturna je chladnejšia ako atmosféra Jupitera, nachádzajú sa v nej komplexnejšie
molekuly ako v Jupiterovej atmosfére. Sú to napríklad etán a iné deriváty
metánu.

Ionosféra, extrémne riedka ionizovaná vrstva atmosféry Saturna, siaha až po
prstenec C. Najvrchnejšia vrstva atmosféry absorbuje ultrafialové žiarenie, čo
vedie k vzniku hmlistého oparu. Hmla vzniká na pologuli, ktorá je práve
priklonená k Slnku. V horným mrakoch dosahuje teplota približne −140 °C (133 K).
S hĺbkou postupne rastie, čo ovplyvňuje skupenstvo rôznych chemických zlúčenín v
atmosfére a má za následok vznik mrakov rôzneho zloženia v rôznych výškových
hladinách. Najvyššiu vrstvu tvoria kryštáliky čpavkového ľadu. Pod nimi sa
nachádza vrstva mrakov zo siričitanu amónneho. Predpokladá sa, že najnižšiu
vrstvu tvoria mraky z vodného ľadu. K jadru planéty padajú kvapky héliového
dažďa. Premena ich pohybovej energie na tepelnú má za následok, že Saturn
vyžaruje približne dvojnásobné množstvo energie, aké dostáva od Slnka.

Vyžarovaniu energie do okolia pravdepodobne pomáha ešte aj iný mechanizmus,
gravitačný kolaps, (tzv. Kelvinov-Helmhotzov mechanizmus), podobne, ako v
prípade Jupitera. Najchladnejšou časťou atmosféry sú póly, ale Voyagery
prekvapivo namerali nízke teploty aj v strede rovníkového pásu.

Žltá farba planéty je spôsobená odrazom slnečného svetla od vrchných mrakov. Na
podrobných záberoch zo sondy Cassini sa však atmosféra zobrazuje ako modrá. Bob
West z Jet Propulsion Laboratory, člen zobrazovacieho tímu Cassini, prehlásil:
„Boli sme veľmi prekvapení. Saturn by mal byť žltý.“ Pri pozorovaní z nižších
vrstiev atmosféry by sa obloha Saturnu javila ako modrá. Modrá farba je
pravdepodobne spôsobená rozptylom slnečného svetla, tzv. Rayleighovým rozptylom
na molekulách atmosféry podobne ako v prípade Zeme. Zatiaľ čo v prípade Zeme sa
svetlo rozptyľuje na molekulárnom dusíku a kyslíku, v atmosfére Saturna sa
rozptyľuje na molekulárnom vodíku. Stále však zostáva nejasné, prečo je
severnejšia pologuľa oveľa výraznejšie modrá než južná. Podľa jednej hypotézy je
to spôsobené tým, že južná pologuľa obsahuje oveľa viac mrakov, ktoré sa
podieľajú na žltej farbe planéty.

V Saturnovej atmosfére vanú vetry rýchlosťami až 480 m/s, v zóne okolo rovníka,
v porovnaní so 150 m/s na Jupiteri. Vo väčších výškach rýchlosť prúdenia vetrov
neprekročí 160 m/s. Prevažná časť vetrov veje východným smerom a predbieha
rotáciu jadra. V západnom smere vanú len slabšie vetry v severných šírkach.
Vetry sa prejavujú pohybom mrakov a vytváraním tmavších pásiem oblakov
rovnobežných s rovníkom a svetlejších pásiem medzi nimi. V dôsledku metánového
zákalu vo veľkých výškach však nie sú také kontrastné, ako na Jupiteri.

Polárne sploštenie spôsobilo vznik striedavo svetlejších a tmavších pruhov v
atmosfére, ktoré obiehajú rovnobežne s rovníkom. Rôzne sfarbenie pruhov je
spôsobené rozdielmi v ich chemickom zložení a rozdielnou hrúbkou oblačnosti.
Atmosférické pásy sú menej výrazné ako u Jupitera a v oblasti rovníka sú tiež
širšie. Podľa iného zdroja sú pásy naopak tenšie a majú zložitejšiu, i keď
nevýraznejšiu štruktúru ako pásy Jupitera.

Výraznými atmosférickými útvarmi sú svetlé škvrny podobné tlakovým nížam na
Zemi, ale tiež sú omnoho väčšie. Utvárajú ich konvektívne prúdy v atmosfére
Saturna. Rýchlo menia tvar a po čase miznú. Biele škvrny sú pravdepodobne veľké
výbuchy plynov zvnútra planéty. Ďalšie prejavy konvekcie sú vlnové reťazce.

V decembri roku 1994 objavil Hubbleov vesmírny ďalekohľad biely búrkový vír v
tvare klinu, jeden z najväčších pozorovaných búrkových útvarov v atmosfére
Saturna. Búrka sa nachádzala tesne nad jeho rovníkom a spôsoboval ju prúd
prehriateho vzduchu stúpajúceho z nižších vrstiev atmosféry. Novšie snímky
zobrazili jej pohyb a detailné zmeny prebiehajúce v útvare. Biele búrkové mraky
boli vytvorené z kryštálikov amoniaku.

V júli až septembri 2004 vedci pozorovali intenzívne rádiové emisie z útvaru,
ktorý dostal meno Dračia búrka. Generátorom rádiového žiarenia boli silné výboje
statickej energie. Tento gigantický hurikán bol poháňaný energiou, ktorú
produkovali dynamické procesy v hlbších vrstvách atmosféry. Dračia búrka sa
nachádza v páse nazývanom Alej búrok.

4. februára 2004 objavili Glenn S. Orton a Padma Yanamandra-Fisherová pomocou
prístroja Long Wavelength Spectrometer na Keckovom observatóriu žeravý polárny
vír – prvý prípad žeravej polárnej čiapočky v slnečnej sústave. Ide o
najteplejšie miesto na planéte. Polárne víry na Zemi, Jupiteri, Marse a Venuši
sú chladnejšie než ich okolie, polárny vír v južných šírkach Saturna je však
oveľa teplejší než okolie. Neobvyklá je celá teplejšia kompaktná oblasť na póle
planéty. Na Zemi je tento efekt len veľmi krátkodobý, ale na Saturne ide o
dlhodobý jav. Z pozorovaní sa zistilo, že teplota výrazne stúpa na 70° južnej
šírky a opäť na 87°. Toto náhle zvýšenie teploty bude pravdepodobne spôsobovať
koncentrácia častíc v okolí južného pólu, ktoré absorbujú slnečné svetlo a
teplo.

Okolo severného pólu Saturna obieha záhadná štruktúra v tvare šesťuholníka
(angl. hexagonal cloud). Nasnímali ju už sondy Voyager 1 a 2, podrobnejšie
snímky prišli zo sondy Cassini. Z časovo veľmi vzdialených pozorovaní vyplýva,
že šesťuholník s priemerom 25 000 km je stabilný. Jeho strany a uhly sú
pravidelné. Tento útvar do istej miery pripomína atmosférické krútňavy nad
zemskými pólmi, planétológov však zaráža, že nemá okrúhly tvar. Šesťuholník je
vnorený 100 km do atmosféry a zachováva si svoj tvar minimálne do 75 km hĺbky. V
súčasnosti je tento útvar zahalený do tmy polárnej noci, preto ho sonda Cassini
neskúma opticky, ale infračerveným mapovacím spektrometrom.

Na Saturne nastáva leto, keď je naklonený k Slnku tak, že je Slnko v rovine s
prstencami Saturnu a lúče dopadajú na povrch pod menším uhlom ako v zime. Tieto
dve ročné obdobia sa na Saturne striedajú približne raz za 15 rokov. Na planéte
sa však ročné obdobia nijako neprejavujú, čo je spôsobené vplyvom atmosféry a
pôsobením vnútra Saturnu. Vo výskyte mohutných búrkových útvarov sa však
prejavuje istá periodicita. Medzi výskytom troch najväčších doteraz pozorovaných
útvarov uplynulo vždy približne 57 rokov, čo sú 2 obehy Saturna okolo Slnka.
Pozorovaní je však zatiaľ príliš málo na to, aby mohli vedci tvrdiť, že výskyt
veľkých búrok je pravidelný a súvisí s príchodom leta na severnej pologuli
planéty.

So vzrastajúcou hĺbkou teplota aj tlak vo vnútri Saturna rastie. Medzi
atmosférou, povrchom, plášťom a jadrom nie sú zreteľné hranice. Už 500 km pod
vrcholkami mrakov vodík prechádza do kvapalného skupenstva a vytvára globálny
oceán vodíka. Bližšie ku stredu planéty nadobúda čoraz viac vlastností kovu. Asi
25 000 – 33 000 km pod vrchnými mrakmi začína vrstva tekutého kovového vodíka,
ktorá má hrúbku približne 20 000 km. Kovový vodík je tekutá molekulárna látka so
zvláštnymi vlastnosťami, medzi ktoré patrí aj dobrá elektrická vodivosť. V tomto
rozsiahlom objeme kovového vodíka sa vytvára magnetické pole. Jadro planéty má
priemer pod 20 000 km a tvorí ho pravdepodobne nielen skalnatý materiál, ale aj
ľad. Teplota vo vnútri jadra je podľa odhadov 12 000 °C. Jadro je asi 2,5-krát
väčšie ako Zem, a jeho hmotnosť je 25-násobkom hmotnosti Zeme.

Saturn má k januáru 2011 pomenovaných 61 mesiacov. Pred letmi Voyagerov ich bolo
známych iba 9. Najbližší objavený mesiac Saturna Pan obieha vo vzdialenosti
133 583 km od planéty, najvzdialenejší pomenovaný Ymir vo vzdialenosti
23 100 000 km. Len 4, prípadne 6 najväčších z nich má guľatý tvar, ostatné sú
nepravidelné. So zdokonaľovaním prístrojov a pozorovacích techník počet známych
mesiacov neustále pribúda. Počas posledných 20 rokov sa viac ako zdvojnásobil.

Najväčším, najznámejším a prvým objaveným mesiacom Saturna je Titan. Jeho
polomer je 2 575 km, čo je viac, ako polomer Merkúra a je obklopený vlastnou
veľmi hustou atmosférou zloženou hlavne z molekulárneho dusíka a metánu. Po
Ganymede je to druhý najväčší mesiac slnečnej sústavy. Jeho povrch je pevný, ale
na jeho povrchu je už potvrdené minimálne jedno jazero z tekutých uhľovodíkov.
Povrchové teploty na Titane dosahujú asi −178 °C a tlak 160 kPa. Titan bol prvým
mesiacom, mimo nášho Mesiaca, na ktorého povrchu pristála sonda – Huygens.

Druhý najväčší mesiac Saturna je Rhea a najväčší známy mesiac bez atmosféry.
Skladá sa zo zmesi vodného ľadu a kremičitanov. Je možné, že má malé kamenné
jadro. Spolu s mesiacom Japetus sú viditeľné aj malými ďalekohľadmi. Japetus je
zvláštny tým, že má jednu pologuľu svetlú a druhú tmavú. Podobný zvláštny jav
vykazuje aj ďalší veľký mesiac Dione, u ktorého je odrazivosť pologule v smere
jeho pohybu až o 30 – 40 % väčšia ako odrazivosť opačnej pologule. Na povrchu
mesiaca Mimas sa nachádza obrovský kráter Herschel, ktorý sa radí k najväčším
impaktným kráterom v pomere k veľkosti telesa.

Enceladus s priemerom 512 km má najväčšie albedo zo všetkých mesiacov slnečnej
sústavy. Je to mesiac so sopečnou aktivitou, pričom sopky namiesto magmy chrlia
vodu. Teplo potrebné na vulkanizmus mu dodávajú slapové sily okolitých mesiacov
a Saturna. Okolo mesiaca je tiež veľmi riedka atmosféra. Pozoruhodný mesiac je
tiež Tethys, ktorý zdieľa dráhu s ďalšími dvoma malými mesiacmi Telesto a
Calypso. Tieto mesiačiky obiehajú v libračných bodoch Tethysu, v 60°
vzdialenostiach od neho. Podobne aj mesiace Helene a Dione majú spoločnú obežnú
dráhu. Dvojica mesiacov Prometeus a Pandora obieha z opačných strán prstenca F a
ich gravitačné pôsobenie udržuje častice v prstenci, preto sa im hovorí aj
„pastierske mesiace“.

Saturn má najvýraznejšiu sústavu prstencov zo všetkých planét. Pôvodne boli
známe jedine Saturnove prstence a planéta Saturn bola týmito prstencami
význačná. Až v roku 1977 boli objavené nevýrazné prstence aj okolo planéty Urán
a následne aj pri Jupiteri a Neptúne. Prstence Saturna sú však výrazne
jasnejšie.

Prstence sú tvorené množstvom drobných čiastočiek (veľkosti prachu, či väčšie s
rozmermi desiatok metrov). Pravdepodobne sú to kúsky hornín obalené ľadom. Každá
častica obieha planétu samostatne okolo rovníka a pri obehu sa riadia
Keplerovými zákonmi. Znamená to, že najbližšie častice obiehajú Saturn
najrýchlejšie (raz za 4,9 hodiny) a najvzdialenejšie najpomalšie (raz za 2 dni).
Prelety sond ukázali, že hlavné prstence sú tvorené množstvom malých, jemných
prstencov. Pôvod prstencov dodnes nie je celkom známy. Podľa jednej teórie sa
sformovali prirodzene z pôvodného materiálu protoplanetárneho disku, podľa inej
ide o rozpadnutý mesiac.

Celkovo sa prstence delia smerom od planéty na D C B A F G E. Jednotlivé
prstence od seba oddeľujú medzery. Ani v medzerách však nie je prázdny priestor,
vypĺňa ich množstvo tenkých riedkych prstencov. Komplex tvorený prstencami je
široký približne 250 000 km, ale jeho hrúbka je maximálne 3 km, väčšinou ešte
oveľa menšia. Ich hmotnosť predstavuje len 1 % hmotnosti Mesiaca. Medzera medzi
najvýraznejšími prstencami A a B viditeľnými aj zo Zeme sa nazýva Cassiniho
delenie. Najbližšie mesiace Saturna obiehajú vo vnútri Saturnových prstencov,
napríklad obežná dráha mesiaca Pan je situovaná v Enckeho medzere.
Najvnútornejší prstenec D siaha od oblačnej vrstvy planéty do vzdialenosti
1,21 RS (polomerov Saturna, pričom 1 RS = 60 268 km). Je tvorený len časticami
mikroskopických rozmerov. Prstenec C leží vo vzdialenosti 1,21 až 1,53 RS a jeho
častice majú rozmer až do 10 metrov.

Prstenec B sa rozprestiera vo vzdialenostiach medzi 1,53 až 1,95 RS a od
prstenca A ho oddeľuje Cassiniho delenie. Častice v prstenci majú veľkosť asi
1 cm až 5 m. V tomto prstenci sa nachádzajú tmavé lúčovité škvrny (angl.
spokes), ktoré rotujú ako spice na kolesách, čo na prvý pohľad odporuje zákonom
nebeskej mechaniky. Pravdepodobne ide o častice podliehajúce vplyvu magnetického
poľa planéty. Objavené boli na snímkach zo sond Voyager, ale pravdepodobne sú
pozorovateľné aj zo Zeme ďalekohľadom s minimálne 50 cm objektívom.

Prstenec A je tvorený zhruba 5-krát väčšími časticami, ako sú častice prstenca B
a rozprestiera sa vo vzdialenosti 2,01 až 2,26 RS. Prstence F a G sú tenké,
tvorené mikroskopickými časticami. Najvzdialenejší prstenec E končí vo väčšej
vzdialenosti od planéty, ako je vzdialenosť Mesiaca od Zeme, čo je zhruba 8
polomerov Saturna.

Keďže Saturn je ľahko viditeľný voľným okom, bol známy od nepamäti. Prvé
historicky doložené pozorovanie planéty spadá do obdobia okolo roku 650 pred Kr.
a pochádza z oblasti Mezopotámie. V zachovanom texte sa spomína zákryt planéty
Mesiacom. V najstarších modeloch nebeskej sféry, ktoré boli geocentrické, bol
najvzdialenejšou planétou od Zeme, a obiehal ju medzi obežnou dráhou Jupitera a
konečnou sférou hviezd.

Galileo Galilei ako prvý spozoroval neobvyklý tvar planéty. Nedokázal však
rozlíšiť, že ide o prstence a predpokladal, že ide o trojplanétu pretože jeho
ďalekohľad s 32-násobným zväčšením a nedokonalými šošovkami zobrazoval prstence
ako menšie kotúčiky po jeho bokoch. Pri ďalších pozorovaniach si všimol ich
pravidelné „miznutie“. Spôsobil to meniaci sa sklon prstencov voči rovine
zorného uhla, Galilei si však túto záhadu nevedel do konca života vysvetliť.

K záveru, že ide o prstence okolo planéty prišiel až Christian Huygens (1656).
Saturn začal pozorovať ďalekohľadom vlastnej výroby s 50-násobným zväčšením v
roku 1655. V apríli toho istého roku objavil Saturnov najväčší mesiac Titan a
podarilo sa mu pomerne presne určiť aj jeho obežnú dobu. V 70. a 80. rokoch 17.
storočia boli objavené 4 mesiace Saturna (Japetus, Rhea, Tethys a Dione). V roku
1675 Giovanni Domenico Cassini objavil tmavú medzeru v prstenci, ktorú na jeho
počesť pomenovali Cassiniho delenie. Pierre Simone de Laplace predpokladal, že
prstenec je tvorený sústavou do seba zapadajúcich obručí, ale James Clerk
Maxwell v roku 1857 dokázal, že prstenec je obrovská sústava samostatne
obiehajúcich telies.

V roku 1789 zmeral William Herschel sploštenie planéty. Pomer rovníkového
priemeru k polárnemu odhadol na 11:10. Od 18. storočia boli v atmosfére
pozorované biele škvrny. V roku 1796 si ich všimli Johann Hieronymus Schröter a
jeho asistent Karl Ludwig Harding na observatóriu v blízkosti Brém, pretože boli
veľmi nápadné. Škvrny sa vyskytovali príležitostne aj v 19. a 20. storočí (v
rokoch 1876, 1903, 1930, 1960 a 1990). Z neskorších pozorovaní vyplýva, že sa
objavujú každých 27 – 30 rokov, čo korešponduje s obežnou dobou Saturnu
(približne 29 a pol roka).

Saturn býva na nočnej oblohe veľmi dobre pozorovateľný aj voľným okom, je takmer
taký jasný ako Jupiter a má žltú farbu. Jeho zdanlivá hviezdna veľkosť sa
pohybuje, v závislosti od aspektu, od 1,5 do -0,5 magnitúd, čím je porovnateľný
s jasnejšími hviezdami. Na rozdiel od hviezd Saturn, rovnako ako iné planéty,
nebliká. Istú úlohu v jeho jasnosti zohráva aj natočenie prstenca voči Zemi.
Saturn sa od ekliptiky nikdy nevzďaľuje viac ako o 2,5°, z čoho vyplýva, že v
súčasnosti na 48. rovnobežke (zemepisná šírka južného Slovenska), pri hornej
kulminácii nikdy nemôže stúpnuť viac ako 68° a klesnúť menej ako 16° nad obzor.
Za jeden deň sa na oblohe priemerne posunie o uhol 0,0333°.

Považuje sa za poslednú planétu, ktorú možno pozorovať voľným okom. Jasnosť
Urána sa však pohybuje na hranici pozorovateľnosti a za veľmi vhodných podmienok
je možno teda vidieť aj vzdialenejší Urán. Prstence voľným okom nie sú
viditeľné, zobrazia sa však už v menšom ďalekohľade (za predpokladu, že je
planéta vhodne naklonená) spolu s jeho najjasnejším mesiacom Titanom. Dobre
viditeľný je pri vhodnom sklone aj tieň prstencov na planéte. Na samotnom
povrchu Saturna možno pozorovať atmosférické pásy a zriedkavo biele jasné
škvrny, ktoré sa objavili napríklad v rokoch 1933 a 1990. Medzi amatérskymi
pozorovateľmi sú veľmi obľúbené zákryty Saturna Mesiacom.

Planéta sa pohybuje po oblohe najpomalšie zo všetkých planét viditeľných voľným
okom, čo vyplýva z tretieho Keplerovho zákona. Ako všetky ostatné planéty, aj
Saturn niekedy pri svojom pohybe na hviezdnom pozadí „spomaľuje“, „zastane“ a
istý čas sa dokonca pohybuje spätne. Tieto nerovnomernosti v pohybe sú spôsobené
pridaním pohybu Zeme k Saturnovmu takmer rovnomernému obehu okolo Slnka. Za
jeden siderický obeh Saturn vykreslí na oblohe 28,5 slučiek. Začiatkom septembra
2013 Saturn prekročil hranicu so súhvezdím Váhy a zostane v ňom do januára 2015,
kedy prekročí hranicu so susedným súhvezdím Škorpión. Priemerne sa v jednom
súhvezdí zdržuje viac než 2 roky. Pozorovateľný je každý rok vždy v tom období,
v ktorom je viditeľné aj "jeho momentálne" súhvezdie.

Okrem amatérskych a profesionálnych astronómov vykonáva pozorovania Saturna aj
Hubbleov vesmírny ďalekohľad (HST) z obežnej dráhy Zeme. Predmetom jeho
pozorovaní sú hlavne atmosférické zmeny, ale aj polárne žiary. Ďalekohľad
objavil tiež niekoľko nových mesiacov a pomohol určiť maximálnu hrúbku jeho
prstencov. Pri zákryte hviezdy GSCC5249-01240 20-21. novembra 1995 určil
podrobnejšiu štruktúru prstencov. Pri maximálnom sklone prstencov v roku 2003
urobila kamera Wide Field Planetary Camera 2 s použitím 30 filtrov v širokom
pásme vlnových dĺžok snímky Saturna, na ktorých sa dosiahlo doteraz najlepšie
spektrálne pokrytie Saturna v dejinách jeho pozorovania. Fotografie v rôznych
spektrách umožňujú vedcom lepšie študovať dynamické procesy odohrávajúce sa v
atmosfére a prípadne aj modely sezónnych zmien.

Z pozemských observatórií pozorujú Saturn napríklad Európske južné observatórium
(ESO) a observatórium na Mauna Kea, ktoré v rokoch 2000 až 2003 objavili
niekoľko malých, retrográdne obiehajúcich mesiacov.

Ako prvá navštívila planétu kozmická sonda Pioneer 11 v roku 1979. K Saturnu
dorazila po štyriapolročnom prelete medziplanetárnym priestorom. Štúdium tejto
planéty a jej okolia sa začalo 2. augusta 1979. Po riskantnom, ale úspešnom
prelete rovinou Saturnových prstencov 1. septembra 1979 (hrozilo možné
nebezpečenstvo zrážky s časticami týchto prstencov, ktoré mohli sondu ťažko
poškodiť) sonda v ten istý deň preletela pericentrom saturnocentrickej dráhy vo
výške 21 400 km nad hladinou mrakov. Sledovanie planéty sonda ukončila 15.
septembra 1979 a pokračovala v lete do vonkajších častí slnečnej sústavy.

V novembri 1980 preletel nad Saturnom Voyager 1. Najväčšie priblíženie nastalo
13. novembra 1980, ale už tri mesiace predtým začala s jeho fotografovaním.
Vzniknuté fotografie priniesli mnoho nových poznatkov. Urobila tiež snímky
mesiacov Mimas, Tethys, Dione, Enceladus, Rhea a Titan. Okolo Titanu preletela
12. novembra 1980 vo vzdialenosti 6 500 km. Počas preletu nazbierala množstvo
údajov o zložení atmosféry a teplote. Mimo iného zistila, že 7 % objemu hornej
atmosféry tvorí hélium a takmer celý zvyšok pripadá na vodík.

O necelý rok neskôr potom nasledoval prelet sondy Voyager 2. Najbližšie
priblíženie k Saturnu nastalo 25. augusta 1981. Počas preletu okolo Saturnu
začala sonda s výskumom horných vrstiev atmosféry planéty pomocou radaru.
Radarové merania priniesli poznatky o teplote a hustote atmosféry. Na ich
základe sa zistilo, že v najvyšších oblastiach je tlak okolo 7 kilopascalov s
teplotou −203 °C a v najnižších skúmaných oblastiach dochádza k nárastu tlaku a
teploty až na 120 kilopascalov a −130 °C. Severný pól vykazoval súčasne
rozdielnu teplotu ako obdobné oblasti na juhu. Severné oblasti boli o 10 °C
chladnejšie, čo sa následne interpretovalo ako následok sezónnych javov. Počas
priblíženia sondy k planéte bolo vyhotovených a odoslaných na Zem okolo 16 000
fotografií.

Všetky predchádzajúce misie však boli iba prelety, čiže sondy neboli navedené na
obežnú dráhu planéty. Až v roku 1997 odštartovala k Saturnu sonda Cassini
vyvinutá NASA, ktorá sa stala prvou umelou družicou Saturna. Na obežnú dráhu
bola navedená 1. júla 2004. 25. decembra sa od sondy oddelil pristávací modul
Huygens, navrhnutý a vyrobený Európskou kozmickou agentúrou. Modul po oddelení
začal trojtýždňovú samostatnú cestu. 14. januára 2005, počas tretieho obehu
sondy Cassini okolo Saturna, modul Huygens úspešne pristál na mesiaci Titan.
Počas jeho pristávania slúžila sonda Cassini ako retranslačná stanica pre
predávanie vedeckých a technických dát zo sondy Huygens na Zem. Huygens pristál
na zmrznutom titanovom „bahne“ tvorenom zmesou kremičitanových hornín a tuhého
metánu. Nad očakávania vedcov prežil pristátie o viac ako 4 hodiny a spojenie
medzi ním a materskou sondou Cassini preposielajúcou signál na Zem bolo
prerušené až 2 hodiny po pristátí, keď sa Cassini stratila za obzorom.

Sonda Cassini pokračuje z obežnej dráhy v skúmaní Saturnu rovnako ako aj jeho
mesiacov. Na jej palube je 12 vedeckých prístrojov na snímkovanie, mapovanie,
meranie chemického zloženia, teploty, magnetického poľa a štúdia zloženia
telies. V súčasnosti (jún 2010) je sonda stále v skvelej kondícii a všetky
subsystémy pracujú podľa predpokladov. Misia Cassini-Huygens je spoločný projekt
americkej organizácie NASA, západoeurópskej organizácie ESA a talianskej
kozmickej agentúry ASI. Medzi hlavné úspechy tejto misie patrí objav
uhľovodíkového jazera Ontario a impaktných kráterov na povrchu Titanu,
potvrdenie atmosféry okolo mesiaca Enceladus, blízke snímky vzdialeného a
retrográdne obiehajúceho mesiaca Phoebe, objav nových mesiacov a ďalšie.

Plynní obri, medzi ktorých zaraďujeme aj Saturn, nemajú pevný povrch a preto by
sa život mohol vyvíjať len v jeho atmosfére, v oblastiach, kde sú kvapôčky vody
a dostatok slnečného žiarenia. Objavili sa špekulácie, v ktorých sa tvrdilo, že
by v takomto prostredí dokázali žiť dokonca i viacbunkové organizmy. Na Zemi sa
však nenašli žiadne organizmy adaptované výhradne na život v mrakoch, dokonca
ani na miestach, kde sú mraky prítomné fakticky neustále. Analogicky môžeme
rovnakú situáciu predpokladať pre všetky telesá Slnečnej sústavy s atmosférou a
teda i pre Saturn. Naopak, za najväčších kandidátov pre mimozemský život v
slnečnej sústave sa považujú (popri Marse a Jupiterových mesiacoch Európa a
Ganymedes) jeho mesiace Titan a Enceladus. Zloženie atmosféry Titanu pripomína
zloženie atmosféry Zeme v raných štádiách jej vývoja. Uvažuje sa tiež o možnosti
vzniku jednobunkových organizmov. Po pristátí sondy Huygens však Francois
Raulin, jeden z expertov projektu, vyslovil domnienku, že život na Titane je
veľmi nepravdepodobný z dôvodu neprítomnosti vody na povrchu mesiaca.

Mesiac Enceladus zase vedcov prekvapil prítomnosťou vody v kvapalnom skupenstve,
ktorú chrlia gejzíry na jeho povrchu. Tým sa zaradil medzi telesá, na ktorých sa
budú pravdepodobne v budúcnosti hľadať stopy primitívneho života.

Saturnus, po ktorom je planéta pomenovaná, bol starý rímsky boh roľníctva.
Neskôr ho začali stotožňovať s gréckym Kronom, bohom času. Na rozdiel od Krona,
ktorý kvôli požieraniu vlastných detí nemal veľkú obľubu medzi starými Grékmi,
Saturnos mal u Rimanov veľkú vážnosť a úctu. Podľa mýtov naučil ľudí obrábať
pôdu, pestovať rastliny a stavať obydlia. O dobe jeho údajného panovania sa
hovorilo ako o „Zlatom veku ľudstva“ a na pamiatku jeho vlády sa konali
slávnosti zvané saturnálie. V čase týchto slávností dostávali otroci na krátky
čas slobodu, pretože v zlatom veku neboli páni ani otroci. Saturnovi sa po
stotožnení s Kronom začali pripisovať Kronove deti, medzi nimi aj Zeus, Rimanmi
nazývaný Jupiter, ktorý ho nakoniec zvrhol z trónu.

V astrológii je Saturn pokladaný za nepriaznivú planétu, kvôli tomu, že jeho
pohyb je najpomalší zo všetkých voľným okom viditeľných telies (okrem Urána). Má
symbolizovať formovanie a istotu; zákony času a priestoru; štruktúru, poriadok,
pravidlá a hranice; starobu, nepriazeň a smrť. Za kladné vlastnosti pripisované
účinkom Saturna sa pokladajú stálosť, praktickosť, hospodárnosť, vytrvalosť a
systematickosť, k nepriaznivým patrí chlad, upätosť a izolácia, nedôvera a
pesimizmus, frustrácie a depresie. Klasická astrológia sa na neho díva ako na
„Otca času“, pretože ľudský život je údajne po troch obehoch tejto planéty
zverokruhom naplnený. Súčasne ho považuje za životného učiteľa, a symbol otca,
preto je tiež symbolom skúsenosti a zodpovednosti.

Saturn sa stal podobne ako ďalšie planéty slnečnej sústave námetom niektorých
sci-fi kníh. Okrem samotného Saturnu je dej často situovaný na jeho mesiac
Titan, ktorý sa často popisuje ako „čerpacia stanica“ pre budúce kozmické lety
či ako surovinová základňa pre dobývanie vzdialených častí slnečnej sústavy.
Saturn sa objavil napríklad v diele bratov Strugackých v roku 1962, ktorí
publikovali svoju knihu Tachmasib letí k Saturnu. Ďalšou knihou, v ktorej je
oblasť okolo Saturna hlavným motívom, je román Arthura C. Clarka 2001: Vesmírna
odysea. Príbeh rozpráva o prvej ľudskej výprave k Saturnu, presnejšie k jeho
mesiacu Japetus. Absolvovala ju päťčlenná posádka ma kozmickej lodi Discovery.
Keď sa napokon posledný preživší účastník výpravy dostane na obežnú dráhu okolo
Japeta, objaví na jeho povrchu tajomný čierny monolit, ktorý je v skutočnosti
hviezdnou bránou. V pokračovaní tejto knihy (2010: Druhá vesmírna odysea) sa
však už nijaká výprava k Saturnu nespomína a misia lode Discovery bola pozmenená
na cestu k Jupiteru. Mesiac Titan sa spomína napríklad v knihe českého autora
Jiřího Kulhánka Stroncium.

Okrem literárneho spracovania sa Saturn stáva aj námetom filmu Saturn 3, ktorý
rozpráva príbeh o malej vedeckej stanici na povrchu mesiaca Titan, kde sa
dvojica vedcov dostáva do kontaktu s ďalšou osobou a jej robotom.



https://sk.wikipedia.org/wiki/Iron_Maiden

Iron Maiden je britská heavy metalová kapela s celosvetovým predajom albumov
približne 100 miliónov kusov. Používajú osvedčený dvoj-gitarový zvuk používaný
najmä Judas Priest v 70. rokoch 20. storočia a ich hudba ovplyvnila nejedného
velikána ako napr. Metallicu alebo Red Hot Chili Peppers.

Príbeh začal vo Východnom Londýne v roku 1975, kedy si mladý muzikant Steve
Harris tesne po odchode zo skupiny Smiler zaumienil vytvoriť novú kapelu. Nazval
ju "Železná panna", čo bol stredoveký mučiaci nástroj. Inšpiráciu dostal z filmu
"Muž so železnou maskou" (A Man In The Iron Mask). Do kapely prišiel aj Steveov
kamarát a hráč na gitaru Dave Murray.

V tom čase Iron Maiden začali vystupovať po rôznych baroch v East Ende, hlavne
každý týždeň v Ruskin Arms. Po troch rokoch sa Steve rozhodol, že kapela by mala
spraviť krok vpred a nahrať svoju muziku. V roku 1978 vydávajú na svojej značke
cez 5000 kusov album The Soundhouse Tapes obsahujúci piesne ako „Prowler“, „Iron
Maiden“, „Strange World“ a „Invasion“. Všimol si ich aj manažér Rod Smallwood,
nanešťastie nastávajú zmeny v zostave – Douga Sampsona strieda Clive Burr – a
kapela konečne podpisuje kontrakt s nahrávacou spoločnosťou EMI Records.

Debutový album kapely nazvaný jednoducho „Iron Maiden“ bol vydaný v roku 1980,
dosiahol #4 v UK rebríčkoch a je považovaný za najzaujímavejší album nového
heavy metalového štýlu. Obal albumu s maskotom Eddiem navrhol a nakreslil
výtvarník Derek Riggs a je fascinujúci dodnes. Maideni sú predkapelou Kiss a
dokonca aj Judas Priest.

V priebehu turné Kiss Unmasked Tour bol Stratton zo skupiny vyhodený a na jeho
miesto nastupuje Murrayov dlhoročný kamarát Adrian Smith (z kapely Urchin).
Vytvorilo sa tak legendárne rockové gitarové duo.

V roku 1981 bol vydaný v poradí druhý štúdiový album nazvaný Killers umiestnení
na celkom slušnej pozícií #12 v UK zaznamenáva dosť veľký úspech s takými hitmi
ako „Wrathchild“ alebo titulnou skladbou „Killers“. Avšak Di'Anno bol na
koncertoch často neznesiteľný a opitý a tak musel z kapely odísť, no bol
nahradený kvalitným spevákom zo skupiny Samson Bruceom Dickinsonom.

Dickinsonov debutový album s Iron Maiden je charakteristický Harrisovou dunivou
basou, Burrovými presnými bicími, Dickinsonovým kvalitným vokálom a Murrayovými
a Smithovými rytmickými gitarami. Rok 1982 sa nesie v znamení The Number of the
Beast s takými klasikami ako „Run To the Hills“, „The Number of the Beast“,
„Children of the Damned“ a „Hallowed Be Thy Name“. Tento album sa umiestnil na
#1 v UK rebríčkoch a definuje pravé slovo heavy metal.

Na konci turné "Beast on the Road" nastali zmeny. Clive sa v dobrom rozchádza s
kapelou a prenecháva bubenícku stoličku postrachu bicích Nickovi McBrainovi.
Jeho štýl hrania je fascinujúci a dokonale sa spája so Steveovou hrou na
basgitaru. Iron Maiden dominuje heavy metalu v 80-tych rokoch s takými klasikami
ako Piece of Mind (1983), Powerslave (1984), živákom Live After Death (1985),
Somewhere in Time (1986) a Seventh Son of a Seventh Son (1988). Následne hrajú
na veľkých festivaloch v Dortmunde a Doningtone.

Avšak večné chodenie po turné už nebavilo Adriana Smitha, ktorý sa rozhodol v
roku 1990 kapelu opustiť, aby sa mohol venovať svojej sólovej kariére (založil
súbor ASAP, neskôr Psycho Motel). Vystriedal ho veľký showman a gitarista v
jednom Janick Gers (hral napr. s Ianom Gillanom). Ďalší album No Prayer for the
Dying(1990) bol dosť úspešný. Po ňom nasledoval album Fear of the Dark (1992),
ktorý je považovaný za jeden z najzaujímavejších albumov 90-tych rokov. Po nich
sa nanešťastie rozhodol Bruce kapelu opustiť a venovať sa sólovej kariére. Pre
uspokojenie fanúšikov boli vydané v roku 1993 posledné tri koncertné albumy s
Bruceom a to A Real Live One, A Real Dead One a Live at Donington.

V decembri 1993 sa frontmanom kapely oficiálne stal Blaze Blayley zo skupiny
Wolfsbane. Dva roky nato bol vydaný album The X Factor (1995). Album bol veľmi
kritizovaný za veľmi temné a melancholické piesne, spôsobené tým, že hlavný
tvorca Steve Harris mal osobné problémy s manželstvom a smrťou svojho otca.
Maideni odchádzajú na turné, ktoré malo dosť veľký ohlas. Po ňom skupina pri
príležitosti svojho 20-výročia pôsobenia vydáva svoju prvú kompiláciu hitov
nazvanú Best of the Beast so singlom „Virus“.

Roku 1998 Maideni vydávajú album nazvaný Virtual XI. Avšak po prvý raz sa stalo,
že album neprekročil predávanosť 1 milióna kusov a stal sa najslabším v kariére
kapely. Na podporu albumu kapela odchádza na turné, ktoré však tým, že Bailey
dostal zápal priedušiek, muselo byť prerušené. Nakoniec Harris a Smallwood
rozhodli že Blaze Bayley by mal z kapely odísť (neskôr zakladá kapelu Blaze).

Po prvý raz v kapele zavládol nepokoj. Album sa nepredával, nebolo speváka.
Našťastie Iron Maiden šokovali celý hudobný svet, keď potvrdili, že do kapely sa
vracajú Bruce Dickinson a Adrian Smith. V zástupe 6-tich mužov vydáva skupina v
roku 2000 úspešný album Brave New World. Po ňom nasledovalo veľké turné, ktoré
vyvrcholilo vystúpením na festivale Rock in Rio v Rio de Janeire, Brazílii, kde
Maideni hrali pre 250 000 ľudí. Záznam bol vydaný na DVD vydanom v roku 2002 a
CD roku 2001 pod názvom Rock in Rio. V roku 2002 kapela taktiež vydáva
kompiláciu svojich najväčších hitov pod názvom Edward The Great.

Následne sa vydal na DVD dokument, ktorý mapuje celú tvorbu albumu The Number of
the Beast s názvom Classic Albums: The Number of the Beast. Pre zberateľov a
fanúšikov sa vydáva v roku 2002 Eddie's Archive Box, ktorý obsahuje albumy Best
of B-Sides, Beast Over Hammersmith a BBC Archives

Kapela nestráca na sile a v roku 2003 vydáva progresívny album Dance of Death,
kompletnú históriu svojich videoklipov na DVD Visions of the Beast a v roku 2004
DVD History of Iron Maiden: Part 1: The Early Days. Pripravuje sa živý záznam z
Dance of Death Tour v Dortmunde, ten nakoniec vychádza na konci roku 2005 s
príznačným názvom Death on the Road, ktorý taktiež vychádza na 2DVD a v
špeciálnej edícií na 3DVD. Posledný album, ktorý maideni doposiaľ vydali bol
Final Frontier.

K dvadsiatemupiatemu výročiu vydania prvého albumu skupiny dostala skupina 11.
októbra 2005 darček od kolegov hudobníkov v podobe albumu Numbers From The
Beast: An All-Star Salute To Iron Maiden, na ktorom je jedenásť skladieb. Na
obale albumu je maskot skupiny, Eddie the Head.

Skladby nahrali členovia: KISS, AC/DC, Motörhead, Anthrax, Dio, Judas Priest,
Testement, Twisted Sister, Extreme, Whitesnake, Slaughter, Helmet, Dokken,
Ozzy’s band, Led Zeppelin, Mr. Big, Poison, MSG, Styx, UFO, Lynch Mob, Suicidal
Tendencies, Rob Zombie Band, Rainbow, The Firm.

16. júna 2008 udeľoval britský metalový magazín Metal Hammer v Londýne ocenenia
„Golden Gods“. Skupina Iron Maiden bola označená za najlepšiu britskú skupinu a
najväčšou metalovou ikonou sa stal ich maskot „Eddie“.

Skupina na Slovensku vystupovala celkovo päťkrát, v 1993 v Bratislave na ZŠ
Ondreja Nepelu v rámci turné A Real Live tour. Jej predskupinou bola slovenská
rocková formácia Sexit z Rožňavy.. V roku 1995 v Žiline v športovej hale, turné
The XFactour (spevák Blaze Blayley), v 2000 na amfiteátri v Banskej Bystrici,
turné Brave New World Tour, v 2003 opäť Banská Bystrica, ale na zimnom štadióne,
turné Dance Of Death Tour a posledný koncert zatiaľ odohrali v rámci festivalu
Topfest v Piešťanoch v roku 2013, turné Maiden England 2013. Piatykrát
koncertovala v Žiline v roku 2016 v rámci svojho The Book Of Souls World Tour.

Proti vystúpeniu kapely na Topfeste sa postavilo občianske združenie
Spoločenstvo svätého Jozefa. Na svojej webovej stránke zverejnilo petíciu Iron
Maiden, nie ste tu vítaní. Podľa združenia „[je Iron Maiden] známa propagáciou
okultizmu, uctievaním okultných symbolov a nenávisti voči čomukoľvek svätému.
Svojimi piesňami vzdáva úctu tomu, kto najviac nenávidí Boha i ľudí. Podpisom
tejto petície preto vyjadrujeme nesúhlas s verejným uctievaním zla a satana
skupinou Iron Maiden, ako aj s ich príchodom na Slovensko.“ K 7. júnu online
petíciu podpísalo 514 ľudí. V júni k petícii vydal stanovisko organizátor
festivalu Dušan Drobný. Tvrdil, že v iných krajinách sa koncertov zúčastňujú aj
kňazi a Iron Maiden má hrať aj v konzervatívnom Poľsku. Podľa organizátora
„Samotná kapela uctievanie okultných symbolov, či dokonca satana niekoľkokrát
dementovala, ide o slová z textu jednej skladby vytrhnuté z kontextu.“ Zrušenie
koncertu odmietol.



https://sk.wikipedia.org/wiki/Druh%C3%A1_svetov%C3%A1_vojna

Druhá svetová vojna je dodnes najväčší a najrozsiahlejší ozbrojený konflikt v
dejinách ľudstva, ktorý stál život asi 45 až 60 miliónov ľudí. Boje prebiehali v
Európe, Ázii a Afrike a zúčastňovali sa na nich muži i ženy aj z oboch ďalších
obývaných kontinentov: Ameriky a Austrálie. Počas šiestich rokov trvania zomreli
desiatky miliónov civilistov, milióny príslušníkov ozbrojených síl, boli zničené
celé mestá a spôsobené nevyčísliteľné škody na majetku a kultúrnom dedičstve
ľudstva. Ich bezprostrednými príčinami bolo napätie vyvolané chybne koncipovanou
Versaillskou zmluvou, Veľká hospodárska kríza na prelome 20. a 30. rokov, ktorá
kriticky oslabila všetky štáty a ich vlády ako aj slabosť Spoločnosti národov a
mocností, ktoré mali udržovať svetový mier a dohliadať na dodržovanie
versaillského systému, čo v Nemecku umožnilo vzostup nacistického režimu pod
vedením Adolfa Hitlera a jeho stúpencov.

Najčastejšie uvádzaným dátumom začiatku druhej svetovej vojny v Európe je 1.
september 1939. V tento deň Wehrmacht vpadol do Poľska. Na ázijskom bojisku sa
za začiatok vojny považuje japonská invázia do Číny (7. júl 1937), ale niektoré
zdroje uvádzajú oveľa skorší dátum: rok 1931, keď Japonci vtrhli do Mandžuska.
22. júna 1941 Nemecko napadlo Sovietsky zväz, ktorý sa pridal na stranu
Spojencov. Spojené štáty, ktoré už predtým pomáhali Spojeneckým krajinám, sa do
vojny zapojili 7. decembra 1941 po tom, čo bola Japoncami napadnutá ich námorná
základňa v Pearl Harbor. Koniec vojny v Európe nastal 8. mája 1945 kapituláciou
Nemecka. V Ázii kapitulovalo Japonsko 2. septembra toho istého roku po americkom
zhodení dvoch atómových bômb na mestá Hirošima a Nagasaki.

Medzi dôsledky druhej svetovej vojny patrí vytvorenie dvoch blokov: západného
bloku, ktorý sa sformoval do organizácie NATO, a východného bloku, ktorý na seba
vzal podobu Varšavskej zmluvy tvorenej najmä východoeurópskymi socialistickými
krajinami pod vedením Sovietskeho zväzu. Vzťahy medzi týmito dvoma blokmi boli
značne napäté a čoskoro prerástli do tzv. Studenej vojny, ktorá sa okrem
politických bojov prejavila aj v niektorých vojenských konfliktoch (Kórejská
vojna, Vietnamská vojna, Arabsko-izraelské vojny atď.)

Po skončení prvej svetovej vojny sa mocensko-politická situácia vo svete a
hlavne v Európe radikálne zmenila. Zanikli staré štáty ako napríklad
Rakúsko-Uhorsko alebo Osmanská ríša a na ich miesto nastúpili štáty nové –
Maďarsko, Československo, Turecko či Juhoslávia. Čoskoro po vojne tiež začal
vznikať za mimoriadne krvavých okolností Sovietsky zväz (pozri Ruská občianska
vojna).

Nemecko, ako hlavný agresor prvej svetovej vojny, bolo prinútené podpísať
Versaillskú mierovú zmluvu a platiť vysoké reparácie krajinám, ktorým spôsobilo
v prvej svetovej vojne najväčšie straty. Versaillská zmluva však neuspokojovala
nikoho. Japonsko sa cítilo odstrčené i keď vzhľadom na podiel vo vojne malo z
nej najväčšie zisky. Taliani mali prehnané požiadavky, za ktorými sa skrývali
neuspokojené imperiálne ambície a tak aj oni odchádzali nespokojní. Spojeným
štátom sa nepodarilo presadiť humanistické predstavy prezidenta Woodrowa Wilsona
a jeho plán na vytvorenie Spoločnosti národov. Táto inštitúcia síce vznikla, no
veľmi sa líšila od pôvodného plánu a Spojené štáty do nej preto ani nevstúpili.
Bez podpory tejto významnej svetovej veľmoci sa stala ešte bezvýznamnejšou a
neakcieschopnejšou. USA sa z medzinárodného poľa stiahli do dobrovoľnej
izolácie. Británia bola vojnou citeľne oslabená, stratila aj tradičné postavenie
najväčšej námornej mocnosti na svete. Z prvého svetového veriteľa sa stala
obrovským dlžníkom (dlhy voči USA z prvej svetovej vojny nikdy nesplatila).
Oporou Versaillského systému malo byť Francúzsko. No vo Francúzsku sa počas
medzivojnového obdobia nenašiel ani jeden politik, ktorý by mal dosť odvahy na
to, aby predstúpil s koncepciou modernej mohutnej armády ofenzívneho charakteru.
Namiesto toho Francúzsko začalo budovať Maginotovu líniu (za prostriedky, ktoré
si stavba vyžiadala, by bolo možné vybudovať armádu s desiatkami tankových
divízií a tisíckami lietadiel), a tým vlastne pochovala nielen svojich
východných spojencov, ale aj vlastné nádeje na úspech v prípadnej vojne proti
Nemecku. Maginotova línia mala totiž veľa slabostí a navyše ju bolo možné ľahko
obísť cez Belgicko.

Európa bola po prvej svetovej vojne takmer čisto demokratickým kontinentom, no
radikálne politické smery ako fašizmus a komunizmus (ktoré boli čiastočne alebo
celkom diktatúrami) sa veľmi rýchlo rozširovali zo svojich materských krajín –
Talianska a Sovietskeho zväzu aj do okolitých krajín. Trend demokratizácie sa
teda čoskoro vytratil a tesne pred vypuknutím druhej svetovej vojny už bolo
Česko-Slovensko jediným štátom strednej Európy, ktorý zotrval v nastúpenej ceste
demokracie. Dôvodom, prečo sa extrémistické politické smery, akými fašizmus a
komunizmus boli, tak ľahko presadzovali v krajinách medzivojnovej Európy, bola
najmä chudoba. Situácia sa ešte rapídne zhoršila v roku 1929, keď vypukla
svetová hospodárska kríza. V tom čase už v Taliansku sedem rokov vládli fašisti
na čele s Benitom Mussolinim a v roku 1933 sa v Nemecku dostal k moci nacistický
politik Adolf Hitler.

Hitler od počiatku kritizoval nespravodlivosť Versaillskej zmluvy, a to spolu so
sociálnou demagógiou a antisemitizmom bolo základom ideologickej a
propagandistickej kampane jeho Národnosocialistickej nemeckej robotníckej strany
(Nationalsozialistiche Deutsche Arbeitspartei – NSDAP). Postupne, keď Hitler
videl, čo všetko si môže voči demokratickému Anglicku a Francúzsku dovoliť,
prichádzal stále s novými a novými požiadavkami. Ich spoločným menovateľom bol
„Lebensraum“, čiže životný priestor pre Nemcov. Tento priestor sa však mal
nachádzať v Európe a Nemci k nemu mali prísť na úkor „menejcenných východných
národov“, ako boli Slovania. Adolf Hitler úspešne využil slabosť Veľkej Británie
a Francúzska vďaka politike appeasementu. Nemecko vystúpilo zo Spoločnosti
národov a na jar 1935 obnovilo brannú povinnosť a vojenské letectvo. Tým
prakticky vypovedalo Versaillskú zmluvu. Vo februári 1936 Nemecko obsadilo
demilitarizovanú zónu v Porýní. Tolerovaný bol aj „anšlus“ (nem. Anschluß –
pripojenie) Rakúska v roku 1938 a vrchol táto politika dosiahla v septembri
1938, keď viedla až k podpísaniu Mníchovskej dohody, kde západné mocnosti opäť
raz ustúpili Hitlerovi a súhlasili s odtrhnutím Sudet od Česko-Slovenska a ich
pripojeniu k Nemecku. Západné mocnosti sa ešte pokúsili získať spojenectvo so
ZSSR, ale tieto snahy stroskotali. Namiesto toho sa Stalin a Hitler dohodli
sami, 23. augusta 1939 bol v Moskve podpísaný „Pakt o neútočení“ medzi ZSSR a
Nemeckom. Jadrom tejto dohody boli však tajné dodatky vymedzujúce záujmové sféry
vo východnej Európe. Versaillský systém a politika appeasementu teda definitívne
zlyhali. Premiér Veľkej Británie Neville Chamberlain síce po návrate z
Mníchovskej konferencie vyhlasoval, že zabezpečil trvalý mier, opak bol však
pravdou. Azda najlepšie okomentoval vtedajšiu situáciu v dolnej snemovni Winston
Churchill: „Británia a Francúzsko si museli vybrať medzi vojnou a hanbou.
Vybrali si hanbu. Budú mať vojnu.“

Ešte na začiatku roka 1939 existovali v Európe (aj vo svete) tri bloky, ktoré už
pomaly išli do vojny, a ktoré boli navzájom znepriatelené: Os Berlín-Rím-Tokio a
ich satelity; krajiny bývalej Dohody: Francúzsko a Spojené kráľovstvo plus štáty
pod ich ochranou (napr. Poľsko); a ZSSR, ktorý na prvý pohľad stál bokom. Ak sa
vôbec očakávalo nejaké prekvapenie a zmena rovnováhy síl, tak sa hľadalo vo
vzťahu medzi Francúzskom a ZSSR, pretože vzťahy medzi týmito štátmi sa
zlepšovali a v občianskej vojne v Španielsku bojovali na rovnakej strane.
Rokovania Británie aj Francúzska však napokon spojenectvo so Stalinom
nepriniesli najmä kvôli vzájomnej nedôvere. V tej dobe sa totiž dalo očakávať,
že sa budúce vojnové ťaženie nacistického Nemecka bude uberať smerom na východ.
Stalin v obavách z nadchádzajúcej nepriaznivej situácie menoval novým ľudovým
komisárom zahraničných vecí Viačeslava Molotova, ktorým nahradil Maxima
Litvinova, sovietskeho diplomata židovského pôvodu, s ktorým nacisti neboli
ochotní rokovať. Molotov neváhal verejne vyhlásiť, že najradšej rokuje s
diktátormi, pretože je to vždy jednoduchšie. Jednania sa začali čoskoro. 23.
augusta 1939 uzavrela Hitlerova Tretia ríša prostredníctvom svojho ministra
zahraničia Joachima von Ribbentropa so Sovietskym zväzom, za ktorý sa podpísal
Molotov, pakt o neútočení, známy pod názvom Pakt Ribbentrop-Molotov. Dohoda bola
výhodná pre obe strany. Uvoľnila Hitlerovi aj Stalinovi ruky. A hoci už samotný
pakt vydesil Britániu, Francúzsko aj ich spojencov, nebol ničím proti jeho
tajnému dodatku, ktorý obsahoval presne vymedzené rozdelenie sféry vplyvu medzi
ZSSR a Nemeckom, a ktorý výslovne pripúšťal likvidáciu a rozdelenie Poľska.
Hitler si mohol byť istý, že pri bojoch proti Francúzsku a Británii ho sovieti
nenapadnú. Stalinovi umožnila dohoda konsolidáciu vlastných síl po krvavých
čistkách v armáde, a tiež získať zvyšok bývalých ruských území, o ktoré prišiel
Sovietsky zväz počas ruskej občianskej vojny. Cesta k vojne tým bola voľná.

Ako zámienku použili Nemci prepad retranslačnej stanice v Gliwiciach. 31.
augusta o ôsmej hodine večer podnikli nacisti v prestrojení za poľských vojakov
útok na nemeckú rádiostanicu v Gliwiciach. Celá akcia mala vyvolať dojem, že
nasledujúci útok na Poľsko je odvetou za tento útok a že Nemecko nie je
agresorom (tzv. operácia pod falošnou vlajkou). Nasledujúci deň 1. septembra
1939 Nemecko spustilo operáciu Fall Weiss, čím iniciovalo vypuknutie druhej
svetovej vojny v Európe. Vojna sa začala 1. septembra 1939 o 4:45 ráno, keď
nemecký školný krížnik Schleswig-Holstein začal paľbu na Gdansk. V ten istý deň,
v prejave k Reichstagu, Adolf Hitler spomenul 21 pohraničných incidentov, z
ktorých tri nazval veľmi vážnymi, ako ospravedlnenie pre nemeckú „defenzívnu“
reakciu proti Poľsku. Francúzsko a Británia mali s Poliakmi spojeneckú zmluvu,
preto vyhlásili Nemecku vojnu – 3. septembra o 9. hodine Spojené kráľovstvo a
spolu s ním tak urobili aj najvýznamnejšie krajiny Commonwealthu – India,
Austrália a Nový Zéland a o 12:20 tak urobilo aj Francúzsko. 3. septembra sa
potopením britskej osobnej lode SS Athenia nemeckou ponorkou U 30 začala aj
bitka o Atlantik. Spojené kráľovstvo a Francúzsko však pristupovali k vojne
veľmi laxne a len vyčkávali na nemeckých hraniciach a nerobili nič, okrem
niekoľko chabých náletov na Nemecko a malého útoku na Saarbruck – toto obdobie
je známe ako tzv. „čudná vojna“.

Po skončení prvej svetovej vojny zostalo Japonské cisárstvo v priestore
východnej Ázie najmocnejšou krajinou. Mnoho japonských politických a vojenských
vodcov, ako Fumimaro Konoe a Sadao Araki, tvrdili, že Japonsko má právo podmaniť
si Áziu a zjednotiť ju pod vládou cisára Hirohita.

Japonsko zaútočilo na Mandžusko po takzvanom Mandžuskom incidente v roku 1931 a
po roku pretvorilo Mandžusko na bábkový štát Mandžukuo. V roku 1937 japonské
sily vtrhli aj do samotnej Číny, kde hľadali novú pracovnú silu a suroviny.
Japonci spočiatku postupovali rýchlo, no postupne sa zakolísali a ich postup sa
po bitke o Šanghaj spomalil. Mesto sa dostalo do japonských rúk v decembri roku
1937, spolu s hlavným mestom Nanking. V dôsledku týchto porážok čínski
nacionalisti, ktorí okrem Japoncov bojovali aj proti komunistickým jednotkám,
boli nútení presunúť svoje sídlo najprv do Wu-chanu a neskôr Čunkingu. Japoncami
okupované oblasti boli vystavené teroru a vyčíňaniu japonských vojsk.

Vzrastajúca japonská vojenská prítomnosť na Ďalekom východe bola považovaná za
veľkú strategickú hrozbu pre ZSSR. Na prelome júla a augusta 1938 prebehli
krátke boje pri jazere Chasan. Na jar 1939 vyvolali japonské vojská pohraničné
zrážky s Mongolskom, ktorému však pomohol Sovietsky zväz a v bitke o Chalchin
Gol odrazil japonský útok. Nebezpečenstvo ďalších japonských útokov však
spôsobilo, že Sovieti naďalej držali v oblasti pomerne veľké sily. Až v roku
1941 podpísali obe krajiny pakt o neútočení. V oblasti tak zotrval pokoj do roku
1945. Po týchto porážkach sa Japonci rozhodli presmerovať svoju expanziu viac na
juh, to však nutne muselo viesť k stretu s USA kvôli kontrole nad Filipínami a
námornými obchodnými cestami do Holandskej Východnej Indie.

Zatiaľčo v Ázii sa už od roku 1937 bojovalo medzi Čínou a Japonskom (pozri druhá
čínsko-japonská vojna), vojna v Európe sa začala 1. septembra 1939, keď nemecké
vojsko po predchádzajúcich provokáciách a zinscenovaných incidentoch
(najznámejším z nich je prepadnutie vysielača v Gliwiciach) začalo bez
vyhlásenia vojny inváziu do Poľska. K útoku na Poľsko sa k Nemecku pridalo aj
Slovensko, ktoré zaútočilo na južnú časť Poľska pomocou armádnej skupiny
„Bernolák“.

Spojené kráľovstvo, Francúzsko a britské domíniá Austrália a Nový Zéland 3.
septembra 1939 vyhlásili Nemecku vojnu (4. septembra sa k nim pridal Nepál, 6.
septembra Južná Afrika a 10. septembra Kanada), avšak k väčším vojenským akciám
nepristúpili. Spojenci začali námornú blokádu Nemecka, ktorá viedla k druhej
bitke o Atlantik, keďže nemecké vojenské námorníctvo útočilo ponorkami na ich
obchodné a vojnové lode. K prvej vzdušnej operácii pristúpili Royal Air Force
(RAF), ktoré 4. septembra podnikli bombardovanie nemeckých vojnových lodí pri
meste Brunsbüttel v Šlezvicko-Holštajnsku a pri Wilhelmshavene v Dolnom Sasku.
Mobilizácia pozemných síl ale prebiehala pomaly a neefektívne. 7. septembra
rozvinulo 40 divízii francúzskej armády útok proti slabej nemeckej obrane v
Sársku (sárska ofenzíva), pri ktorom obsadili nemecké územie do hĺbky cca 8 km,
avšak nedokázali účinne pomôcť Poľsku. 12. septembra najvyššie velenie spojených
britsko-francúzskych síl rozhodlo o zastavení ofenzívy a francúzske vojská sa
stiahli minimálne jeden kilometer za Siegfriedovu líniu. Francúzska vojenská
doktrína nebola Poľsku naklonená. Francúzsky generál Maurice Gamelin, ktorý
viedol sársku ofenzívu, ju zhrnul jedinou vetou: „Kto zaútočí, prehrá.“

Nedostatočne zmobilizované poľské vojsko nedokázalo vzdorovať vyše 50 nemeckým
divíziám (vrátane ôsmich motorizovaných a šiestich tankových), ktoré vtrhli do
Poľska z Pomoranska, Východného Pruska a Sliezska. Vo vzduchu mali početnú i
technickú prevahy Luftwaffe disponujúce cca 2000 lietadlami, hoci poľské
letectvo bojovalo s obrovskou húževnatosťou a nemeckému spôsobilo všeobecne
väčšie straty než bolo možné očakávať. Avšak nepočetné tankové sily organizované
zastaraným spôsobom nemohli čeliť nemeckým tankovým klinom postupujúcim vpred
podľa inovačných schém bleskovej vojny. Málo pohyblivá pechota bez
motorizovaných dopravných prostriedkov a zastarané jazdectvo opakovane utrpeli
veľké straty pri presunoch cez otvorený terén, ktorý nedokázali prekonávať dosť
rýchlo, alebo boli ničené po menších skupinách, skôr než sa stihli zoskupiť.
Nemecké jednotky prenikali zo severu a juhozápadu k Varšave.

9. septembra sa poľská armáda vzchopila k poslednému pokusu aspoň oddialiť
nevyhnutný koniec. Zúfalý útok trosiek armád Poznaň a Pomorie proti ľavému
krídlu a tylu Skupiny armád Juh bol vedený s úmyslom zastaviť jej postup a
prebiť sa k hlavnému mestu a podporiť jeho obranu (bitka na Bzure). Spočiatku
dokázal prudkým úderom zastaviť nemeckú 8. armádu, ale nepriateľ proti nemu
čoskoro nasmeroval drvivú väčšinu kapacít Luftwaffe a takmer tretinu Skupiny
armád Juh. Keď potom vzápätí na Kutrzebove sily zaútočila aj skupina armád
Sever, bolo rozhodnuté. K Varšave sa podarilo dostať len malej časti jednotiek,
ktoré mali posilniť jej obranu. V tej dobe sa zvyšky všetkých západných armád v
súlade s rozkazmi Edwarda Rydz-Śmigłyho pokúšali prebiť na východ a posilniť tak
obranu Varšavy tým, že by vytvorili obrannú líniu na riekach Visla a San. Ich
šance boli minimálne, ale definitívne zhasli až 17. septembra, keď sa Sovietsky
zväz v súlade s tajnými dohodami pridal k útoku a napadol Poľsko z východu.
Sovietske vojsko obsadilo poľské územie po líniu na riekach Narew-Visla-San.

Poľská vláda aj časť velenia utiekli z krajiny do Rumunska. 28. septembra
kapitulovala Varšava, 29. septembra pevnosť Modlin. 2. októbra kapitulovali
obrancovia Helskej kosy. Ako posledné jednotky kladúce organizovaný odpor sa
vzdali do 5. októbra oddiely generála Franciszka Kleeberga.

Francúzske jednotky rozmiestnené pozdĺž Siegfriedovej línie boli vytlačené z
územia Nemecka protiútokom 16. – 17. októbra a ustúpili späť do svojich základní
pri Maginotovej línii, kam sa presunul aj britský expedičný zbor. Tým sa začala
fáza známa ako čudná vojna, počas ktorej neprebiehali výraznejšie bojové
operácie, okrem malých lokálnych pozemných konfliktov, leteckých súbojov a
námornej aktivity (pozri bitka o Atlantik). Koniec čudnej vojny nastal s
nemeckou inváziou do Dánska 9. apríla 1940 (pozri nižšie).

Zatiaľčo sa Nemecko po svojom víťazstve pripravovalo na ďalšie fázy bojov,
tentoraz proti Francúzsku, ZSSR pokračoval v expanzii. Stalin postupne prinútil
pobaltské štáty k súhlasu s nevýhodnou ekonomickou a vojenskou spoluprácou
(vrátane rozmiestnenia svojich jednotiek na ich území), čím si pripravil pôdu
pre ich anexiu a základne pre ďalšiu expanziu. Potom sa obrátil na Fínsko, aby
si podobné ústupky vynútil aj od neho. Najskôr prišiel so „serióznymi návrhmi“,
potom prešiel k hrubým vyhrážkam, a keď ani to nepomohlo a Fíni jeho návrhy
odmietli, rozhodol sa na Fínsko zaútočiť. Napätie eskalovalo až do 30. novembra
1939, keď sovietske jednotky bez vyhlásenia vojny Fínov napadli. Cieľom útoku
bolo úplné vojenské podmanenie krajiny (počas zhruba 14 – 21 dní). Celá akcia sa
však nevyvíjala úspešne. Ako prvý prišiel neúspech politický – Spoločnosť
národov sa nenechala oklamať ani Sovietskym zväzom zinscenovanými pohraničnými
incidentmi, ani bábkovou Kuusinenovou vládou a ZSSR sa stal jediným štátom v jej
histórii, ktorý vylúčila za nevyprovokovanú útočnú vojnu (na základe definície
agresora, ktorú ZSSR sám predložil). Ani priebeh vojny nebol ideálny, Fínsko
útok očakávalo a bolo v medziach svojich možností pripravené. Prvý nápor
Červenej armády bol napriek početným posilám odrazený, sovietske sily utrpeli
ťažké straty. Ukázalo sa, že početná a technická prevaha nedokáže nahradiť
výcvik a prípravu na polárne podmienky. Svoju rolu zohrala tiež vysoko negatívna
úloha politických komisárov a neporovnateľnosť kvalít dôstojníckych zborov
obidvoch armád. Zatiaľ čo fínska armáda sa mohla spoľahnúť na vysoko
nadpriemerný dôstojnícky zbor, Červená armáda, ktorej dôstojnícky zbor bol
zdecimovaný stalinskými čistkami, pri ktorých bola odstránená veľká časť
najkvalitnejších kádrov, sa musela spoľahnúť na novo dosadených, neskúsených a
často až neospravedlniteľne nekompetentných dôstojníkov. Plán útoku vypracovaný
Mereckovom podľa pokynov Vorošilova a Stalina predstavoval zmes neuveriteľného
diletantizmu a úplne mylných predpokladov, a rozhodne nemohol byť cestou k
ľahkému víťazstvu. Stalinove čistky v armáde sa tak po prvýkrát prejavili v
reálnych podmienkach vojny. Bombardovanie civilných cieľov a miest za použitia
trieštivých a zápalných bômb pobúrilo civilizovaný svet, najmä susedné severské
krajiny, ale aj Spojené štáty, Spojené kráľovstvo, či Vatikán.

ZSSR začal druhú fázu operáciou proti Fínsku 1. februára 1940. Proti unavenej
fínskej armáde, ktorá už trpela akútnym nedostatkom munície, boli vrhnuté
obrovské sily (pomer mužov v bojových líniách bol 1:10 až 1:15 v prospech
Červenej armády). Po 15 dňoch intenzívnych bojov prelomili sovietske vojská
hlavné opevnenie Mannerheimovej línie a po ďalších 21 dňoch prekročili Viipurský
záliv. Fínska armáda bola vyčerpaná a straty bojových jednotiek dosiahli 40 %
pôvodných stavov, ale stále ešte držala frontovú líniu. 13. marca 1940 bolo
uzavreté prímerie. Podľa týchto podmienok Fínsko poskytlo ZSSR značnú časť
svojho územia a muselo urobiť ďalšie ústupky.

Zimná vojna mala veľký vplyv na prudký pokles reputácie Červenej armády ako aj
ZSSR v očiach celého sveta. Niektorí však podotýkajú, že mala ďalekosiahly vplyv
na jej následnú reorganizáciu a mnohé zlepšenia ako aj odstránenie Vorošilova z
jej vedenia. Mnohí nemeckí generáli ako aj sám Hitler preto pred napadnutím ZSSR
v roku 1941 očakávali, že poraziť sovietsku armádu nebude príliš ťažké.

V tej istej dobe sa ukázalo, že pre to, aby mohlo Nemecko ďalej úspešne viesť
vojnu proti Spojencom, bude potrebovať čoraz väčšie množstvo železnej rudy,
ktorú však dovážala zo Švédska cez nórsky prístav Narvik. Británia i Francúzsko
si uvedomovali túto nemeckú slabinu a začali čoraz viac ohrozovať nemecké záujmy
v oblasti. Spojenci dúfali, že sa im podarí vytvoriť blokádu Nemecka, ktorá
obmedzí jeho vojenskú výrobu. Jedným z dôkazov toho, že prestali dodržiavať
neutralitu nórskych výsostných vôd, bol aj incident, pri ktorom Briti oslobodili
zajatých britských námorníkov z nemeckej lode Altmark. Obidve strany začali
urýchlene konať. 8. apríla začalo britské námorníctvo klásť míny na nemeckých
zásobovacích trasách v nórskych vodách. To už však nič nezmenilo na fakte, že
nasledujúceho dňa nemecké ozbrojené zložky obsadili prakticky bez boja Dánsko a
začali sa vyloďovať v južnom Nórsku.

9. apríla 1940 Nemci začali operáciu Weserübung, čo bol krycí názov dlho
pripravovaného obojživelného prepadu Dánska a Nórska. Operácia úspešne
napredovala nielen kvôli dokonalej príprave a kamufláži, ale aj tajnej podpore
nórskeho ministra obrany Quislinga, ktorého nacisticky orientovaná strana už
pred vojnou netajila sympatie k Hitlerovi. Jeden z hlavných cieľov operácie,
prístav Narvik sa síce podarilo Nemeckým výsadkovým oddielom dobyť, museli z
neho však čoskoro ustúpiť pred vojskami západných spojencov, ktoré sa tu
vylodili. Tieto spojenecké jednotky však neboli na nadchádzajúce boje dostatočne
pripravené a nedisponovali relevantnou vzdušnou podporou a v konečnom dôsledku
pád Nórska iba čiastočne oddialili, keď na určitý čas zastavili nemecký postup.
V následných námorných bojoch Briti stratili jednu lietadlovú loď (HMS
Glorious), no aj Nemci utrpeli nemalé straty, keď prišli o niekoľko ťažkých
bojových lodí, ktoré sa už nikdy nepodarilo nahradiť. Do júna 1940 boli zvyšky
spojeneckých vojsk z krajiny evakuované v dôsledku zhoršujúcej sa situácie na
francúzsko-nemeckom fronte. Nemecko nakoniec získalo celé Nórsko, čo bolo
dôležité najmä pre nemecké loďstvo, jednak pre možnosť prepravovať dôležité
suroviny zo Švédska a tiež pre zjednodušenie prístupu do Atlantického oceánu,
kde začali nemecké hladinové lode spolu s ponorkami ohrozovať britské námorné
spoje.

10. mája 1940 začali Nemci plán Žltá, čiže ofenzívu na západnom fronte proti
Francúzsku a Beneluxu. Už o päť dní kapitulovalo Holandsko. 17. mája obsadili aj
Brusel, ale belgická armáda pokračovala naďalej v ústupových bojoch po boku
Francúzov. Útokom cez Belgicko Nemci obišli Maginotovu líniu a ich tankové
jednotky rýchlo prenikali cez Ardeny do severozápadného Francúzska. Spojenci
síce podnikli protiútok, ale bleskový nemecký postup ich plány zmaril. 27. mája
sa začal britský expedičný zbor sťahovať späť do Británie z prístavu Dunkerque.
Za týždeň sa podarilo evakuovať 350 000 britských a francúzskych vojakov.
Ďalších 40 000 Nemci zajali v obkľúčenom meste. Nemecký úspech však mohol byť
omnoho väčší, nebyť zaváhania, ktoré spôsobilo, že jednotky Wehrmachtu niekoľko
dní takmer nečinne stáli okolo mesta .

Následne nemecké tankové jednotky rýchlo napredovali na Paríž, ktorý padol 14.
júna a Francúzsko tak 22. júna 1940 po mesiaci bojov kapitulovalo. Nemci si
ponechali kontrolu nad severnou časťou krajiny, celým pobrežím Atlantického
oceánu, až po hranice so Španielskom a začali sa pripravovať na útok na
Britániu, ktorého predohrou sa mala stať bitka o Britániu.

Spojené kráľovstvo bolo v Európe posledným ostrovom demokracie vzdorujúcim
nacizmu. Na jeho územie sa uchýlili exilové vlády z Poľska, Nórska, Holandska,
Belgicka, Luxemburska, Česko-Slovenska ako aj Slobodné francúzske sily na čele s
de Gaullom. Tieto vlády udržiavali styk s členmi domáceho odboja a poskytovali
tak spojencom cenné spravodajské informácie.

Po víťazstve nad Francúzskom ovládal Adolf Hitler v lete 1940 priamo alebo
prostredníctvom spojencov takmer celú Európu. Jeho jediným zostávajúcim
nepriateľom zostávala osamotená Veľká Británia, ktorej nový ministerský
predseda, Winston Churchill, sľuboval Britom vo svojich burcujúcich prejavoch
len „krv, pot a slzy“. Ale britská armáda sa po katastrofe vo Francúzsku
nachádzala v troskách. Jedinou prekážkou, ktorá bránila Hitlerovým armádam v
podrobenie Britských ostrovov a ktorá mohla zmariť chystanú inváziu (operácia
Seelöwe), bolo teraz britské letectvo (Royal Air Force) na čele s leteckým
maršalom Hughom Dowdingom. Zlomiť silu RAF sa v nadchádzajúcej bitke pokúsila
nemecká Luftwaffe, ktorej veliteľom bol Hermann Göring. Nemci tiež dúfali, že
Britániu izolujú a vyhladujú s pomocou svojich ponoriek, operujúcich z
Francúzska a Nórska.

Samotná letecká bitka začala krátko po dobytí Francúzska. V prvej fáze sa
Luftwaffe sústredila na britské konvoje, ktoré počas tzv. bitky o kanál
(Kanalkampf) vytlačila z Lamanšského prielivu. Hlavný útok začal 13. augusta, v
tzv. „deň orla“ (Adlertag). Nemci najprv čiastočne zneutralizovali britský
radarový systém a zaútočili proti prístavom, vojenským a leteckým zariadeniam na
pobreží. V priebehu tejto fázy boja utrpeli obe strany najvyššie straty za celú
bitku. Neskôr sa Luftwaffe zamerala proti letiskám RAF vo vnútrozemí a leteckým
továrňam. V záverečnej etape boja, na začiatku septembra, podnikli Nemci denné
útoky na Londýn a iné veľké britské mestá, ako bolo, napr. Coventry, s cieľom
zlomiť morálku ich obyvateľov. Konečne 15. septembra Briti presvedčivo odrazili
rozsiahly nemecký útok, načo Hitler nariadil odložiť vylodenie na neurčito.
Luftwaffe aj naďalej pokračovala v bombardovaní miest (Blitz). Kvôli veľkému
množstvu zničených lietadiel sa však od októbra obmedzovala len na nočné útoky,
ktoré si aj napriek tomu do jari nasledujúceho roka vyžiadali vyše 40 000
životov. V bitke o Britániu usilovali Nemci o zničenie nepriateľských stíhačiek,
ale podcenili význam radaru pre obranu Britov. Navyše britský priemysel dokázal
vždy plne nahrádzať straty vlastných strojov. Značný podiel na tomto víťazstve
„nemnohých“ patril okrem britských pilotov tiež Poliakom, Kanaďanom,
Novozélanďanom, Čechom a Slovákom, Belgičanom a zástupcom mnohých iných národov.

Hitler sa následne začal zaoberať plánom na útok proti ZSSR, ktorého považoval
za svojho najväčšieho ideologického nepriateľa.

28. októbra talianske vojská zaútočili z Albánska na Grécko. Gréci však ich
postup zastavili a postupne, za britskej pomoci, prešli do protiútoku. Do marca
nasledujúceho roku od Talianov oslobodili polovicu územia Albánska.

Priebeh nemeckého ťaženia v Škandinávii a v západnej Európe ako aj jeho rýchlosť
veľmi zaskočili Stalina, ktorý sa pravdepodobne spoliehal na to, že
západoeurópske krajiny budú medzi sebou zápasiť dlhšie. Sovietske vojská preto v
júni 1940 bleskovo anektovali Litvu, Lotyšsko aj Estónsko. Taktiež prinútili
Rumunsko, k tomu aby prenechalo Sovietskemu zväzu Besarábiu. NKVD vraždilo v
zajateckých táboroch v Katyni, Kozeľsku a Starobieľsku zajatých poľských
dôstojníkov, ktorí boli pre Stalina potenciálnou hrozbou a nechceli sa pripojiť
k poľským komunistom.

22. septembra 1940 japonské vojská vpadli do Francúzskej Indočíny. Spojené
štáty, Spojené kráľovstvo, Austrália a Holandská exilová vláda na to zareagovali
až v roku 1941, zavedením embarga na export surovín do Japonska. Západné
mocnosti rovnako poskytovali vojenskú a materiálnu podporu čínskym vojskám.

Potom, čo Taliansko vyhlásilo vojnu západným Spojencom 10. júna 1940, začali na
územie Líbye podnikať britské jednotky náhle prepady menšími silami. Po
francúzskej kapitulácii 25. júna začali Taliani posilňovať svoje vojská v Afrike
a pripravovať sa na rozsiahlejšiu ofenzívu. V tej istej dobe sa stupňovali
pohraničné incidenty v Eritrei a Sudáne. 3. augusta nakoniec Taliani vpadli do
Britského Somálska.

Po francúzskej kapitulácii rokovali Briti s Francúzmi v Severnej Afrike o
budúcnosti ich flotily, ktorú sa snažili získať na svoju stranu, keďže v
prípade, že by padla do rúk Nemcom mohla byť ich významnou posilou. Vzhľadom na
to, že rokovania k ničomu neviedli Briti flotilu kotviacu v prístave
Mes-el-Kabir blízko Oranu 3. júla napadli bojovým krížnikom HMS Hood, bojovými
loďami HMS Valiant a HMS Resolution, a lietadlovou loďou HMS Ark Royal aj s
eskortou. Poškodili pri tom bojové lode Provence a Dunkerque a jeden
torpédoborec. Neskôr 6. júla Briti, ktorí si neboli istí poškodením francúzskych
lodí, podnikli nálet torpédovými bombardérmi a loď Dunkerque potopili. Zahynulo
viac než 1200 francúzskych námorníkov. Tento akt síce zhoršil vzťahy medzi
Vichystickým Francúzskom a Britmi, ale mal veľký propagandistický význam.

9. septembra talianske vojská pod vedením maršala Rodolfa Grazianiho vpadli z
Kyrenejky do Britmi spravovaného Egypta. Po počiatočnom postupe sa však kvôli
problémom so zásobovaním zastavili. 16. septembra Taliani začali budovať obranné
postavenia v okolí Sidi Barrani. 9. decembra spustili Briti útočnú operáciu s
kódovým označením Compass. Briti s pomocou vojsk Commonwealthu porazili
talianske vojská, zajali 130 000 nepriateľských vojakov za cenu 2 000 vlastných
padlých. Zvyšok talianskych vojsk sa stiahol k El Agheile 9. februára 1941.

Briti v noci z 11. na 12. novembra napadli kotviacu Taliansku flotilu v prístave
Tarento a potopili torpédovými bombardérmi Fairey Swordfish z lietadlovej lode
HMS Illustrious viacero lodí, vrátane bojovej lode Littorio a Conte di Cavour.
Útok Talianov vystrašil a tí svoje lode stiahli do bezpečnejších prístavov,
pričom výrazne obmedzili svoju aktivitu v Stredozemnom mori.

Pred útokom na Sovietsky zväz si nemecké velenie zaistilo južnú Európu.
Angažovanie v tejto oblasti spôsobil jednak prevrat v Juhoslávii a tiež
neúspechy Talianska, ktoré od októbra 1940 viedlo boje proti Grécku. V
Juhoslávii vyvolalo vlnu nevôle pripojenie krajiny k Osi. 27. marca 1941 sa
mladý kráľ Peter II. ujal po prevrate moci, zrušil spojenectvo s Nemeckom a
uzavrel zmluvu o priateľstve so Sovietskym zväzom, ale nehodlal narušiť
doterajší mier medzi oboma krajinami. 6. apríla 1941 prepadlo Nemecko spolu s
bulharskými vojskami Juhosláviu aj Grécko, ktorému pomáhali britské vojská. Do
Srbska sa zo severu, východu i západu hrnuli nemecké jednotky. Celej tejto akcii
predchádzal nečakaný nálet na Belehrad. Nemci útočiaci z Bulharska sa spojili s
Talianmi, ktorí zaútočili z Albánska a zahatali tak Juhoslovanom možnosť spojiť
sa s Grékmi. Za 12 dní bola nepripravená juhoslovanská armáda porazená.
Belehrad, hlavné mesto krajiny, padol 13. apríla 1941. Nemci zriadili nový
bábkový Chorvátsky štát na jeho čele mal stáť emigrant Ante Pavelić a taliansky
princ. Taliansko si zatiaľ privlastnilo väčšinu dalmátskeho pobrežia a Čiernej
Hory.

7. apríla 1941 nemecké jednotky prerazili aj do Grécka, ktoré sa ani napriek
pomoci Británie neubránilo. Už 27. apríla obsadili Atény. Porazené britské a
grécke jednotky sa z Balkánu stiahli na Krétu, ale i odtiaľ ich Nemci odvážnym
leteckým výsadkom 20. mája, za veľkých strát vyhnali do severnej Afriky. Boje na
Kréte skončili 1. júna.

Po ústupe Talianov, ktorých jednotky úspešná britská ofenzíva celkom rozvrátila,
Hitler, aby zabránil porážke Talianov, nariadil uskutočniť operáciu Sonnenblume,
pri ktorej sa vylodil Afrikakorps v Líbyi. Nemecké jednotky, skladajúce sa len z
niekoľkých divízií čoskoro prevzali hlavnú rolu v boji proti Britom v Afrike.
24. marca Rommelove jednotky obsadili späť El Agheilu a pokračovali v
prenasledovaní britských vojsk. Už 25. apríla nemecké a talianske vojská
dosiahli územie Egypta, zanechajúc v svojom tyle obkľúčený Tobruk. Keďže bola
severná Afrika v tej dobe pre Britov jediným bojiskom, na ktorom sa mohli v
pozemnom boji stretnúť s Nemcami, dávalo britské velenie tomuto stretu veľkú
vážnosť. Zatiaľ čo pre Britov nepredstavovalo (aspoň vďaka kolóniám) zásobovanie
svojich vojsk v oblasti závažný problém, Afrikakorps sa naopak musel spoliehať
na zásobovanie cez Stredozemné more. Tieto dodávky sa často stávali terčom
útokov britského letectva a námorníctva. Prítomnosť britských jednotiek na
Gibraltáre a na Malte tak robila zásobovanie veľmi komplikované. Do konca roku
1941 utrpeli nacistické vojská také straty, že boli nútené pod prudkými údermi
Britov ustúpiť späť k El Agheile. Rommel stratil 38 000 vojakov a asi 300
tankov. V tej istej dobe vrcholili boje nemeckého a talianskeho letectva o
nadvládu nad vzdušným priestorom Malty, ktoré viazali početné sily RAF a
Kráľovského námorníctva. To umožnilo Rommelovi obnoviť zásobovanie v plnej
miere, v dôsledku toho bol schopný nahradiť ťažké straty a opäť prejsť do
protiútoku, proti Britom, ktorých zásobovacie cesty sa neúmerne roztiahli.

9. mája anglický torpédoborec HMS Bulldog zajal nemeckú ponorku U-110 aj s
prísne utajovaným šifrovacím zariadením Enigma a platnými kódmi. Získanie tohto
zariadenia aj so šifrovacími tabuľkami bol posledný krok k prelomeniu nemeckých
šifier. Tento úspech sa podpísal nielen pod ďalší priebeh bojov v Atlantiku, ale
mal ďalekosiahly dopad na celkové dianie na viacerých frontoch. Nemecké ponorky
napriek tomu ešte dlho spôsobovali spojencom nemalé straty.

18. mája nemecká bojová loď Bismarck a ťažký krížnik Prinz Eugen opustili svoj
domovský prístav, aby sa zúčastnili na námorných bojoch s britskými konvojmi v
Atlantiku. Pri bitke v Dánskom prielive 24. mája boli Bismarck a Prinz Eugen
napadnuté britským bojovým krížnikom HMS Hood a bojovou loďou HMS Prince of
Wales. V krátkom boji kráľovské námorníctvo stratilo bojový krížnik HMS Hood,
ktorý po zásahu do skladu munície explodoval (starší krížnik HMS Hood mal
nedostatočné pancierovanie paluby, kvôli čomu mal neskôr prejsť rekonštrukciou).
Z 1420 člennej posádky Hoodu sa zachránili iba 3 námorníci. HMS Prince of Wales
sa po niekoľkých zásahoch z boja stiahla. Prince of Wales bol na rozdiel od HMS
Hood novou loďou a trpel rôznymi poruchami, ktoré počas plavby opravovali
civilní technici. Nemcom sa v zlom počasí podaril klamný manéver, pri ktorom sa
odpútal krížnik Prinz Eugen a britské lode Bismarcka, ktorý zmenil smer k
francúzskemu prístavu Saint-Nazaire stratili. Na Bismarcka, ktorý bol nútený pre
poškodenie palivových nádrží znížiť rýchlosť, sa v severnom Atlantiku čoskoro
začal lov.

Jeho definitívnu skazu pripravil nálet torpédových dvojplošníkov Fairey
Swordfish z lietadlovej lode HMS Ark Royal, ktorý síce neznamenal jeho
bezprostredné potopenie, ale spriečenie kormidla. K poškodenému Bismarcku sa
nakoniec priblížilo niekoľko lodí Kráľovského námorníctva, ktoré ho ráno 27.
mája v delostreleckom súboji poškodili natoľko, že ho posádka sama potopila. Z
jeho 2200 člennej posádky sa zachránilo 115 mužov.

Aktivita Nemecka v Atlantickom oceáne sa po potopení Bismarcka okrem nasadenia
ponoriek prakticky skončila.

22. júna 1941 porušilo Nemecko pakt o neútočení a s vojenskou pomocou svojich
spojencov zaútočilo na ZSSR na takmer 4 500 km dlhom východnom fronte siahajúcom
spoza severného polárneho kruhu na polostrove Kola, cez Karéliu, Baltské more až
k Čiernemu moru. Nemecko-sovietsky konflikt je v krajinách bývalého Sovietskeho
zväzu obyčajne označovaný ako Veľká vlastenecká vojna. Nemci využili moment
prekvapenia a bleskovými útokmi rýchlo postupovali troma hlavnými smermi na
Moskvu, Leningrad a Kyjev, resp. k čiare Archangeľsk, rieka Volga, Astrachán,
ktorá bola ich pôvodným cieľom. Nemecké velenie sa spoliehalo na to, že
sovietsky systém nevydrží sústredený útok. V skutočnosti však bola táto vojna
prvou historickou udalosťou v dejinách Sovietskeho zväzu, ktorá k sebe
obyvateľstvo a vládu priblížila.

Jednou z prvých veľkých obkľučovacích operácií bola likvidácia sovietskych vojsk
pri Białystoku v Minskej oblasti dnešného Bieloruska. V tejto pasci, z ktorej sa
nik neprešmykol, uviazlo 11 sovietskych divízií. Nemci obsadili Minsk 28. júna.
K Leningradu postupovala po kvalitnej cestnej sieti pobaltských republík nemecká
armádna skupina Sever, a z Fínska to boli fínsko-nemecké vojská, ktoré viedli
boje za polárnym kruhom. Mesto sa dostalo do obkľúčenia začiatkom septembra. Nie
však úplného, pretože v zásobovaní bolo možné s určitými ťažkosťami pokračovať
cez Ladožské jazero. Počas nasledujúcich 900 dní blokády zomrelo na následky
hladu, zimy a bombardovania najmenej 800 000 ľudí, ale mesto sa nevzdalo a
viazalo veľké množstvo nemeckých vojsk. Vo februári 1942, keď nedostatok
potravín vrcholil, zomieralo v meste od hladu a vyčerpania denne až 3000 ľudí.
Obliehanie Leningradu bolo najväčšie a najdlhšie obliehanie mesta v novodobej
vojenskej histórii. Na strednom úseku frontu sa sovietske jednotky,
pozostávajúce zo 16 bojmi vyčerpaných divízií, pokúšali zastaviť Nemcov na rieke
Berezina východne od Minska. V bojoch pri Borisove, nasadili vo veľkom množstve
svoje nové tanky T-34 a KV-1 a na čas tým spomalili nemecký postup.

V septembri sa podarilo Nemcom zo severu a juhu obkľúčiť Kyjev. Stalin namiesto
toho aby uchránil svoje vojská pred likvidáciou ústupom, prikázal nezmyselne
brániť mesto, okolo ktorého sa pomaly uzatvárala slučka obkľúčenia. Nemecké
jednotky tu prelomili sovietsku obranu a z východu postupne obkľučovali
jednotlivé ohniská odporu. Mesto dobyli 19. septembra po dvoch mesiacoch
rozhorčených bojov, zajali pri tom asi pol milióna demoralizovaných sovietskych
vojakov, ktorých nasadil ich najvyšší veliteľ do predom prehratej bitky. V boji
padol i veliteľ úseku generál M. Kirponos. V júli a auguste prebiehala aj bitka
o Smolensk a cesty smerujúce k Moskve. Sovieti na asi dva mesiace spomalili a
zastavili nemecký postup za Smolenskom, ale po tom, čo nemecké tankové armády
zlikvidovali zoskupenia Červenej armády pri Kyjeve a nasmerovali svoj útok na
Smolensk, nemohli obrancovia viac vzdorovať. Aj tu boli zajaté desaťtisíce
sovietskych vojakov podobne ako pri Briansku a Viazme. Celkovo prišla Červená
armáda do tej doby o najmenej 2 milióny mužov. Nacistická tlač dokonca vydala
vyhlásenia o tom, že Sovietsky zväz je už porazený a vojna rozhodnutá.

Nemcom sa napokon vo vrcholiacej jeseni a na začiatku zimy podarilo prebojovať k
predmestiam sovietskeho hlavného mesta, no obsadiť ho sa im nepodarilo.
Nacistické Nemecko čelilo tiež viacerým problémom a jeho postup postupne
ustrnul. Prvým náznakom únavy bolo, keď sa 29. novembra podarilo sovietskym
vojskám vytlačiť jednotky skupiny armád Juh z Rostova nad Donom a zažehnať tak
na čas nebezpečenstvo hroziace Povolžiu a Prikaukazsku. Za cenu veľkých obetí sa
prudkými protiútokmi podarilo zastaviť i nemecký útok na Moskvu. Sovietsku
protiofenzívu podporili aj odpočinuté vojská stiahnuté z Ďalekého východu, po
ubezpečení Stalina, že Japonsko sa do vojny proti ZSSR nebude angažovať.
Jednotky Červenej armády zaútočili na nemecké krídla a 8. decembra 1941 bol
nemecký Wehrmacht po prvýkrát, počas druhej svetovej vojny, nútený sa brániť a
ustupovať na tak rozsiahlom úseku frontu. Nemecko do konca roka 1941 prišlo na
východnom fronte o takmer milión vojakov.

14. augusta 1941 uzavreli Spojené štáty a Spojené kráľovstvo takzvanú Atlantickú
chartu. 24. septembra 1941 sa k nej pripojil aj Sovietsky zväz a vznikla
koaličná Veľká trojka (Spojené kráľovstvo, Spojené štáty, Sovietsky zväz), ktorá
sa ešte upevnila po vstupe Spojených štátov do vojny začiatkom decembra 1941.

7. decembra 1941 – Japonské cisárske námorné letectvo napadlo námornú základňu
USA Pearl Harbor na Havajských ostrovoch. Počas 1,5 hodinového náletu zahynulo
asi 2 400 ľudí. Boli potopené bojové lode USS Arizona, USS California a USS West
Virginia. Nálet ťažko poškodil USS Oklahomu a USS Nevadu, ľahšie poškodil USS
Pennsylvaniu, USS Tennessee a USS Maryland. Bolo taktiež zničených 188
amerických lietadiel. Samotní Japonci stratili pri nálete iba 12 lietadiel a dve
ľahké ponorky. Našťastie pre Američanov sa v prístave nenachádzali lietadlové
lode USS Saratoga, USS Lexington a USS Enterprise, ktoré sa zúčastnili
vojenského cvičenia. Americké straty však celkovo neboli nenahraditeľné, ich
priemysel čoskoro začal v úplnom bezpečí pred nepriateľskými bombardérmi chrliť
obrovské množstvo zbraní, ktorými dokonca zásoboval aj svojich spojencov.

8. decembra 1941 vyhlásili Spojené štáty Japonsku vojnu. Už o niekoľko dní 11.
decembra 1941 sa Nemecko a jeho európski spojenci ponáhľali a vyhlásili vojnu
Spojeným štátom. Pričom je fakt, že USA by mali inak na vnútropolitickej scéne
problém vyhlásiť vojnu Nemecku a Hitler tak uľahčil budúcim americkým spojencom
v Európe situáciu.

V Tichomorí ešte v decembri 1941 padol do japonských rúk Hongkong, bojovalo sa
na Filipínskych ostrovoch a v Malajzii.

Začala sa formovať široká protihitlerovská koalícia. Predstavitelia 26 štátov
podpísali 1. januára 1942 vo Washingtone deklaráciu o spoločnom boji proti
agresorom a zaviazali sa, že na tento cieľ použijú všetky svoje zdroje. Súčasne
sa dohodli, že neuzavrú separátny mier a budú spolupracovať vo vojne až do
konca. Definitívne sa tak vytvorili dve koalície krajín, ktoré dohromady
zahrnovali 70 štátov celého sveta.

Rok 1942 sa začal pre sily Osi veľmi dobre. Nemecké vojská toho roku dosiahli
svoje najväčšie úspechy. Na jar najprv stabilizovali strednú časť svojho frontu
v oblasti medzi Rževom a Viazmou. Odrazili aj útoky v oblasti Volchova, kde
prebiehali rozhorčené boje vo veľmi ťažkých podmienkach, a potom začali s
rozsiahlymi ofenzívnymi akciami na juhu ZSSR, kde zastavili sovietsku ofenzívu
pri Charkove. Pokračovali aj boje o Krym, na ktorom vzdorovala sovietska námorná
základňa Sevastopoľ. Do začiatku leta Nemci odrazili sovietske protiútoky na
Kerči a následne po ťažkých bojoch 4. júna 1942 obsadili aj Sevastopoľ.

Po uvoľnení svojich síl napredovali a prekročili rieku Don, obsadili
Rostov-na-Donu a tam sa ich sily rozdelili, časť vojsk (Skupina armád B) na čele
s 6. armádou postupovala východným smerom na Stalingrad a Astrachaň, časť
(Skupina armád A) sa vydala na juh cez rovinatú step ku Kaukazu. Porážkami pri
Charkove oslabená Červená armáda, ktorá v tej dobe navyše čelila nedostatku
ťažkých zbraní, v dôsledku evakuácie jej zbrojného priemyslu na východ bola
nútená ustupovať. Stalin vydal v tejto kritickej situácii rozkaz č. 227, známy
ako: „Ani krok späť!“ O mesto Stalingrad sa v nasledujúcom období rozpútali
tvrdé pouličné boje, jedny z najurputnejších bojov celej vojny. Nemecké sily
bojujúce o mesto utrpeli ťažké straty, ktoré nacistické velenie pre nedostatok
záloh nedokázalo nahradiť. Narastali aj problémy so zásobovaním. V dôsledku
nedostatku vlastných síl bolo nemecké velenie nútené po oboch stranách svojej
hlavnej útočnej sily – nemeckej 6. armády, nasadiť slabšie rumunské, maďarské a
talianske armády. Zatiaľ čo sa nemecké velenie sústredilo na boje v meste,
sovieti nepozorovane zozbierali dostatok techniky, materiálu ako aj ľudských
rezerv a prešli v druhej polovici novembra 1942 na oslabených krídlach
nepriateľských vojsk bojujúcich v Stalingrade do protiútoku (tzv. operácia
Uran). Časti nemeckej 4. tankovej a celá 6. poľná armáda sa dostali v priebehu 4
dní do obkľúčenia. Po Göringovom uistení, že letectvo zvládne zásobovať oslabenú
armádu, Hitler nariadil držať vybojované pozície za každú cenu. Pokusy maršala
Mansteina prísť im počas Vianoc na pomoc z juhu (tzv. operácia Wintergewitter),
boli za ťažkých strát na oboch stranách odrazené. Tým sa vytvorili predpoklady
na zničenie asi dvadsiatich nemeckých divízií uväznených v stalingradskom kotli.

V bitke o Singapur a následnej kapitulácii britských vojakov 15. februára 1942
padol do japonských rúk britský prístav Singapur. Bolo zajatých 130 000 vojakov
Britského spoločenstva, Japonci ich pri tom napadli s o polovicu menej mužmi.
Jednalo sa o jednu z najväčších porážok Spojeného kráľovstva v dejinách. Japonci
prenikali do Barmy, ktorej hlavné mesto Rangún bolo obsadené 9. marca 1942.
Kapitulovala Jáva, vláda Holandskej Indie odišla do Austrálie. Japonské
výsadkové jednotky dorazili na Novú Guineu a ich letectvo začalo ohrozovať
pevninu Austrálie.

Američania naplánovali pre Japoncov prekvapenie. Dňa 18. apríla 1942 skupina 16
strojov B-25 Mitchell vzlietla z lietadlovej lode USS Hornet a pod vedením
plukovníka Jamesa Doolittla, nízkym letom preletela nad japonskú pevninu a
zhodila bomby na Tokio, Nagoju, Kóbe, Jokohamu a Jokosuku. Nespôsobili pri tom
žiadne veľké škody, Japoncom ale ukázali odhodlanie bojovať, ako aj fakt, že
Japonci sú doma zraniteľní. Napriek nepatrnému účinku mala operácia závažný
strategický dôsledok. Japonci stiahli nezanedbateľnú časť svojich vzdušných síl
na obranu Japonska, kde boli držané až do konca vojny. V máji sa medzi japonským
a americkým námorníctvom odohrala bitka v Koralovom mori, v ktorej síce USA
stratili lietadlovú loď USS Lexington, ale podarilo sa im odvrátiť vylodenie v
Port Moresby.

Zatiaľ čo nálet na Tokio v apríli 1942 mal skôr psychologický účinok, skutočným
obratom vojny v Tichomorí sa stala bitka o Midway, ktorá sa uskutočnila medzi 4.
a 7. júnom 1942. Japonsko stratilo 4 lietadlové lode a množstvo letcov, ktorých
skúsenosti bolo ťažké nahradiť. Navyše počiatočná technická prevaha Japonska sa
začala stávať minulosťou. V júli utrpeli Japonci svoju prvú pozemnú porážku na
Port Moresby od austrálskych vojsk v zátoke Miline. Japonský odpor na Novej
Guinei však pokračoval ešte dlho.

7. augusta sa americká námorná pechota vylodila na ostrove Guadalcanal. Tento
ostrov východne od Novej Guinei v reťazci Šalamúnových ostrovov sa stal
zaujímavým po tom, čo americká rozviedka zistila výstavbu japonského letiska.
Toto letisko mohlo významne ohroziť americké zásobovacie trasy cez Pacifik do
Austrálie a na Nový Zéland. Japonci začali s jeho stavbou práve pre to, že po
bitke pri Midwayi stratili možnosť leteckého krytia. Prieliv severne od
Guadalcanalu v priebehu doby získal nechvalnú prezývku „Železné dno“. Pozemné
boje medzitým pokračovali do začiatku nasledujúceho roka.

27. mája sa česko-slovenským parašutistom z výsadku Antropoid vydaril atentát,
pri ktorom zranili ríšskeho protektora Čiech a Moravy Reinharda Heydricha, ktorý
na následky zranení dokonal 4. júna. Nemecké jednotky začali po celom
protektoráte perzekúcie. Podarilo sa im vypátrať a zlikvidovať atentátnikov, na
výstrahu, či za údajnú pomoc odboju boli tiež vypálené obce Lidice a Ležáky.

19. augusta sa na francúzskom atlantickom pobreží vylodili Spojenecké (najmä
kanadské a britské oddiely Commandos) vojská aby začali útok na Nemcami
okupovaný prístav Dieppe. Nemci však boli pravdepodobne dopredu informovaní,
čoskoro sa sformovali a protiútokom zlikvidovali alebo zajali väčšinu útočníkov.
Spojenecké velenie neskôr zúročilo skúsenosti, ktoré pri boji získalo vo
vyloďovacích operáciach Torch a Overlord .

Začiatkom roku 1942 boli spojenecké vojská natoľko oslabené, kvôli dlhým
zásobovacím trasám, že sa Rommelovým Afrika-Korps podarilo uskutočniť 21.
januára úspešný protiútok a zatlačiť ich späť, obsadiť Bengázi, po bitke pri
Gazale obsadiť Tobruk s veľkými zásobami a opäť preniknúť až do Egypta. 11. júna
Nemci s Talianmi obsadili Bír Hakím, ktorý bránili jednotky Slobodného
Francúzska. V júli nasledovala prvá bitka pri El Alameine, v ktorej sa však
podarilo Spojencom zastaviť Rommelov postup. Neskôr sa im pod velením
generál-poručíka Montgomeryho podarilo v druhej bitke pri El Alameine od 23.
októbra do 3. novembra preraziť zoslabnutými jednotkami Afrika-Korpsu a začať
ich vytláčať do Tunisu.

8. novembra začali vojská Spojených štátov a Slobodných Francúzov operáciu Torch
vylodením pri Casablace a Orane v Alžírsku. Po tom, čo Vichystické sily nekládli
Spojencom takmer žiadny odpor, alebo sa s nimi priamo spojili, nariadil Hitler
okupáciu Vichystického Francúzska. Nemecké a Talianske vojská sa však v Severnej
Afrike ocitli v kliešťach a boli nútené sa začať sťahovať. Predtým však stihli
uštedriť Američanom menšiu porážku v Kasserinskom priesmyku.

Roosevelt a Churchill sa stretli 14. januára v Casablanke. 19. apríla vypuklo
povstanie vo varšavskom gete. Začalo sa po tom, čo vyšla najavo skutočnosť, že
sa Nemci pripravujú geto zlikvidovať. Chabo ozbrojení židovskí povstalci sa
zúfalo bránili ešte niekoľko týždňov.

Nasledujúca zima na prelome rokov 1942 a 1943 spolu s vyčerpávajúcimi útokmi
stalingradských obrancov nemeckú 6. armádu načisto unavila a vyhladovala. Z 22
divízii ktoré tvorilo vyše 300 000 tisíc mužov nezostala nažive ani tretina.
Sovieti zajali asi 91 000 nemeckých a rumunských vojakov, vrátane poľného
maršala Paulusa. 2. februára 1943 nemecký odpor v poslednom nemeckom ohnisku
obrany v stalingradskom traktorovom závode ustal. Nemecké vojská spolu so
svojimi spojencami boli nútené v dôsledku sovietskeho prielomu koncom roku 1942
rýchlo ustúpiť z južných oblastí ZSSR a Kaukazu najprv na Kubáň a neskôr na
Krym, časť jednotiek ustupovala smerom k Rostovu, kde držala koridor pre ústup
ostatných jednotiek, ktoré neboli celkom na juhu. Postupujúce sovietske jednotky
ich ale zahnali ešte ďalej a nakrátko oslobodili dokonca aj Charkov. Sovietske
velenie v tej dobe nadobudlo mylnú predstavu, že Nemci nebudú schopní straty na
južnom fronte dostatočne rýchlo nahradiť, predpokladalo sa preto, že sa podarí
dosiahnuť až Dneper. Boje zatiaľ pokračovali pri mestách Oriol, Kursk, Ržev.
Situácia bola natoľko vážna, že Hitler sa po štyroch rokoch vojny rozhodol 13.
januára pre totálnu mobilizáciu. Nemci však pozbierali sily a pri Charkove
prešli do protiútoku a v tretej bitke o Charkov sa opäť zmocnili mesta. Ich
postup však zastavilo nepriaznivé jarné počasie a odmäk. Pri Sokolove bola 8.
marca 1943 nasadená aj česko-slovenská jednotka pod velením Ludvíka Svobodu.

Sovietske vojská vyčerpané po ťažkých bojoch sa začali okamžite zakopávať. Okolo
mesta Kursk, ktoré v tejto oblasti zostalo v sovietskych rukách, sa vkliňoval do
nemeckých pozícií na severe pod Oriolom a na juhu pri Belgorode, asi 160 km
široký a 90 km hlboký úsek frontu, ktorý neskôr dostal názov Kurský oblúk.
Nemecké velenie si Kurský oblúk vybralo za hlavný cieľ svojej letnej ofenzívy.
Do oblasti boli sústredené najlepšie a najnovšie nemecké zbrane a skúsené
jednotky. Prípravy sa však z nemeckej strany naťahovali, okrem iného aj v
dôsledku omeškania dodávok nových tankov Panther. Sovieti vďaka špionáži o
nemeckých prípravách dobre vedeli a svoje vojská v oblasti posilnili a kvalitne
pripravili na nadchádzajúce obranné boje. 5. júla 1943 sa začal nemecký útok,
ktorý však cez sovietsku obranu napredoval iba veľmi pomaly. Po sérii ťažkých
tankových bitiek na obidvoch ohyboch oblúku, a najmä 12. júla v najväčšej
tankovej bitke pri Prochorovke, však musel Hitler operáciu Citadela odvolať.
Nemecké zlyhanie v tejto bitke bolo definitívnym bodom obratu vo vojne.

Následne na to tri sovietske fronty prešli do protiútoku a oslobodili 23.
augusta Charkov, 8. septembra Stalino (dnes Doneck), 17. septembra Briansk, 23.
septembra Poltavu a 25. septembra Gomeľ a Smolensk. Nemci na juhu definitívne
pod tlakom Sovietov opustili kubáňske predmostie a Novorossijsk a stiahli sa na
Krym. 30. októbra na Ukrajine padlo do sovietskeho zajatia pri Melitopole 2000
slovenských vojakov. Postupom sovietskych vojsk cez Dneper zabránili Nemcom
udržať sa na tejto výhodnej prírodnej prekážke a postupovali na Kyjev, ktorý
oslobodili 6. novembra 1943. Stredný úsek sovietskeho frontu postupoval medzi
riekami Berezina a Pripiať na Kremenčug. Tu sa sovietska letná ofenzíva roku
1943 vyčerpala a zastavila.

Koncom novembra sa konala v spojencami a sovietmi okupovanom Iráne Teheránska
konferencia, na nej sa už vodcovia koaličných mocností začali dohadovať o
následnom rozdelení povojnovej Európy. Rokovalo sa tiež o otvorení nového frontu
na západe. 12. decembra podpísalo Česko-Slovensko so Sovietskym zväzom zmluvu o
priateľstve, vzájomnej pomoci a povojnovej spolupráci.

Porážka vojsk Osi v Tunisku v máji 1943 mala za následok kapituláciu
štvrťmilióna nemeckých a hlavne talianskych vojakov. Verejná mienka v Taliansku
tým nabrala ešte viac protivojnový kurz a nechuť pokračovať v boji na strane
Nemecka. V období vrcholiacej bitky v Kurskom oblúku vykonali západní spojenci
prvú väčšiu obojživelnú operáciu a konečne začali boj na európskej pevnine. Ich
boj sa začal 10. júla na pobreží Sicílie. To Mussoliniho vláda nevydržala a 25.
júla bol talianskym kráľom Mussolini odvolaný. Jeho nástupcom sa stal Pietro
Badoglio, ktorý začal tajne rokovať so Spojencami o mieri. Na taliansku pevninu
sa Spojenci vylodili 3. septembra. V priebehu 5-tich dní sa talianska armáda
vzdala. Badoglio a kráľovská rodina prešli na juh krajiny k Spojencom,
zanechajúc taliansku armádu bez rozkazov. To okamžite využili Nemci a podstatnú
časť armády zabezpečili pred zbehnutím. Čoskoro na to južne od Ríma
stabilizovali takzvanú Gustavovu líniu. Napriek tomu, že sa spojencom podarilo
preraziť aj novú Gótsku líniu na predhorí Álp, nemecké vojská zabránili
rozhodnejšiemu postupu Spojencov z Talianska po súši prakticky až do apríla
1945.

Vo februári sa skončili 6 mesiacov trvajúce boje o ostrov Guadalcanal. Zvyšky
rozprášených japonských pozemných vojsk boli evakuované v noci na 8. februára.
Víťazstvom pri Guadalcanale urobili americké pozemné sily prvý skutočný krok na
ceste do Tokia. Od 20. do 23. novembra prebiehal boj o malý atol Tarawa na
Gilbertovych ostrovoch. Nikto neočakával, že by tento sotva niekoľko stoviek
metrov široký ostrov mohli brániť silnejšie japonské sily. Na obsadenie ostrova
vyslali Američania 300 mužov, z ktorých bitku prežilo iba 100. Japonci na atole
boli nakoniec porazení, no ukázali, že „skákanie po ostrovoch“ bude Američanom
trvať ešte dlho a ich straty ešte veľmi narastú.

Od januára sovietske vojská viedli útočné operácie po celej dĺžke frontu a
vytláčali Nemcov ďalej na západ. Vo februári sa sovietskym vojskám podarilo
obkľúčiť nemecké jednotky pri mestách Korsuň a Čerkassy. Na tom istom mieste,
kde sami v roku 1941 utrpeli kruté porážky. Táto bitka bola typickým ozbrojeným
stretnutím tej doby na východe, odohrala sa totiž počas rasputice, povestného
obdobia, kedy nespevnené cesty v Sovietskom zväze nebývali zjazdné. Obidve
strany si navzájom spôsobili značné straty. Podobne sa skončila aj bitka pri
Kamenci Podolskom, kde 1. tanková armáda Hansa-Valentina Hubeho prišla o všetku
ťažkú techniku a z obkľúčenia unikla s ťažkými stratami. Keďže tieto ťažké boje
prebiehali hlavne v oblasti nemeckej Skupiny armád Juh (neskôr premenovanej na
Skupinu armád Severná Ukrajina), domnievalo sa nemecké velenie, že hlavný letný
útok sovietskych síl bude opäť nasmerovaný do tejto oblasti. Nemci sústredili
väčšinu svojich záloh v oblasti skupiny armád Juh, Stredný úsek frontu v oblasti
Bieloruska, ktorý bránilo do 1 milióna vojakov zostával mierne vysunutý na
východ. 23. júna, tri roky po vpáde vojsk Osi do Sovietskeho zväzu, spustili
Sovieti svoju najväčšiu a najlepšie pripravenú ofenzívu. Zasiahla celkom
nepripravenú Skupinu armád Stred. Nemcov na mnohých úsekoch doslova paralyzoval,
pohľad na tanky pohybujúce sa cez nepriechodné močiare po cestách vydláždených z
drevenej guľatiny, rovno pred ich pozíciami. Porážka, ktorú Nemci utrpeli v
priestoroch, kde pred niekoľkými rokmi rozdrvili chaoticky nasadzované sovietske
jednotky sa dá považovať za druhý Stalingrad – 130 000 ich bolo zajatých ďalších
vyše 300 000 padlo alebo bolo nezvestných. Z tohto neúspechu sa Wehrmacht už
nikdy nespamätal.

V tej istej dobe ako boje v Bielorusku začali sovietske vojská prenikať do
Fínska. 20. júna sa im podarilo obsadiť Viipuri. V priebehu mesiaca požiadalo
Fínsko o separátny mier, ktorý bol uzavretý 25. augusta.

13. júla sa začala ľvovsko-sandomierzská ofenzíva, ktorá zanechala vo frontovej
línii nemeckej skupiny armád Severná Ukrajina 200 km medzeru. Nemecká 1. tanková
a maďarská 4. armáda boli nútené sa stiahnuť za Karpaty a zvyšok nemeckých vojsk
pod vedením Josefa Harpeho za Vislu.

Práve v tej dobe, poľská Armia Krajowa po dohodách s poľskou exilovou vládou v
Londýne 1. augusta začala Varšavské povstanie. Svoju činnosť však vôbec
nekoordinovala s Červenou armádou, čo len prispelo k tomu aby Stalin ani nikto
iný spomedzi Sovietov nevydal priamy rozkaz, na pomoc povstaniu. Povstanie bolo
Nemcami zlikvidované 2. októbra po dvoch mesiacoch hrdinského odporu. O tom, že
Červená armáda mala možnosť aspoň čiastočne povstaniu pomôcť nieto pochýb,
takýto príkaz by však Stalin, ktorému existencia poľských antikomunistov
prekážala v jeho plánoch, nikdy nevydal. Armia Krajowa bola orientovaná na
Poľskú exilovú vládu v Londýne a jej vodcovia verili, že ak sa im podarí obsadiť
hlavné mesto krajiny pred príchodom sovietskych síl, stúpne ich kredit pri
nasledujúcom politickom boji o moc po vojne. Je však tiež pravdou, že sovietske
vojská boli v tej dobe na konci svojich síl a ich zásobovacie línie sa ťahali
650 km územím, ktoré v posledných mesiacoch oslobodili. Jednotky boli vyčerpané
a potrebovali doplnenie, ich vojenská technika opravu. Samotné sovietske
vojenské plány totiž pôvodne počítali s prestávkou práve pred prekročením Visly
pri Varšave a aj Rokossovskij, veliaci sovietskym vojskám na tomto úseku frontu,
považoval možnosť pomoci povstalcom za veľmi oklieštenú, keďže od 30. júla na
predvoje jeho vojsk zaútočil nemecký XXXIX. tankový zbor a v zápätí aj IV.
tankový zbor SS.

29. augusta o 20. hodine vypuklo Slovenské národné povstanie aj toto povstanie
sa udržalo v tyle nemeckých armád dva mesiace a po svojom potlačení 28. októbra
1944 časť obyvateľstva ďalej pokračovala v boji proti Nemcom v horách, až do
celkového oslobodenia krajiny. Červená armáda na podnet česko-slovenskej
exilovej vlády ako aj česko-slovenských komunistov v Moskve podporila povstanie
leteckým plukom, brigádou výsadkárov a Karpatsko-duklianskou operáciou. Pokus
prebojovať sa na pomoc povstaniu, pri ktorom sa podarilo Sovietskym vojskám
preniknúť iba po Svidník stál Červenú armádu 19 000 padlých.

Povstania, ktoré boli úspešnejšie a pre Sovietsky zväz dôležitejšie sa odohrali
v Rumunsku a Bulharsku. Armády týchto krajín sa potom pripojili k postupu
Sovietov na Balkán a do Maďarska, kde sa na prelome rokov 1944 a 1945 rozpútali
najprv ťažké boje o Budapešť a neskôr aj posledný nemecký protiútok na východnom
fronte. Tieto boje zasiahli aj územie Slovenska.

V dňoch 13. až 15. februára vykonalo britské a americké letectvo rozsiahle
nálety na Drážďany. Mesto, preplnené utečencami pre ktorých neboli pripravené
úkryty, sa počas noci zmenilo na trosky a pochovalo v ruinách najmenej 35 000
civilistov (hovorí sa, že Drážďany sa stali „mestom bez jedinej strechy“). O
vojenskom význame náletov sa dodnes vedú spory.

6. júna sa na pobreží Normandie vylodili spojenecké vojská a otvorili západný
front. Po bitkách pri Caen a St. Lo začali postupovať do francúzskeho
vnútrozemia (operácia Cobra). V polovici augusta sa vylodili americké a
francúzske vojská na juhu Francúzska (operácia Dragoon). 16.–20. augusta sa
Britom a Američanom podarilo obkľúčiť a zajať 40 000 nemeckých vojakov pri
Falaise. 25. augusta bol oslobodený Paríž. 3. septembra sa začalo v Antverpách
protinemecké povstanie, západní Spojenci dosiahli nemecké hranice na sever od
Trevíru 11. septembra. Koncom mesiaca následne uskutočnili riskantnú operáciu
Market Garden, keď sa pokúsili obsadiť mosty cez Rýn z chodu. Tankové jednotky
maršala Montgomeryho však nestihli prísť vlastným výsadkárom na pomoc dostatočne
skoro. Útok nakoniec skončil neúspešne a najmä Briti v nej prišli o väčšinu
elitných výsadkových jednotiek. Západný front sa však podstatne priblížil
hraniciam Tretej ríše a dosiahol rieku Rýn. Tú sa však spojenecké jednotky
neodvážili prekročiť z chodu podobne ako to spravili Sovieti pri prechode Dnepru
v roku 1943.

V dôsledku neúspechov na oboch frontoch, sa skupina nemeckých protinacisticky
orientovaných dôstojníkov pokúsila o atentát na Hitlera a následný prevrat. 20.
júla 1944 okolo 12:10 gróf Claus von Stauffenberg umiestnil bombu do miestnosti,
v ktorej sa konala Hitlerova vojenská porada. Približne o 12:42 bomba
explodovala, Hitler však bol len ľahko zranený. Vzbúrenci sa naďalej pokúšali o
prebratie moci, čo sa im však nepodarilo. Väčšina vodcov sprisahania bola
zakrátko popravená.

Nemci však neboli ešte na kolenách tak ako by sa to na prvý pohľad zdalo. V
decembri naplánovali a uskutočnili prekvapivý útok do severovýchodného
Francúzska a Belgicka cez Ardeny. Zhodou okolností však spojenci v oblasti
držali len novosformované neskúsené jednotky, ktoré mali prilákať pozornosť
Nemcov, zatiaľ čo sa bude útočiť na iných úsekoch frontu. To sa Američanom v
konečnom dôsledku nevyplatilo. V oblasti Eifelu ich jednotky nevydržali nápor
nemeckých tankov a dezorganizovane sa vzdávali alebo ustupovali. Niektoré
ustupujúce obrnené jednotky a narýchlo vyslané jednotky 101. výsadkovej divízie
sa opevnili v meste Bastonge a jeho blízkom okolí. Túto dôležitú križovatku 7
ciest, držali v obkľúčení niekoľko týždňov, odrážajúc pri tom početné nemecké
útoky, až dokým začiatkom januára 1945 neboli nemecké útoky zastavené. Onedlho
na to bolo Bastonge postupujúcimi Pattonovymi tankmi z obkľúčenia vyslobodené.

Začiatkom roka Američania ukončili boje o Marshallove ostrovy. Ich ďalším cieľom
bolo získať ostrovy, na ktorých by mohli vystavať letiská, v ktorých dosahu by
sa nachádzala japonská pevnina. Pre ich bombardéry B-29 boli najvhodnejšie
Mariánske ostrovy, hlavne Saipan, Tinian a Guam. 11. júna, americká vojenská
flotila začala bombardovať Saipan, bránený 32 000 japonskými vojakmi. 15. júna
sa vylodilo 77 000 vojakov námornej pechoty po menej než mesiaci bojov
zlikvidovali odpor na ostrove 9. júla. V bitke vo Filipínskom mori sa Japonci
pokúsili vzdorovať americkej prevahe ale utrpeli ťažké straty na lodiach aj
lietadlách. Ich flotila lietadlových lodí prakticky prestala existovať. Po
strate Saipanu, sa japonská pevnina nachádzala v dosahu ťažkých bombardérov
B-29.

Začiatkom roku 1945 nemecké vojnové hospodárstvo kolabovalo. Strategické nálety
anglo-amerických leteckých síl mali síce menej výrazný dopad na výrobné
kapacity, než by sa dalo očakávať (bolo to najmä kvôli masovému premiestneniu
produkcie do podzemných tovární), účinok na dopravnú infraštruktúru bol však
ničivý. Ešte významnejší bol ale postup spojeneckých armád, ktorý Nemecko
postupne pripravoval o zdroje surovín nevyhnutne potrebných na výrobu zbraní a
ich súčastí. Prejavovalo sa to jednak klesajúcim objemom výroby ako aj
nedostatočnou kvalitou výsledných produktov. Wehrmacht bol zreteľne oslabený a
už nebol schopný zvládať veľkú časť úloh, ktoré mu Hitler zadával načisto bez
ohľadu na realitu. V zbrani síce bolo asi 7,5 milióna mužov, ale ich výzbroj,
zásobovanie a bojové skúsenosti boli neadekvátne v porovnaní s ich protivníkmi.

Medzi 4. a 11. februárom sa uskutočnila v čiernomorskom letovisku Jalta na
Kryme, konferencia veľkej trojky: Roosevelta, Churchilla a Stalina. Rokovali o
zosúladení vojenských akcií, povojnovom usporiadaní sveta, rozdelení Nemecka na
okupačné zóny a mnohých ďalších otázkach. Stalin prisľúbil, že do troch mesiacov
od skončenia vojny v Európe vypovie vojnu Japonsku.

V noci z 12. na 13. januára začali sovietske vojská Visliansko-oderskú operáciu,
ktorá znamenala okrem ďalšej nemeckej porážky aj skok medzi týmito dvoma veľkými
riekami. Pri ofenzíve sovietske jednotky na niektorých úsekoch postupovali
rýchlosťou 60 km denne, bola to približne rovnaká rýchlosť akou postupovali do
sovietskeho vnútrozemia jednotky Osi v lete 1941. V priebehu bojov počiatkom
marca boli útočiace sovietske vojská zastavené za Odrou na Seelowských výšinách,
poslednej prirodzenej prekážke pred Berlínom. Chvíľu vyzerala situácia tak, že
do Berlína sa dostanú západní Spojenci, ktorým už Tretia ríša prestávala klásť
odpor, skôr ako jednotky Červenej armády. Stalin sa vtedy opäť ukázal ako
bezohľadný diktátor, keď naliehal na svojich veliteľov, aby na mesto podnikli
čelný útok a dobyli ho ešte 1. mája. Po prerazení nemeckej obrany na Odre sa
rozpútala krvavá bitka o Berlín. Útok na samotné mesto zo všetkých strán sa
začal 26. apríla. V januári sa začala tiež prvá bitka o Königsberg. Nemcom sa po
niekoľkých týždňoch krvavých bojov podarilo sovietsky postup v rozsiahlom
opevnenom priestore spomaliť. Generál Čerňachvoskij následne nariadil zastaviť
útočné operácie a preskupiť jednotky. Sovieti začali pripravovať druhý útok, 18.
februára však Čerňachovsij padol pri nemeckom delostreleckom prepade. Velením
bol následne poverený Vasilevskij. Nový útok, ktorý sa začal 6. apríla v
priebehu 4 dní zničil alebo prinútil Nemcov, ktorí zostali v meste kapitulovať.
Sovietske vojská bojovali aj na juhu, asistovali miestnym partizánom pri
oslobodzovaní Juhoslávie. 13. apríla obsadili Viedeň.

25. apríla sa stretli Spojenecké – sovietske a anglo-americké vojská pri Torgau
na Labe. 30. apríla počas bitky o Berlín spáchal Adolf Hitler, spolu s Evou
Braunovou samovraždu vo svojom bunkri, len niekoľko hodín pred tým sa spolu
oficiálne zosobášili. Za svojho nástupcu vymenoval Hitler veliteľa Kriegsmarine
Karla Dönitza. Boje o mesto pokračovali ešte dva dni. Obzvlášť tvrdo sa bojovalo
o Ríšsky snem. V noci, keď spáchal Hitler samovraždu, sa sovietski vojaci
prebojovali na strechu budovy ríšskeho snemu a umiestnili tam sovietsku vlajku.
Porazené nemecké vojská v Berlíne a Taliansku kapitulovali 2. mája. Na obsadenom
území začali páchať sovietske vojská násilnosti, tie ukončil až zásah NKVD.
Mnohí z vojakov sa chceli pomstiť Nemcom za zverstvá spáchané v Sovietskom zväze
a túto činnosť v tichosti podporovali aj ich velitelia. Pre niektorých
sovietskych vojakov bolo ukončenie vojny v Berlíne veľkým zadosťučinením,
zavŕšili tak dlhú a krvavú cestu bojiskami východnej Európy, ktorá sa pre nich
začala už počas „čierneho leta“ roku 1942 v ruinách Stalingradu.

Vojna sa ale ešte neskončila, v Prahe vypuklo 5. mája protinacistické povstanie
a Červená armáda ešte musela zakročiť na území Česko-Slovenska, kde sa stále
nachádzalo vyše pol milióna nemeckých vojakov, ktorí sa pokúšali prebiť k Prahe
a na západ, aby sa vzdali do rúk anglo-amerických vojsk. V tejto oblasti sa
bojovalo ešte aj 11. mája, keď sa nemecké uskupenie pod vedením K.F. von
Pücklera-Burghausa pokúšalo prebiť k demarkačnej línii. Boje sa skončili
nadránom 12. mája 1945 kapituláciou nemeckých vojsk pri Slivici a Milíne.

1. januára sa na západnom fronte pokúsila Luftwaffe o jeden z najväčších útokov
na spojenecké letectvo. Toho rána vzlietlo asi 900 nemeckých strojov, aby
bombardovali letiská v Holandsku. Zničili pri tom na zemi asi 465 spojeneckých
strojov, pričom sami prišli o 277 lietadiel a zahynulo tiež 237 letcov. Akcia
pod krycím názvom operácia Bodenplatte sa tak celkovo nevydarila, pretože sa
nemecké letectvo samé veľmi oslabilo.

14. januára americký XII. zbor a 2. britská armáda začali operáciu Blackcock
s cieľom vyčistiť od nemeckých vojsk Roersky trojuholník. Nemci sprvu držali
výbežok medzi riekami Mása a Roer južne od Roermondu. 27. januára boli z tejto
oblasti nemecké vojská vytlačené. V dôsledku toho, že sovietske vojská v tej
dobe dosiahli Odru, boli všetky nemecké zálohy nasadené na tento smer a tak
mohli vojská západných spojencom rýchlo postupovať. Na čas situácia vyzerala
tak, že sa dostanú do Berlína skôr ako sovietske jednotky. 7. marca sa Spojencom
podarilo získať nepoškodený most cez Rýn pri Remagene, kadiaľ ich jednotky
začali postup do nemeckého vnútrozemia. 11. apríla ich jednotky dosiahli rieku
Labe a vybudovali si predmestie necelých 80 km od Berlína. Eisenhower, hlavný
veliteľ spojeneckých vojsk v Európe podobne ako napríklad generál Bradley s
útokom nesúhlasili. Ich sily sa im nezdali dostatočné na to aby obsadili Berlín,
navyše by obsadené územie východne od rieky Labe museli prenechať Sovietom.
Tieto faktory spolu s obavami rozviedky, že Nemci začnú v Alpách viesť
partizánsku vojnu viedlo k zastaveniu útoku na východ a stočenie postupu juh do
Bavorska a Rakúska.. Ako sa neskôr ukázalo, boli tieto obavy prehnané. V
nasledujúcich aprílových dňoch sa rozpadla nemecká línia v severnom Taliansku, v
tej istej dobe sovietske jednotky dokončovali obkľúčenie nemeckého hlavného
mesta, pád Tretej ríše bol len otázkou času.

Nemeckí predstavitelia podpísali kapituláciu so západnými Spojencami 7. mája v
Remeši, no vzhľadom na to, že nebol prítomný žiadny oficiálny vyšší predstaviteľ
Sovietskeho zväzu, opakoval sa akt podpísania bezpodmienečnej kapitulácie ešte
raz 8. mája. Za Nemecko kapituláciu podpísal Wilhelm Keitel, Hans Georg von
Freiburg, Hans Jürgen Stumpff za ZSSR Georgij Žukov, za USA Carl A. Spaatz, za
Spojené kráľovstvo Arthur Tedder, za Francúzsko Jean Marie de Lattre de
Tassigny. 9. mája, dňom, kedy kapitulácia nadobudla platnosť, sa druhá svetová
vojna v Európe oficiálne skončila. Tisícročná Tretia ríša po 12 rokoch prestala
existovať.

Boje v Tichomorí pokračovali rovnakým tempom aj po porážke všetkých japonských
spojencov v Európe. Japonskí najvyšší velitelia boli ochotní obetovať všetkých
svojich vojakov, len aby oddialili pád Cisárstva. Boje o ostrovy Iwo Jima a
Okinava ukázali, že Japonsko sa bude brániť doslova do posledného muža. Len na
Iwo Jime stratili Američania v priebehu niekoľkých týždňov 6 000 padlých a 19
000 ranených, ich celkové straty však prekonali i počet zlikvidovaných Japoncov.
Aj ďalšie pozemné stretnutia ako bitka o Okinawu, trvajúca tri mesiace, stáli
Spojené štáty 12 000 mŕtvych. Japonci pri tom v bojoch využívali aj civilistov,
vyzbrojených provizórnymi zbraňami. Mnohých iných vycvičili na samovražedné
akcie tzv. „Kamikadze“. Zraky Američanov sa zatiaľ upreli na japonskú pevninu.
Vojenskí analytici odhadovali, že v prípade obojživelného výsadku, príde o život
asi 150-500 000 Američanov a niekoľkonásobne viac Japoncov. Americký prezident
Truman (Roosevelt zomrel 12. apríla) preto rozhodol o použití atómovej bomby.
Jednu najprv zhodili 6. augusta na Hirošimu, zahynulo 80 000 obyvateľov mesta
(na následky neskôr ďalších 60 000), no ani po tom Japonci neprejavili žiadnu
ochotu rokovať o mieri. O tri dni 9. augusta zhodil bombardér B-29 ďalšiu
atómovú bombu. Táto, podstatne silnejšia bomba, vybuchla nad mestom Nagasaki.
Zlé počasie pri tom ochránilo pred skazou mesto Kokura, ktoré bolo pôvodne
určené ako primárny cieľ náletu.

Potom sa japonský cisár Hirohito rozhodol k nečakanému činu: vyzval v rozhlase
japonský národ ku kapitulácii. Toto mnoho Japoncov šokovalo, ale podriadili sa
jeho rozhodnutiu. Ale nie všetci: piloti z blízkej leteckej základne Acugi
preleteli nad cisárskym palácom, čo bola podľa japonskej tradície ako urážka
bohov a zhadzovali letáky s výzvou na popravu zradcu (t. j. cisára). Ďalší
piloti sa vrhali počas letu do mora a veľa dôstojníkov spáchalo samovraždu.

Až potom 2. septembra podpísali japonskí predstavitelia na americkej bojovej
lodi USS Missouri v Tokijskom zálive bezpodmienečnú kapituláciu svojich vojsk.
Druhá svetová vojna sa tak po 6 rokoch krvavých bojov, aké svet dovtedy
nepamätal, skončila.

V priebehu vojny sa ukázalo, že veľmi významným prvkom vojnového úsilia bude
priemyselná výroba. Zatiaľ čo Spojenci spoliehali na priemyselnú silu Spojených
štátov amerických, ktorá významnou mierou pomáhala zbrojiť Spojené kráľovstvo aj
Sovietsky zväz. Nacistické Nemecko mobilizovalo svoj priemysel pomalšie. V marci
1942 začala Tretia ríša pociťovať nedostatok pracovných síl, boli preto
zorganizované nábory na prácu po celej okupovanej Európe. Veľa ľudí išlo
dobrovoľne, boli to najmä Francúzi, Ukrajinci. No už v auguste sa aj tieto
možnosti vyčerpali, preto bol vydaný rozkaz na deportácie – tzv. totálne
nasadenie. Do roku 1944 sa podmienky týchto pracujúcich zhoršili natoľko, že sa
prakticky nelíšili od podmienok v koncentračných táboroch. V Nemecku vtedy
pracovalo asi 7,5 milióna cudzincov (1,3 milióna Francúzov, 1,7 milióna
Poliakov, 2,8 milióna sovietskych občanov, z nich polovica ženy), skoro 2
milióny vojnových zajatcov a 700 000 väzňov z koncentračných táborov.

Kritická situácia v Sovietskom zväze krátko po napadnutí Nemeckom si tiež
vyžiadala maximálne nasadenie celého obyvateľstva. Podarilo sa evakuovať časť
priemyselných podnikov aj s kvalifikovanými robotníkmi z ohrozených oblastí v
západnej časti krajiny mimo dosah nacistov hlavne na Ural, Sibír a do
Kazachstanu, čo bol obrovský úspech. Sovietska priemyselná výroba v priebehu
vojny, najmä po roku 1942 mohla, aj vďaka štedrej pomoci od západných Spojencov
(Lend-Lease), úspešne rásť a čoskoro predbehla aj samotné Nemecko. Sovietsky
režim apeloval na národné a vlastenecké cítenie všetkých obyvateľov, ruku v ruke
s tým však nasledovali tvrdé reštriktívne opatrenia. Robotníci a baníci spätí s
vojenským priemyslom boli pokladaní za mobilizovaných, a podliehali vojenským
súdom (napr. za 3 neskoré príchody do práce hrozili 3 roky nútených prác).
Postupným povolávaním mužov na front tak prechádzalo veľa úloh v hospodárstve na
ženy, mladistvých a starcov. Napriek všetkému, mnohí neváhali pracovať aj 14
hodín denne a pri tom žiť zo skromných prídelov potravín.

Druhá svetová vojna celkom zmazala rozdiely medzi zázemím a frontom. Najväčší
vplyv na to malo masové nasadenie letectva, ktoré bombardovalo nie len
nepriateľské továrne, ale aj domovy robotníkov ktorí v nich pracovali. Rovnako
podstatné bolo aj bezohľadné správanie sa armád k civilistom na nepriateľskom
území, ktoré bolo podporované z národnostného, rasového alebo triedneho
hľadiska. Už prvé dni vojny priniesli útrapy kobercového bombardovania miest ako
bola Varšava, Rotterdam či Londýn. Bombardovanie hlbokého zázemia však nemalo
inak dostatočne vysoký účinok na vojenské úsilie jednotlivých strán. Za
čiastočne úspešné možno považovať napádanie vojenského priemyslu. Jednotlivé
krajiny sa proti tomu bránili po svojom. Výroba sa buď rozptýlila, premiestnila
hlbšie za front, mimo dosahu nepriateľského letectva, alebo sa premiestnila do
lepšie chránených podzemných priestorov.

Vojny sa zúčastnilo 61 štátov (ich obyvateľstvo tvorilo 80 % svetovej
populácie). Vojna zasiahla všetky kontinenty s výnimkou Antarktídy a Južnej
Ameriky. Priamo sa však bojovalo hlavne v Európe, Severnej Afrike, Atlantiku,
Oceánii, Južnej a Juhovýchodnej Ázii. Vojenské operácie zasiahli územie 40
štátov. V armádach bojujúcich krajín slúžilo dovedna 110 miliónov ľudí. Suma
celkových výdavkov na vojnu predstavovala 4 trilióny amerických dolárov. Celkové
obete sa odhadujú na v rozmedzí od 50 do 62 miliónov, čo boli 2,5 % vtedajšej
svetovej populácie. 37 miliónov z nich boli civilisti, zvyšnú menšiu časť
tvorili padlí vojaci. Spojenci stratili 51 miliónov osôb, krajiny Osi naproti
tomu 11 miliónov (straty krajín, ktoré prešli na stranu Spojencov sú zarátané
medzi spojenecké straty).

Celkovo najväčšie straty utrpel Sovietsky zväz, ktorý stratil najmenej 26
miliónov občanov (do tohto počtu ZSSR započítali aj obete stalinského teroru na
vlastných občanoch a občanoch obsadených území, ktoré sa po roku 1945 stali
súčasťou ZSSR ). Asi 17 miliónov z nich boli civilisti. Celkovo prišla krajina o
viac než 13 % obyvateľstva. Pri dovtedy najtvrdších bojoch aké boli zaznamenané,
bolo iba v ZSSR vyše 100 miest a 70 000 dedín zrovnaných zo zemou alebo veľmi
ťažko poškodených či vypálených (časť zničených obcí majú na svedomí ustupujúci
sovieti, ktorí postupovali podľa Stalinových príkazov). Bez prístrešia zostalo
25 miliónov sovietskych občanov. Materiálne škody predstavovali 2600 miliárd
rubľov. Spomedzi sovietskych zväzových republík utrpeli najväčšie straty
Pobaltské krajiny a Bielorusko. V týchto krajinách zahynula počas vojny
približne 1/4 ich predvojnovej populácie. V percentuálnom prepočte ľudských
strát dopadlo horšie ako ZSSR len Poľsko, ktoré stratilo 5,6 milióna obyvateľov,
čo predstavovalo viac než 16 % obyvateľov krajiny. Spojené štáty stratili 418
000 vojakov. Veľká Británia stratila 450 400 obyvateľov, väčšina z nich boli
vojaci. V Juhoslávii prišlo o život v dôsledku vojny asi 1 milión obyvateľov.
Viac než polovica z nich boli civilisti. Francúzsko stratilo 562 000 obyvateľov,
viac než polovica boli civilisti. Odhady strát Číny hovoria o 10 miliónoch, z
troch štvrtín civilistov.

Nemecko ako jeden z hlavných agresorov prišlo asi o 7,5 milióna občanov, tri
štvrtiny z nich boli vojaci. Veľa Nemcov však prišlo o život pri následných
deportáciách z krajín východnej a strednej Európy. Asi milión zahynul neskôr v
sovietskom zajatí. Japonsko stratilo 2,6 milióna obyvateľov. V Taliansku
zahynulo počas vojny asi 450 000 ľudí, dve tretiny z nich boli vojaci. Rumunsko,
ktorého vojaci boli najprv Nemcami na východnom fronte nasadení vo viacerých
ťažkých bitkách, no v neskoršej fáze sa pripojilo k Spojencom a podieľalo sa na
oslobodzovaní strednej Európy, stratilo 841 000 obyvateľov, prevažne vojakov.

Druhá svetová vojna zanechala citeľné straty na životoch aj v Česko-Slovensku.
Podľa údajov z Vojenského historického ústavu predstavovali celkové straty na
životoch asi 350 000 až 360 000 tisíc obyvateľov. Z toho v koncentračných
táboroch zahynulo približne 235 000 osôb, z toho asi 149 000 židovského pôvodu.
V Česku to bolo asi 78 000 a na Slovensku 71 000 osôb. Celkovo však prešlo
koncentračnými tábormi asi 350 000 osôb. Neskoršia dokumentácia uvádza pre Česko
92 000 deportovaných (z toho 79 000 mŕtvych), zo Slovenska bolo deportovaných
109 000 ľudí. Pri stanných právach bolo bez súdov popravených 10 000 osôb. Počet
padlých príslušníkov vojenských a partizánskych jednotiek predstavuje asi 12 000
osôb. Pri leteckých náletoch zahynulo 7000 osôb. Bezprostredne po skončení vojny
zahynulo na následky prežitého utrpenia asi 95 000 osôb. Počas vojny bolo
umučených a zavraždených asi 15 000 detí, prevažne židovského pôvodu, ale časť z
nich aj zo zničených osád. Nacistický vpád na Slovensko si vyžiadal viac ako 10
000 obetí, v Pražskom povstaní padlo asi 1600 bojovníkov. Na nútené práce do
Nemecka a do nacistami okupovaných krajín bolo nasadených asi 500 000 osôb z
bývalého Česko-Slovenska. (Zo Slovenska to boli najmä vojaci dvoch odzbrojených
východoslovenských divízií a občania vypálených obcí). Pri represáliách a
prenasledovaní partizánov bolo čiastočne alebo úplne vypálených 90 obcí v
Čechách a na Slovensku.

Na Európskom bojisku dosiahlo barbarstvo najväčší stupeň na východnom fronte. Na
pacifickom bojisku predovšetkým počas bojov o Tichomorské ostrovy a v Číne.
Najväčších vojnových zločinov sa dopustilo nacistické Nemecko a Japonsko.
Spomedzi spojeneckých krajín to bol najmä Sovietsky zväz, ktorého predstaviteľov
však po vojne nikto ani len oficiálne neobvinil. Mnohí pokladajú za veľké
vojnové zločiny aj niektoré nálety na mestá uskutočnené spojeneckým letectvom
(napr. Bombardovanie Drážďan, Tokia), či americké zhodenie atómových bômb na
Hirošimu a Nagasaki.

Na sklonku vojny boli v rôznych oblastiach Európy obsadenej nacistami odhalené
koncentračné a vyvražďovacie tábory a mnohé iné zariadenia, kde museli pre
Nacistov pracovať vojnoví zajatci, politickí väzni či rasovo prenasledovaní.
Podmienky v nich boli zväčša otrasné. Väčšina väzňov zomierala od celkového
vyčerpania z dlhodobej namáhavej práce, nedostatku potravín a kvôli zlému a
krutému zaobchádzaniu. Tí, ktorých uznali nevhodných na manuálnu prácu, boli bez
súdu masovo popravovaní, zastrelení, alebo likvidovaní v plynových komorách.
Mŕtvym pred spopolnením vybíjali zlaté zuby. Získané prostriedky boli použité
buď na osobné obohatenie samotných nacistov, alebo na financovanie vojnovej
mašinérie. Osobné veci väzňov sa konfiškovali. Najväčšiu skupinu zlikvidovaných
tvorili Židia, ktorí podľa Norimberského súdu tvorili vyše polovicu z asi 11
miliónov zavraždených. Celkovo, v dôsledku nacistického teroru, zahynulo 5 – 6
miliónov Židov. Ďalšími, ktorých sa rozhodli nacisti zlikvidovať boli obyvatelia
východoeurópskych krajín, najmä Slovania, žijúci v okupovaných krajinách hlavne
v ZSSR, Česku, Poľsku a Juhoslávii; ale aj osoby sociálne, národnostne či
politicky neprijateľní pre nacistický režim. Išlo o duševne postihnutých,
homosexuálov, Rómov či politických a duchovných nepriateľov ako komunisti, či
predstavitelia odporu a demokracie v okupovaných krajinách. Najväčší nacistický
vyhladzovací komplex pri Osvienčime, oslobodili sovietske vojská na sklonku
vojny 27. januára 1945. V celom komplexe bolo podľa odhadov zavraždených okolo
1,1 milióna ľudí, ich popol bol rozsypaný po okolitej krajine.

Nacisti podnikli mnoho útokov voči civilnému obyvateľstvu, najmä v oblastiach,
kde prebiehala intenzívna partizánska vojna. V krajinách, kde prevažovalo
slovanské obyvateľstvo ako bolo Poľsko, Juhoslávia, Česko-Slovensko, či západné
oblasti ZSSR viedli utláčateľskú politiku, ktorá viedla k zbytočnej smrti
tisícov civilistov od hladu, či v dôsledku krutého zaobchádzania. Podobnú
brutálnu politiku viedlo Cisárske Japonsko počas vpádu do Číny, ale aj Sovietsky
zväz pri obsadzovaní Pobaltských republík a vtedajšej východnej časti Poľska.

Počas vojny v rokoch 1939 – 1945 sa do nepriateľského zajatia dostalo podľa
niektorých odhadov celkovo až 35 miliónov osôb, z ktorých asi 5 miliónov
zahynulo. Z hlavných účastníkov vojny 2 krajiny nepodpísali Haagske konvencie z
roku 1899 a 1907 vymedzujúce práva vojnových zajatcov, boli to Japonsko a
Sovietsky zväz. Medzinárodné dohovory mali zaručovať aby bolo o zajatcov
postarané podobne ako o vlastných vojakov, mali však byť internovaní, mali
dovolené viesť korešpondenciu s rodinou a smeli ich navštevovať pracovníci
Červeného kríža. Na východnom fronte a pacifickom bojisku boli nepriateľskí
ranení bežne ponechávaní svojmu osudu alebo rovno zastrelení. Branie zajatcov
bolo miestami náhodné a často k nemu dochádzalo iba na výslovný rozkaz veliteľa.
Zlé zaobchádzanie so zajatcami však nespôsobovala iba samotná zločinná politika,
či nedodržiavanie medzinárodných dohovorov jednotlivými štátmi, ale aj
objektívne príčiny. Viaceré bojujúce strany mali v niektorých fázach vojny
problémy napríklad aj pre to, že ich internačné zariadenia neboli pripravené na
prijatie obrovského množstva zajatcov. Niektoré krajiny, napr. Sovietsky zväz,
mali počas vojny problémy so zásobovaním a nedokázali sa dostatočne postarať ani
o vlastné jednotky.

Na západoeurópskych bojiskách sa väčšina krajín snažila dodržiavať medzinárodné
dohody. Výnimkou boli najmä nemecké jednotky Waffen-SS, ktoré často žiadnych
zajatcov nebrali (nepriateľských bojovníkov, ktorí sa dostali do ich rúk
likvidovali). Nemci zajali za celú vojnu asi 2 milióny vojakov západných
Spojencov (Francúzsko, Spojené kráľovstvo a USA), úmrtnosť v týchto zajateckých
táboroch bola asi 3,5 až 4 %. Časť zajatcov bola nasadená na nútené práce,
napriek všetkému bolo vraždenie zajatcov na západnom fronte skôr ojedinelé
(napr. Malmédsky masaker). Spojenci zajali asi 8,25 milióna vojakov Osi, z nich
asi 3,4 milióna po skončení vojny. Ku koncu vojny boli americké tábory s
nemeckými zajatcami v Západnej Európe preplnené, a niekoľko desiatok tisíc
zajatcov tu zomrelo v dôsledku podvýživy a chorôb.

Celkom iná situácia bola na východnom fronte. Sovietsky zväz konal na územiach
obsadených podľa paktu Ribbentrop-Molotov v duchu stalinskej politiky, v
priebehu roku 1940 tak napríklad došlo k masovým vraždám poľských zajatcov v
Katyni. Po vpáde Nemecka do ZSSR dochádzalo k zločinom na oboch stranách,
Sovietski vojnoví zajatci však boli vystavení brutálnemu správaniu Nemcov v
dovtedy nevídanej miere. Z 4 – 5,3 miliónov sa konca vojny nedočkalo 2,8 – 3,6
milióna. Hlavnou príčinou bola zločinná politika nacistických politických a
vojenských špičiek, ktoré vedome zapríčinili veľkú úmrtnosť zajatcov (až 57,5 %)
najmä z ideologických a rasových príčin. Sovietski zajatci boli okrem nútenej
práce, hladu a chorôb vystavení aj lekárskym či vojenským experimentom rôzneho
druhu (pokusy s infikáciou smrteľných chorôb, testovanie jedovatých látok atď.).
Zlé zaobchádzanie so sovietskymi zajatcami potom bolo jednou z príčin toho, že
repatriácia zajatých Nemcov a Rakúšanov sa začala až v roku 1947 a poslední z
2,6 až 3,5 milióna nemeckých vojnových zajatcov boli prepustení zo sovietskych
pracovných táborov až po Stalinovej smrti v roku 1956. Sovietske zajatie
neprežilo asi 474 967 až 1 milión nemeckých a rakúskych zajatcov (úmrtnosť 18 až
30 %).

Japonsko bolo rovnako známe pre zlé zaobchádzanie so zajatcami. Podmienky v jeho
zajateckých táboroch boli výrazne závislé na správaní jednotlivých veliteľov.
Japonci používali zajatcov nielen na nútenú prácu alebo zvrátené pokusy, v Číne
využívali zajatcov ako živé terče pri výcviku útoku s bodákom. Úmrtnosť
Spojeneckých zajatcov v japonských táboroch dosahovala 27 %.

V máji a júni 1945 prebiehali v celej Európe veľké presuny obyvateľstva. Bývalí
nacistickí väzni zo všetkých okupovaných krajín sa často po rokoch mohli vrátiť
domov. No naopak i nemecké obyvateľstvo bolo vyháňané a vysťahovávané z oblastí,
v ktorých žilo stovky rokov. Pri týchto deportáciách sa víťazné mocnosti
dopustili mnohých zločinov.

Josif Stalin si v tej dobe dal obzvlášť záležať na likvidácii a zaistení
nepohodlných osôb. Podľa dohôd so západnými spojencami boli do ZSSR vrátení
všetci jeho občania, ktorých na západe zaevidovali medzi utečencami. Niektorí z
nich boli skutoční zločinci, či zradcovia, ktorí zapredali vlastnú krajinu a
snažili sa zachrániť na západe. Veľa z nich však boli nevinní ľudia, ktorých
okolnosti prinútili postaviť sa na nesprávnu stranu. Väčšina z nich bola
odsúdená na mnohoročné nútené práce, niektorých popravili. Stalinova chorobná
nedôvera však postihla aj dôstojníkov a vojakov Červenej armády, ktorí sa
„nakazili západným kapitalizmom“. Tisíce z tých, ktorí priniesli slobodu
podstatnej časti Európy, vyznamenaných Hrdinov Sovietskeho zväzu ale aj
obyčajných frontových vojakov, či tých čo prežili peklo nemeckých koncentrákov,
tak onedlho čakali nútené práce pre zmenu v Sovietskom zväze. Stalin sa rovnako
rozhodol potrestať niektoré národy, ktoré upodozrieval z pomoci nacistom. Boli
to najmä Čečeni a Krymskí Tatári. Státisíce z nich boli násilne deportované na
Sibír, odkiaľ sa mohli vrátiť až po Stalinovej smrti.

Na území viacerých oslobodených krajín, vzali do rúk dočasnú vládu
predstavitelia odboja. Tí často veľmi rýchlo súdili a popravovali zradcov a
kolaborantov. Masové deportácie obyvateľstva sa stali bežným prvkom politiky a
pôsobili spolu s vojnovými útrapami na celkový pokles právnej kultúry a vedomia
spoločnosti. V krajinách východnej a strednej Európy vytvorili živnú pôdu pre
rozmach novej „červenej“ totality.

Už v máji sa víťazné mocnosti v Londýne dohodli o tom, že budú súdiť vysokých
nacistických predstaviteľov a nacizmus ako taký. 21. novembra 1945 sa začal v
Norimbergu proces s nemeckými vojnovými zločincami. Medzi najvýznamnejších z
nich patrili Göring, von Ribbentrop, Keitel či Kaltenbrunner. Význam procesu
nespočíval v pomste a potrestaní zvyšných predstaviteľov nacizmu, ktorých sa
podarilo Spojencom chytiť. Počas procesu sa podarilo podrobne zdokumentovať
množstvo svedectiev o nacistických zločinoch, najmä rozsiahlom vyvražďovaní a
etnických čistkách, a vytvoriť základ pre ich dôkladnejšie budúce prešetrenie.
Vznikol tiež precedens do budúcna, že vedenie útočnej vojny je zločinom, ktoré
nemôžu ostatné krajiny tolerovať. Zločiny nariadili, organizovali a vykonávali
jednotlivci, ktorí sa nemôžu skrývať za svojich nadriadených alebo
ospravedlňovať tým, že si plnili štátne povinnosti. Došlo tiež k odsúdeniu
nacistickej strany a viacerých represných zložiek, hlavne Gestapa, SD a SS,
ktoré boli vyhlásené za zločinecké organizácie. Po porážke Japonska nasledoval
podobný proces s japonskými predstaviteľmi, označovaný ako Tokijský proces.

Okrem iných geograficko-politických zmien, ktoré boli spojené najmä so zmenou
hraníc Poľska, ktoré sa posunuli viac na západ. Východné Prusko bolo rozdelené
medzi Sovietsky zväz a Poľsko. V Tichomorí získali Spojené štáty kontrolu nad
viacerými ostrovmi. Podobne ZSSR obsadilo časť Kurilských ostrovov, jeho hranice
sa posunuli až k Severnej Kórei. Česko-Slovensko bolo nútené prenechať
Sovietskemu zväzu Zakarpatskú Ukrajinu. Oficiálne sa tak stalo podľa dohody z
29. júla 1945 podpísanej v Moskve. Boli obnovené hranice ZSSR, z roku 1940, čo
zahrnovalo okupáciu Litvy, Lotyšska, Estónska, Moldavska ako aj oblastí, ktoré
predtým patrili Poľsku.

Mnohé technológie, ktoré sa objavili alebo boli vyvinuté cez druhú svetovú vojnu
sú dnes celkom bežné. Vojna prispela k vývoju nových zbraní a druhotne sa tieto
technológie alebo ich súčasti dali využiť aj v civilnej sfére. Rozšírenie
antibiotík prispelo k zníženiu úmrtnosti ranených a chorých vojakov. Vojna
priniesla celkom nové typy zbraní ako sú: útočné pušky, balistické rakety,
atómová bomba, riadené strely, raketové delostrelectvo atď. Mnohé iné vynálezy
našli uplatnenie aj v civilnej sfére: laser, radar, helikoptéra, raketové,
prúdové a turbovrtuľové motory, zariadenia pre nočné videnie, počítače, optické
vlákna, elektronika, nové kovové zliatiny, plasty alebo penicilín.

Pre udržanie mieru sa Spojenci rozhodli vytvoriť Organizáciu spojených národov,
ktorá začala oficiálne existovať 24. októbra 1945.

Napriek tomu, že bol Sovietsky zväz zoslabnutý vojnou, ktorá na jeho území
spôsobila veľké škody, cítil sa Stalin silný ako nikdy predtým. Po skončení
bojov tak mohol začať realizovať svoj plán na ovládnutie krajín vo svojej sfére
vplyvu, na ktorej sa predtým dohodol so svojimi západnými spojencami. Začalo
vychádzať najavo, že ani strašná vojna Stalina nezmenila, dočasné zlepšovanie
vzťahov so západom sa stalo minulosťou. Arogantná činnosť komunistických
organizácií v Sovietskym zväzom ovládaných krajinách pomaly ale isto smerovala k
potláčaniu demokratických prúdov a nastoleniu diktátúr „Stalinského typu“.
Odcudzeniu a dištancovaniu sa západných spojencov od Sovietskeho zväzu už jasne
nasvedčoval prejav Winstona Churchilla v USA z 5. marca 1946 a na to nasledujúci
Stalinov prejav o týždeň neskôr. Svet isto spel k bipolarizmu a Studenej vojne.



https://sk.wikipedia.org/wiki/H16

H16 je bratislavská hip-hopová formácia, ktorá vznikla v lete roku 2003. Názov
skupiny vznikol zo základnej školy v Petržalke, ktorá sa pred zrušením v 2004
nachádzala na adrese Hálova 16.

Štýlovo je tvorba H16 ovplyvnená najmä repom amerického juhu. Skupina natočila 4
albumy a 12 videoklipov. Jeden dvojklip „Idem si svoje/Ide Karta“, druhý
natočila pre televíziu v spolupráci s raperom Rytmusom z formácie Kontrafakt pod
názvom „Nech vidia“, tretí s motivačným názvom „Zarábaj keš“ a štvrtý „Staré
časy“, ktorý bol celý natočený na jeden záber. K tretiemu albumu „Rýmy, hudba a
boh“ boli natočené tri videoklipy. Jeden „One Take“ klip na skladbu „Ideme
spolu“ a ostatné dva na skladby „Celú noc“ a „Stresujúci blahobyt“, kde sa okrem
členov H16 predstavili interpreti ako Elpe alebo Ben Cristovao. V klipe
„Stresujúci blahobyt“ si zahrali aj Soňa Skoncová, Tomáš Pokorný alebo Jozef
Kamelot.

V apríli 2010 sa členovia H16 objavili v skladbe producenta Mad Skilla „Hrdina
je zase v hre“ ku ktorej bol natočený aj videoklip.

V marci 2010 Majk Spirit založil projekt ESO, ktorý okrem neho tvorí aj
producent Grimaso a raper Suvereno zo skupiny 2H+. Tiež sa objavili prvé
informácie o jeho sólovom albume s názvom Mladý Rebel. V lete 2010 skupina
vypustila ďalší klip na lentú skladbu „Sranda musí byť“ s hosťujúcou speváčkou
Sašou Okálovou (Sash). V klipe sa objavila aj tanečnica Melánia Kasenčáková,
Johny Mečoch a český raper David Steel.



https://sk.wikipedia.org/wiki/%C5%A0vaj%C4%8Diarsko

Švajčiarsko (po slovensky neoficiálne aj Helvécia, po latinsky Helvetia), dlhý
tvar Švajčiarska konfederácia, je vnútrozemský spolkový štát v strednej Európe,
ktorá susedí s Nemeckom, Francúzskom, Talianskom, Rakúskom a Lichtenštajnskom.
Krajina má dlhodobú tradíciu politickej a vojenskej neutrality, ale tiež
medzinárodnej spolupráce a je sídlom viacerých medzinárodných organizácií.

Confœderatio Helvetica (CH), je latinský tvar dlhého oficiálneho názvu krajiny,
používaný popri niektorom zo štyroch oficiálnych jazykov; skratka tohto názvu
(ch) je používaná ako švajčiarsky medzinárodný kód, kód motorových vozidiel a
ako internetová doména. Latinský názov „Confoederatio Helvetica“ znamená
Helvétska konfederácia. Dlhé názvy používané vo francúzštine, taliančine a
romanšine možno preložiť ako Švajčiarska Konfederácia, zatiaľ čo nemecký názov
Schweizerische Eidgenossenschaft znamená „prísažné spojenectvo“.

Tri pôvodné kantóny boli Uri, Schwyz a Unterwalden, ktoré sa v roku 1291 po
smrti nemeckého kráľa Rudolfa I. spojili na ochranu svojich «starých práv».
Listina o tomto spojenectve, takzvaný 'spojenecký list', sa datuje na začiatok
augusta 1291. Podľa legendy sa prísaha konala na vrchu Rütli. Do povedomia
verejnosti sa táto legenda dostala po zverejnení divadelnej hry «Wilhelm Tell» v
roku 1804 z pera Friedricha Schillera. V 19. storočí sa ako dátum vzniku starej
federácie určil 1. august 1291 a tento dátum sa stal národným sviatkom.
Spočiatku nebolo smerované proti Habsburgom, ale o spojenectvo na neisté časy po
voľbe nového kráľa a po Rudolfovi naozaj nasledovali neisté časy s meniacimi sa
vládcami.

Opätovné pokusy Habsburgovcov o podrobenie si Federácie stroskotali v bitkách
pri Sempachu (1386) a Näfelse (1388). Federácia postupne dobyla ďalšie územia
Habsburgovcov: Aargau (1415) a Thurgau (1460), ktoré sa začali nazývať Poddanské
krajiny alebo aj Spoločné panstvo. Ako tzv. Spojenecké kantóny boli sa k
Federácii pripojili: Oberwallis (začiatok 15. storočia), St. Gallen (1454) a
rétske spolky (1497/98). Vďaka víťazstvám nad Karolom Smelým, burgundským
vojvodom, v rokoch 1476 – 1477 v bitkách pri Grandsone, Murtene a Nancy začala
federácia novú expanziu. Ku Švajčiarsku sa pripojili: Unterwallis (1476),
Freiburg a Solothurn (1481), Schaffhausen a Bazilej (1501) a Appenzell (1513).
Táto federácia pretrvala počas takmer celého 15. storočia (hoci Zürich bol
vylúčený z konfederácie v štyridsiatych rokoch 15. storočia pre územný spor) a
viedla k významnému rastu sily a bohatstva federácie, najmä vďaka víťazstvám nad
Karolom Smelým, vojvodom burgundským v sedemdesiatych rokoch 15. storočia a
úspechom švajčiarskych žoldnierov.

Roku 1513 mala Stará konfederácia už 13 členov: Uri, Schwyz, Unterwalden,
Luzern, Zurich, Zug, Glarus, Bern, Freiburg, Solothurn, Bazilej, Schaffhausen a
Appenzell.

Tradične sa zoznam švajčiarskych kantónov usporadúva tak, že najskôr sa uvádza
práve týchto osem kantónov (tzv. Staré kantóny, mestské štáty sa časom zmenili
na kantóny spolu so svojím okolím) nasledovaných v zozname kantónmi, ktoré
pristúpili k federácii po roku 1481 v historickom poradí. Pokusy cisára
Maximiliána I. na reformu ríše roku 1495, ktoré boli nevýhodné pre Federáciu,
spôsobili tzv. Švábsku vojnu. Švajčiarske víťazstvo nad Švábskou ligou
(združenie viac než 26 juhonemeckých miest v rokoch 1488 – 1534) v roku 1499
prinieslo faktickú nezávislosť krajiny na Svätej rímskej ríši (Bazilejský mier).
Švajčiarsko fakticky vystúpilo z ríše, čo bolo veľmocami uznané až Vestfálskym
mierom v roku 1648.

Úspech reformácie vo Švajčiarsku, vedenej najmä Jánom Kalvínom a Ulrichom
Zwinglim, viedol k občianskej vojne medzi katolíkmi a protestantmi v rokoch 1529
a 1531. Násilie medzi katolíckymi a protestantskými kantónmi pretrvávalo i
naďalej a vyústilo do bitky pri Villmergene v roku 1656 a 1712.

V roku 1506 pápež Július II. začal na svoju ochranu používať Švajčiarsku gardu,
ktorá ochraňuje každého pápeža až do súčasnosti. Federácia so svojou povesťou
nepremožiteľnosti, získanou počas množstva víťazných vojen, utrpela prvú porážku
vo vojne proti Francúzsku v bitke pri Marignane v roku 1515, čím sa zastavila
jej expanzia. Od tohto roku sa Švajčiarsko začalo správať ako neutrálny štát. V
roku 1798 obsadilo krajinu Francúzsko a vytvorilo Helvétsku republiku, v roku
1803 vnútil Napoleon Švajčiarsku novú ústavu, ktorá obnovila švajčiarsku
nezávislosť. Viedenský kongres, ktorý sa konal po porážke Napoleona, v roku 1815
úplne obnovil nezávislosť Švajčiarska a garantoval jeho neutralitu (tzv. trvalá
neutralita). V tomto roku sa Švajčiarsko naposledy rozšírilo a to získaním
kantónov Valais, Neuchâtel a Ženeva.

V roku 1847 opäť vypukla vojna medzi katolíckymi a protestantskými kantónmi
(Sonderbundská vojna), ktorú vyvolala dohoda siedmich katolíckych
konzervatívnych kantónov v Sonderbunde. Vojna trvala menej ako mesiac a zahynulo
počas nej menej než 100 ľudí. Ak neprihliadame na niekoľko neskorších vzbúr,
išlo o posledný vojenský konflikt na území Švajčiarska.

V roku 1848 bola v krajine prijatá nová ústava, ktorá zmenila dovtedajší spolok
suverénnych kantónov na unitárny spolkový (federálny) štát. V roku 1874 bola
ústava revidovaná. V ústave bola definovaná federálna zodpovednosť napríklad za
obranu (do roku 1848 mal každý kantón vlastnú armádu), obchod či právne
záležitosti. Ústava krajiny bola roku 1891 opäť revidovaná, novelou sa obmedzili
niektoré nezvyčajné prvky priamej demokracie, ktoré sú v porovnaní s ostatnými
krajinami sveta jedinečné i v súčasnosti.

Vďaka svojej neutralite sa Švajčiarsko stalo sídlom mnohých medzinárodných
inštitúcií, v roku 1864 napríklad Červeného kríža, v medzivojnovom období tu
sídlila Spoločnosť národov. Švajčiarsko bolo členom Spoločnosti národov od roku
1920, v roku 1963 sa stalo členom Rady Európy a v roku 2002 občania Švajčiarska
v referende 55% väčšinou hlasov súhlasili so vstupom krajiny do OSN. Krajina sa
ako jedna z posledných stala členom OSN 10. septembra 2002.

Švajčiarsko ostalo neutrálne počas oboch svetových vojen napriek hrozbe
ohlasovanej a očakávanej nemeckej intervencie. Mohutná mobilizácia švajčiarskej
armády pod vedením generála Henriho Guisana je často uvádzaná ako rozhodujúci
faktor, ktorý zabránil nemeckej intervencii. Súčasní historici zistili, že
ďalším faktorom mohol byť aj neprerušený obchod švajčiarskych bánk s nacistickým
Nemeckom.

Volebné právo aj pre ženy bolo prvýkrát prijaté 1. februára 1959 v kantóne Vaud,
27. septembra v Neuchateli a 6. marca 1960 v Ženeve. V roku 1971 Švajčiari v
referende schválili volebné právo pre ženy aj na federálnej úrovni. V roku 1990
prijal volebné právo pre ženy aj posledný kantón – Appenzel-Innerrhoden, ktorý
bol k tomu prinútený švajčiarskym najvyšším súdom 27. novembra, keď volebné
právo pre ženy schválil rok predtým kantón Appenzell – Ausserrhoden (30. apríla
1989). V roku 1979 sa krajina rozšírila o ďalší kantón – Jura, keď rok predtým
Švajčiari v referende schválili jeho osamostatnenie sa od kantónu Bern. 18.
decembra 1998 schválil švajčiarsky parlament novú ústavu, ktorú občania prijali
v referende 18. apríla 1999. Ústava vstúpila do platnosti 1. januára 2000.

Švajčiarsko nie je členom Európskej únie, hoci sa o členstvo v EÚ uchádzalo v
máji 1992, no občania krajiny v referende vstup do EÚ odmietli. Napriek tomu sa
švajčiarske právo prispôsobuje európskemu, keďže krajina podpísala s EÚ množstvo
bilaterálnych zmlúv. Švajčiarsko je spolu so susedným Lichtenštajnskom členom
EFTA. Obe krajiny sú enklávou v priestore EÚ. 5. júna 2005 Švajčiari 55%
väčšinou hlasov v referende schválili pristúpenie krajiny k Schengenskej zmluve.

Členovia 46 člennej Rady štátov (po dvoch z každého kantónu a po jednom z
bývalých polovičných kantónov) sú volení priamo v každom kantóne väčšinovým
systémom, kým poslanci 200 člennej Národnej Rady sú volení priamo podľa systému
pomerného zastúpenia. Členovia oboch komôr sú volení na 4 roky. Cez referendá
môžu občania pripomienkovať každý zákon schválený Federálnym parlamentom a
pomocou iniciatív predkladať dodatky k federálnej ústave, čo robí zo Švajčiarska
priamu demokraciu.

V období rokov 1959 – 2003, si štyri švajčiarske strany rozdelili posty v
Spolkovej rade nasledovne: 2 kresťanskí demokrati (CVP/PDC), 2 sociálni
demokrati (SPS/PSS), 2 liberáli (FDP/PRD), a 1 ľudovci (SVP/UDC). Napriek tomu,
že toto rozdelenie postov nie je podopreté ústavou, strany ho dodržiavajú. Od
roku 2003, kedy Švajčiarska ľudová strana (SVP/UDC) vyhrala voľby, má v
Spolkovej rade 2 posty, kým kresťanskí demokrati len jeden.

[*] 3 kantóny sú rozdelené na tzv. polkantóny, ktoré majú na rozdiel od
ostatných v hornej snemovni švajčiarskeho parlamentu nie dvoch, ale len jedného
zástupcu.

Vo Švajčiarsku sa nachádza enkláva Campione d’Italia, ktorá je súčasťou
Talianska (z ktorej sa však dá dostať loďou po Luganskom jazere, oddeľujúcom
švajčiarske územie od zvyšku krajiny, do Talianska) a enkláva Büsingen
(Bádensko-Württembersko), ktorá je súčasťou Nemecka.

Švajčiarsko so svojou rozlohou 41 000 km² je malou krajinou. Populácia krajiny
je 7,4 milióna obyvateľov, hustota obyvateľstva je 184/km², čo je porovnateľné s
americkým štátom Maryland.

Vo Švajčiarsku rozpoznávame tri typy horských oblastí: Švajčiarska Jura,
Švajčiarska plošina a Švajčiarske Alpy.

Jura je úzke, 250 km dlhé vápencové pohorie s výškou až 1 700 m n. m. Jura sa od
Álp oddeľuje južne od Ženevského jazera a tiahne sa oblúkom pozdĺž hranice s
Francúzskom. Pokrýva zhruba 10% územia krajiny.

Švajčiarske Alpy tvoria viac než 57% územia krajiny, patria prevažne k Západným
Alpám. Tiahnu sa prevažne v od juhozápadu k severovýchodu. Rozdeľujú sa na
severné a južné pásmo. Severnú časť Švajčiarskych Álp tvoria Bernské Alpy na
západe a Glarnské Alpy. Južnú časť tvoria Penninské Alpy, Ticinské Alpy a
Bündnerské Alpy. Centrom Švajčiarskych Álp je masív sv. Gottharda. Najvyšším
štítom Švajčiarskych Álp je Dufourspitze (Dufourov štít 4 634 m n. m.). Pramenia
tu viaceré európske rieky: Aare, Rýn, Rhôna či Inn.

Švajčiarska plošina pokrýva asi 37% územia krajiny. Nachádza sa medzi Jurou a
Alpami a medzi Ženevským a Bodamským jazerom. V jej centre leží mesto Bern.
Jazerá, doliny a kopce na nej vznikli pôsobením ľadovca. Táto pahorkatina je
hospodárskym centrom krajiny.

Švajčiarsku flóru možno zatriediť do troch pásiem, podľa nadmorskej výšky v
ktorej sa vyskytuje.

Vo Švajčiarsku žijú kamzíky, svište, zajace, vysoká a srnčia zver, diviaky,
orly, supy a sokoly. Na juhu Švajčiarska žijú aj hady, jašterice, rysy a dokonca
aj kozorožce. V horských potokoch a jazerách žijú mnohé druhy rýb,
najpočetnejšie sú pstruhy.

Švajčiarsko je prosperujúca, stabilná a moderná trhová ekonomika s HDP, ktoré je
vyššie ako HDP veľkých západoeurópskych krajín. Po dlhé obdobie dvadsiateho
storočia bolo Švajčiarsko najbohatším štátom Európy s nie zanedbateľným
náskokom. Ale od začiatku deväťdesiatych rokov sa jeho rast spomaľoval tak, že v
roku 2005 kleslo na štvrté miesto, medzi európskymi krajinami s populáciou nad
jeden milión, čo sa týka HDP na občana v PKS, za Írsko, Dánsko a Nórsko.
Švajčiarsko je členom EFTA.

Švajčiarsko má tri oficiálne jazyky: nemčina, francúzština a taliančina (článok
70 Ústavy), ale štyri národné jazyky t. j. okrem týchto troch ešte rétorománčinu
(článok 4 Ústavy). Nemecky rozpráva 64% obyvateľov prevažne v centrálnej,
východnej a severnej časti krajiny. Francúzsky hovorí 19% obyvateľov žijúcich na
západe a juhozápade (v kantónoch Fribourg, Jura, Vaud, Valais, Neuchâtel, a
Ženeva) a taliansky hovorí 8% obyvateľov žijúcich prevažne v kantóne Ticino a na
juhu kantóna Graubünden. Rétorománsky hovorí menej než 1% populácie, prevažne v
kantóne Graubünden na juhovýchode. Napriek jazykovým rozdielom sa väčšina
obyvateľov krajiny považuje za Švajčiarov.

Cudzinci tvoria 21% z obyvateľstva krajiny. Sú prevažne z krajín EÚ (Taliani
4%), ale aj iných krajín (prisťahovalci z bývalej Juhoslávie okolo 5%, Turci
0,6 %, Albánci 1,3 %, Španieli 1,1 % a iní).

Sloboda vierovyznania je garantovaná švajčiarskou ústavou (článok 15 Ústavy).
Referendom v roku 1973 boli z ústavy vypustené články brániace jezuitskému rádu
usadiť sa v krajine, ktoré boli súčasťou ústavy od roku 1848.

Zastúpenie príslušníkov jednotlivých vierovyznaní: rímski katolíci 41,82 %,
švajčiarska reformovaná cirkev 33,04 %, iní protestanti 1,94 %, Svedkovia
Jehovovi 0,49 %, moslimovia 4,26 %, pravoslávni 1,80 %, hinduisti 0,38 %, židia
0,25 %, budhisti 0,25 %, starokatolíci 0,18 %, bez vyznania 11,11 % a iní

Vianoce sú najpopulárnejším sviatkom v krajine. Na štedrý večer mávajú ľudia
bohatú večeru a dávajú si darčeky, 26. decembra sa navzájom navštevujú. Na
Silvestra budia posledného člena rodiny, ktorý ešte nevstal z postele pokrikom
Silvester!. Príchod nového roka oslavujú podobne ako väčšina kresťanského sveta.

Švajčiarska hudba nikdy nebola celosvetovo známa, v krajina sa však podobne ako
na Slovensku vyvinula folklórna hudba spolu s ľudovými tancami typická pre
jednotlivé regióny. Hudobným nástrojom zvláštnym pre Švajčiarsko je dychový
nástroj alphorn, v minulosti používaný pastiermi. Z tejto krajiny sú známy
hudobníci, ako DJ Bobo, skupina Celtic Frost ktorá položila základy extrémnemu
metalu a tiež progresívni thrasheri Coroner.

Čo sa týka literatúry, je rozdelené podľa jazykových oblastí na štyri časti:
nemeckú, francúzsku, taliansku a rétorománsku. Jej vznik sa datuje do obdobia
15. – 16. storočia. K najznámejším dielam švajčiarskej literatúry patrí dráma
Viliam Tell od Friedricha Schillera. Zo Švajčiarska však pochádzali aj iní
autori: Jean-Jacques Rousseau bol zo Ženevy, kritik a historik Jacob Burckhardt,
či ďalší spisovatelia ako Gottfried Keller, Conrad Ferdinand Meyer, Jeremias
Gotthelf a Charles Ferdinand Ramuz. Hermann Hesse a Carl Spitteler získali za
svoje diela Nobelovu cenu.

V krajine vychádzajú regionálne periodiká (taktiež podľa jazykových oblastí),
ale i niekoľko celoštátnych, napríklad Neue Zürcher Zeitung. Švajčiarska verejná
vysielacia spoločnosť SRG SSR idée suisse vysiela televízny program v jazykových
mutáciách pre každú jazykovú skupinu (okrem rétorománskej) a rozhlasové programy
(vrátane rétorománskej).

K známym vedcom žijúcim vo Švajčiarsku patril Albert Einstein, ktorý sa do
krajiny prisťahoval roku 1895 a občianstvo získal v roku 1901.



https://sk.wikipedia.org/wiki/Prv%C3%A1_svetov%C3%A1_vojna

Prvá svetová vojna pred rokom 1939 známa ako Veľká vojna alebo Svetová vojna bol
ozbrojený konflikt globálnych rozmerov trvajúci od 28. júla 1914 do 11. novembra
1918, ktorý sa odohrával prevažne na území Európy, ale aj v Afrike, Ázii, na
oceánoch, na Blízkom východe a inde. Bol to dovtedy najväčší vojnový konflikt v
dejinách ľudstva.

Zámienkou vojny sa stal úspešný atentát na arcivojvodu a následníka
rakúsko-uhorského trónu Františka Ferdinanda d'Este. Rakúsko-Uhorsko následne
vyhlásilo vojnu Srbsku, čím vyvolalo reťazovú reakciu vedúcu k vojne dvoch
veľkých koalícií, ktoré mali za následok rozšírenie vojny po celej Európe v
priebehu jediného mesiaca.

Na jednej strane stáli štáty Dohody, ktoré na začiatku vojny tvorilo Francúzsko,
Rusko a Spojené kráľovstvo. Neskôr sa k nim pridalo Taliansko (1915), USA
(1917), Japonsko a ďalšie. Ich oponentom boli Ústredné veľmoci – Nemecko a
Rakúsko-Uhorsko. Neskôr sa k nim pridala Osmanská ríša, Bulharsko a ďalší.
Neutrálne do konca vojny v Európe zostalo Španielsko, Švajčiarsko a škandinávske
krajiny.

Boje v Európe sa viedli na viacerých frontoch (východný, západný, taliansky,
balkánsky a ďalšie). Významný bol predovšetkým západný front, kde sa viedla
dlhodobá zákopová vojna. Počas vojny bolo zmobilizovaných viac než 60 miliónov
vojakov. Vojna sa skončila kapituláciou Ústredných veľmocí. Prímerie bolo
podpísané o 5:00 11. novembra 1918 v Compiègne a začalo platiť od 11:00.
Formálnym zakončením vojny však boli až Parížske predmestské zmluvy podpísané s
jednotlivými porazenými krajinami v priebehu roku 1919.

Vojna vznikla ako dôsledok krajného zostrenia rozporov medzi svetovými
mocnosťami v zápase o sféru vplyvu, kolónie, zdroje surovín, odbytiská a trhy.
Najagresívnejšie vystupovalo Nemecko, ktoré sa k deleniu koristi dostalo neskoro
po zjednotení (1871) a v boji o získanie nových kolónií sa jeho záujmy stretli
so záujmami najsilnejších koloniálnych veľmocí – Anglicka a Francúzska. Neustále
vzrastal aj spor Rakúsko-Uhorska s Ruskom o sféru vplyvu na Balkáne.

Už v poslednej tretine 19. storočia sa začali vytvárať spojenecké bloky
imperiálnych veľmocí. Základ týmto blokom položilo spojenectvo Nemeckého
cisárstva a Rakúsko-Uhorska, tzv. Dvojspolok z roku 1879, ku ktorému sa roku
1882 pripojilo Talianske kráľovstvo (Trojspolok). Trojspolok dotvorilo
podpísanie zmluvy s Rumunskom v roku 1883. Francúzsko a Rusko podpísali
spojeneckú zmluvu v roku 1892 tzv. Dvojdohoda. V roku 1904 sa zblížilo Anglicko
a Francúzsko a podpísali srdečnú dohodu (entente cordiale). Dotvorenie druhého
vojenského bloku – Dohody (=Trojdohody) sa ukončilo podpísaním rusko-anglickej
zmluvy v roku 1907.

Vojne predchádzal rad konfliktov a diplomatických kríz medzi veľmocami,
tiahnúcich sa od konca 19. storočia. Patria medzi ne napríklad fašodská kríza v
Sudáne v roku 1898, druhá búrska vojna v Južnej Afrike v rokoch (1899 – 1902),
rusko-japonská vojna na Ďalekom východe v rokoch (1904 – 1906), marocké krízy
(1905 a 1911) a talianska invázia do Líbye (1911), ktoré boli dôsledkom
súperenia medzi veľmocami. Iné ako napríklad udalosti na Balkáne súvisiace s
Rakúsko-Uhorskou anexiou Bosny a Hercegoviny (1908 – 1909), alebo obsadenie
Alsaska a Lotrinska Nemeckom (1871) mali charakter dlhodobejších problémov.

Svoje pohnútky pre vstup do vojny mali všetky vtedajšie európske mocnosti,
najväčšiu aktivitu v tomto smere však viedlo Nemecké cisárstvo. Nemecko prišlo
už na konci prvého desaťročia 20. storočia k záveru, že je na vojnu pripravené,
lepšie vyzbrojené ako ostatné mocnosti, a že čím skôr vojna vypukne, tým lepšie
pre Nemecko. Sami začať vojnu sa však Nemci z vnútropolitických aj vonkajších
politických dôvodov neodvážili. Obzvlášť vystupovala proti nemecká
sociálno-demokratická strana.

Vhodná zámienka sa nemeckým vládnucim kruhom naskytla v júni 1914, kedy
rakúsko-uhorská armáda uskutočnila v Bosne veľké vojenské manévre. Obyvatelia
Bosny a Hercegoviny sa nechceli zmieriť s nedávnym pripojením ich územia k
Rakúsko-Uhorsku a ich odboj podporovalo Srbsko. Manévre sa provokatívne konali
pri srbských hraniciach. Následník trónu František Ferdinand d’Este ako vrchný
inšpektor rakúsko-uhorskej armády prišiel na manévre a na ich záver okázalo
navštívil Sarajevo, hlavné mesto Bosny. 28. júna 1914 zastrelil Františka
Ferdinanda s manželkou Žofiou Chotkovou počas cesty autom po sarajevskom nábreží
mladý študent Gavrilo Princip, člen srbskej teroristickej organizácie Čierna
ruka. Následník trónu nebol v Rakúsko-Uhorsku obľúbený, jeho vražda však bola
vhodnou príležitosťou k rozpútaniu vojny. Nemecko začalo poukazovať na vplyv
„ruského barbarstva“ na Balkáne a naliehalo na Rakúsko-Uhorsko, aby postupovalo
tvrdo a sľúbilo mu svoju všestrannú podporu.

Rakúsko-Uhorsko povzbudené podporou Berlína zaslalo Srbsku ultimátum, ktorého
ostro formulované podmienky boli pre Srbsko neprijateľné, ak nechcelo stratiť
suverenitu. Srbsko na radu Ruska, ktoré ešte nebolo na vojnu pripravené,
ustúpilo, ale ultimátum v plnom rozsahu nemohlo prijať. Dňa 28. júla 1914
vypovedalo Rakúsko-Uhorsko Srbsku vojnu. O deň neskôr začalo jeho podunajské
loďstvo bombardovať Belehrad. To okamžite využili v Berlíne ako zámienku na
vypovedanie vojny Rusku. Ruská vláda vyhlásila 30. júla generálnu mobilizáciu,
rakúsko-uhorská 31. júla. Nemci žiadali, aby Rusko prerušilo mobilizáciu a
neposkytovalo Srbom pomoc. Ruský cár takúto žiadosť odmietol a 1. augusta 1914
Nemci vyhlásili Rusku vojnu.

Dňa 2. augusta vypovedalo Nemecko vojnu Francúzsku, v ten istý deň obsadilo
Luxembursko a deň nato vstúpili nemecké vojská do neutrálneho Belgicka, aby tak
získali prechod do Francúzska. Belgicko požiadalo o pomoc Britániu. Porušenie
neutrality Belgicka dalo v Spojenom kráľovstve podnet na vypovedanie vojny
Nemecku (4. augusta). Dňa 6. augusta vypovedalo Rakúsko-Uhorsko vojnu Rusku, 7.
augusta ohlásila vojnu s Rakúsko-Uhorskom Čierna Hora, do týždňa vstúpili do
vojny proti Rakúsko-Uhorsku aj Francúzsko a Spojené kráľovstvo a 28. augusta
ohlásilo Rakúsko-Uhorsko vojnu Belgicku.

Z ázijských krajín vstúpilo do vojny po boku Dohody Japonsko (23. augusta,
Japonsko zabralo v Číne nemecký prístav Kiau-Čeu) a Turecko po boku Nemecka a
Rakúsko-Uhorska (30. októbra). Malý srbský konflikt sa rozrástol na svetovú
vojnu. Neutrálnymi ostali Švédsko, Nórsko, Dánsko, Holandsko, Španielsko,
Portugalsko, Grécko, Bulharsko, USA, viaceré krajiny v Ázii a Latinskej Amerike,
ako aj Taliansko a Rumunsko, hoci mali spojenecké zmluvy s ústrednými veľmocami
(Nemeckom a Rakúsko-Uhorskom).

Vojnová psychóza ovládla európske mestá. V Nemecku sa išlo do vojny s heslami:
„Ideme na krátky výlet do Paríža“. Dokonca aj nemeckí sociálni demokrati
podľahli psychóze.

Na Slovensku bolo obyvateľstvo proti vojne, najmä preto, že bola proti Rusku a
Srbsku, a aj napriek tomu, že bola vedená za ich „vlasť“ Rakúsko-Uhorsko. Dávali
to najavo už pri mobilizácii, neskôr dezerciami, prebiehaním do ruského zajatia,
vzburami vo vojsku. Podobná bola situácia v Česku. Na Slovensku Slovenská
národná strana vyhlásila politickú pasivitu, aby sa vyhla zásahom vládnej moci,
a aby od nej Maďari nemohli vynucovať verejné prejavy vernosti „vlasti“, ktoré
boli v rozpore s cítením Slovákov.

V nemeckom generálnom štábe rátali od začiatku s vedením vojny na dve
strany – proti Francúzsku a Rusku. Pre tento prípad mali vypracovaný plán tzv.
bleskovej vojny (Blitzkrieg) nazývaný tiež Schlieffenov plán, ktorý predpokladal
pomalú mobilizáciu v Rusku. Plán pôvodne vypracoval nemecký generálny štáb pod
vedením grófa von Schlieffena, ale neskôr bol upravený von Moltkem ml. Podľa
neho malo Nemecko rýchlym obchvatným manévrom vniknúť do Francúzska a poraziť
ho. Potom chceli nemeckí generáli rýchlo presunúť jadro svojich síl na východ a
poraziť Rusko. Preto Nemecko nerešpektovalo neutralitu Luxemburska a Belgicka,
ale podriadilo všetko rýchlemu vojenskému úspechu. Západný front sa tak od
samého začiatku vojny stal rozhodujúcim bojiskom.

Francúzi naopak očakávali, že Nemecko porazia rýchlym útokom cez Alsasko a
Lotrinsko. Riadili sa podľa pred vojnou pripraveného plánu XVII, zostaveného
francúzskym generálnym štábom pod vedením Joffreho. Francúzska stratégia mala
rad nedostatkov. Predovšetkým nemecké velenie dopredu očakávalo francúzske kroky
a plánovalo ich znemožniť jednak pripravenou obranou v napadnutej oblasti a
taktiež obchvatným útokom cez Belgicko. 2. augusta 1914 nemecké jednotky vpadli
do Luxemburska a nasledujúci deň do Belgicka. Došlo k prvým pohraničným bojom
medzi Francúzskom a Nemeckom. Nemeckému prechodu cez Belgicko stáli v ceste
opevnenia mesta Liege, ktoré padlo v polovici augusta. Belgičania, ktorých
armádu viedol kráľ Albert, boli nútení ustupovať k Antverpám. 20. augusta Nemci
obsadili hlavné mesto Brusel a 23. augusta mesto Namur. Briti a Francúzi sa
pokúsili zastaviť Nemcov v bitke pri Mons, blízko francúzskych hraníc, ale boli
pred nemeckou presilou nútení ustúpiť. Francúzi sa zároveň pokúsili zmierniť
tlak nemeckého útoku cez Belgicko protiofenzívou na hraniciach s Nemeckom. Ich
ofenzíva však nebola úspešná.

Francúzskym vojskám sa však podarilo vybudovať provizórnu obrannú líniu asi
50 km od Paríža na rieke Marna, medzi Sedanom a Verdunom. V polovici septembra
po bitke na rieke Marne sa tu front zastavil a obe strany sa márne pokúšali o
prielom. Nemecký útok na západe sa premenil na zákopovú vojnu. Plán bleskovej
vojny dostal prvú vážnu trhlinu. V septembri a októbri 1914 došlo k prvej bitke
o Ypres poslednému nemeckému pokusu o pohyblivú vojnu na západnom fronte. Obe
strany však utrpeli ťažké straty bez výrazného posunu frontovej línie.

Druhá trhlina sa objavila na východnom fronte. Rusko zaútočilo skôr ako sa
čakalo. Ruské vojská prv ako dokončili mobilizáciu, zaútočili proti Východnému
Prusku (časť Nemecka), porazili slabé nemecké vojská pri Gumbinnene (Gusev) a
postupovali k Baltskému moru. Kvôli kritickej situácii na východnom fronte
vymenoval nemecký cisár za veliteľa východného frontu Paul von Hindenburga, za
náčelníka štábu E. Ludendorffa a presunul päť divízií zo západného frontu na
východ. Hindenburgovi a Ludendorffovi sa podarilo po víťaznej bitke pri
Tannenbergu (23.-31. augusta) zatlačiť ruské vojská späť a vytlačil ich z celého
východného Pruska. Napriek tomuto úspechu bolo jasné, že pôvodný nemecký plán
bleskovej vojny sa už nepodarí uskutočniť.

Aj na rakúsko-uhorskom úseku východného frontu, na tzv. haličskom fronte,
postupovali spočiatku ruské vojská veľmi rýchlo a v novembri 1914 prenikli za
Karpaty na územie východného Slovenska. V Karpatoch prebiehali boje počas celej
zimy až do mája 1915. V tejto súvislosti prenikli ruské vojská na územie
Slovenska (jediné boje prvej svetovej vojny na Slovensku) a obsadili
východoslovenské mestá Bardejov, Svidník, Stropkov, Medzilaborce, Sninu a
Humenné. Časť slovenskej inteligencie vtedy počítala s oslobodením Slovenska
Rusmi a pripravovala vznik česko-slovenského štátu. Z Česka (ku ktorého
severovýchodným hraniciam sa Rusi tiež priblížili) zas v decembri emigroval
Tomáš Garrigue Masaryk. Až v súvislosti s nemeckým protiútokom sa podarilo aj
Rakúsko-Uhorsku zatlačiť ruskú armádu za Karpaty, a od konca roku 1914 aj na
východnom fronte prešla vojna na určitý čas do zákopov.

Na srbskom fronte malo spočiatku iniciatívu Rakúsko-Uhorsko. Po neúspechu prvej
ofenzívy zaútočili rakúsko-uhorské vojská proti Srbsku opäť v septembri 1914 a
2. decembra sa im podarilo dobyť Belehrad, ale už na druhý deň začali srbské
vojská rozhodný protiútok a útočníka vytlačili až za srbské hranice. Bilancia
prvých mesiacov vojny bola pre ústredné veľmoci nepriaznivá najmä preto, lebo sa
im nepodarilo realizovať ich strategické plány a museli bojovať súčasne na
všetkých frontoch.

Línia západného frontu sa nachádzala približne na čiare
Nieuport – Arras – Reims – Verdun. Nemcom, ktorým v konečnom dôsledku
vyhovovalo, že sa front na západe stabilizoval, sa rozhodli uprednostniť
východný front aby čo najskôr vyradili Rusko z vojny a na západe zatiaľ viedli
iba statickú obranu, okrem lokálnych útokov v oblasti Ypres, kde prebiehala
druhá bitka o Ypres. Aj tieto boje však prebiehali s defenzívnym cieľom skrátiť
frontovú líniu. 22. apríla 1915 Nemci na západnom fronte po prvýkrát použili ako
chemickú zbraň chlór pri Langemark-Poelkapelle. K použitiu chlóru došlo po
neúspechoch s inými plynmi začiatkom roku na východnom fronte.

Na jar 1915 sa strany Dohody pokúsili o prelom frontu. Briti podnikli v máji
silou 6 divízií ofenzívu pri Festubert. Francúzi podnikli oveľa masívnejšiu
ofenzívu na Artois. Boje však viedli iba k obsadeniu územia o šírke 5 km a
ťažkým stratám francúzskych vojsk, ktoré dosahovali 100 000 mužov. Boje tiež
pokračovali v oblasti Verdunu pri Saint-Mihiel a tiež pri Argonne.

Briti, ktorých pozemná armáda sa pre vojnu veľkých rozmerov ukázala malá, začali
na prelome rokov 1914 a 1915 pociťovať nedostatok vojakov. Začali preto s
masívnym náborom do armády, ktorý viedol lord Kitchener. Novým doplnkom hovorili
Nová armáda alebo Kitchenerova armáda. Doplnky sa po prvýkrát dostali vo veľkom
do bojov v septembri a októbri 1915 v bitke o Loos. Po bitke došlo k zmene
veliteľa Britského expedičného zboru, sira Johna Frencha nahradil Douglas Haig.

Počas bojov v roku 1915 velenie Dohodových vojsk na západnom fronte pomaly
začínalo úspešne aplikovať jedinú možnú taktiku, ktorá viedla k úspechom na
fronte. Proti nepriateľským pozíciám musela byť vedená efektívna a intenzívna
delostrelecká paľba, ktorú nasledoval rýchly a rozhodný útok pechoty. Ak to
dovoľoval dostatok munície delostrelectvo neprestávalo ostreľovať nepriateľské
pozície ani po začiatku útoku vlastnej pechoty, ale prenieslo paľbu na ďalšie
línie nepriateľskej obrany. Takáto taktika pomáhala Britom v bojoch pri Neuve
Chapelle a neskôr aj pri Loose. Prelomeniu prvej línie však museli nasledovať
rovnako zúrivé útoky na ďalšie línie obrany nepriateľa. Takáto taktika si
vyžadovala dôslednú prípravu, plánovanie, čerstvé jednotky, zálohy a dostatok
munície pre delá. V tomto období sa začali uplatňovať aj rôzne taktické novinky.
Okrem použitia chemických zbraní to bolo rozšírenie použitia plameňometu,
ručných granátov a mínometov. Pre boj s nepriateľským opevnením sa čoskoro
začali používať aj oddiely minérov, ktoré hĺbili tunely pod nepriateľské pozície
a vyhadzovali ich do vzduchu. Vzhľadom na to, že obe strany obyčajne svoje
pozície postupne rozširovali a opevňovali aj do hĺbky, bolo vedenie obrannej
zákopovej vojny zatiaľ stále krok pred spôsobom ako obranu zákopov prekonávať.

Dňa 23. mája 1915 vstúpilo do vojny proti Rakúsko-Uhorsku (teda proti svojim
bývalým spojencom v Trojspolku) aj Taliansko, a tak vznikol ďalší – taliansky
front. Taliansko sa tu usilovalo o iniciatívu, ale rakúsko-uhorské vojská
udržali obranné pozície v údolí rieky Isonzo.

Na začiatku roku 1915 došlo k prvému použitiu chemických zbraní, keď Nemci
použili proti ruským vojskám pri Mazurských jazerách slzný plyn xylyl bromid.
Ich útok však zmarilo nepriaznivé chladné počasie, ktoré spôsobilo jeho
zamŕzanie a vietor, ktorý navyše neumožnil efektívne šírenie plynu.

Nemecké hlavné velenie sa po úspechu východnej protiofenzívy začiatkom roku 1915
rozhodlo zmeniť strategický plán vedenia vojny a na nátlak Hindenburga a
Ludendorffa uskutočnilo v lete 1915 rozhodujúci útok na východnom fronte. V
súčinnosti s rakúsko-uhorskými vojskami sa podarilo nemeckej armáde zasadiť
ruským jednotkám drvivú porážku. Ruská armáda bola vytlačená z Poľska a Litvy,
časti Lotyšska a Bieloruska. Úplne poraziť ruské vojská sa však Nemecku
nepodarilo. Na jeseň 1915 sa front ustálil na línii rieka Západná Dvina
(Daugava)-Narošské jazero-Strypa.

Ústredné veľmoci boli úspešné aj na južnom fronte. Po vstupe Bulharska do vojny
na strane ústredných veľmocí 14. októbra 1915, Bulharsko podporené ústrednými
mocnosťami uskutočnilo sústredený útok na Srbsko. Napriek hrdinskému odporu
srbských vojakov obsadili ústredné veľmoci do konca novembra celé Srbsko a v
januári 1916 aj Čiernu Horu. Balkánsky front bol zlikvidovaný a zvyšky Srbských
síl ustúpili cez Albánsko až na Korfu a gréckym hraniciam. Nemecko získalo cez
Rakúsko-Uhorsko a Bulharsko priamy kontakt s Tureckom. Aj vďaka tejto
strategickej situácii sa Dohode nepodaril útok na dardanelskú úžinu.

Po námornom incidente vyvolanom Nemcami Dohoda v novembri 1914 vyhlásila vojnu
Osmanskej ríši (Turecku), ku ktorej vtedy ešte patrila aj Mezopotámia a
Palestína. Štáty dohody sa rozhodli napadnúť Turecko výsadkom vojsk
Austrálsko-Novozélandského zboru (ANZAC) na polostrove Gallipoli, ktorého
obsadením by bol kontrolovaný vstup do Čierneho mora cez Dardanely, zjednodušilo
by sa spojenie s Ruskom a odľahčená by bola aj situácia na srbskom fronte.
Vojská britského spoločenstva nepostupovali dostatočne rýchlo a boli zastavené v
krvavých bojoch, ktoré Dohode nepriniesli žiadne výsledky.

Dohodové krajiny i nemecké hlavné velenie pochopili, že rozhodnutie musí
priniesť západný front. Obe strany preto plánovali na tomto fronte na rok 1916
veľké ofenzívy. Nemecká ofenzíva sa začala už vo februári a smerovala na pevnosť
Verdun. V Nemecku počítali s tým, že Francúzi budú brániť Verdun z prestížnych
dôvodov až do posledného muža. Chceli tak francúzsku armádu nechať vykrvácať a
otvoriť si cestu na Paríž. Úporné boje o Verdun však rozhodnutie nepriniesli.
Francúzi stratili 315 000 vojakov. Nemci 281 000 vojakov. Ešte počas bojov o
Verdun podnikla Dohoda dve veľké ofenzívy – na východe aj na západe. Na západe
to bola anglofrancúzska ofenzíva na rieke Somme – najkrvavejšia bitka prvej
svetovej vojny. Na oboch stranách v nej padlo dokopy viac ako 1 300 000 vojakov,
ale front sa prakticky nepohol z miesta. V tejto bitke použili Angličania 15.
septembra po prvýkrát tanky. Ich použitie sa na prvýkrát veľmi nepodarilo pre
komplikovaný terén, ktorým sa oceľové kolosy pohybovali v blate iba s
ťažkosťami.

Koncom mája 1916 došlo k námornej bitke pri Jutskom polostrove. Britské
námorníctvo utrpelo v bitke síce väčšie straty ako Nemci, ale napriek nejasnému
výsledku sa v neskoršom období znásobila námorná izolácia Nemecka na európskej
pevnine. Nemecká flotila zostala po väčšinu konfliktu v prístave Wilhelmshaven a
podnikla iba dve väčšie operácie.

Úspešnejšia bola letná ruská tzv. Brusilovova protiofenzíva, nazývaná aj
Brusilov parný valec. Ruská armáda postúpila miestami až o 150 km, obsadila
Bukovinu a východnú Halič. Vstup Rumunska do vojny po boku Dohody (pozri dole)
však ruskej protiofenzíve nepomohol. Front sa roztiahol do šírky a zastavil.

27. augusta vyhlásilo vojnu po boku Dohody Rumunsko a jeho vojsko preniklo
hlboko do Sedmohradska (vtedy v Uhorsku), ale rakúsko-nemecká armáda Rumunov
prinútila ustúpiť a ústredné veľmoci obsadili skoro celé Rumunsko. V čase
dobytia Bukurešti zomrel cisár František Jozef I. (21. 11.) a nastúpil jeho
synovec Karol I.

Nemecko v úsilí prekonať dohodovú námornú blokádu (9.1.) prešlo na neobmedzenú
ponorkovú vojnu (31.1.), čo mimoriadne zhoršilo vzťahy Nemecka k USA. Dohoda
dosiahla úspechy aj na mimoeurópskych bojiskách – v Pacifiku a v Afrike, kde až
na Nemeckú východnú Afriku obsadila Dohoda všetky nemecké kolónie.

V 8. januári 1918 vydal americký prezident Wilson svojich známych 14 bodov o
právach malých národov (v Rakúsko-Uhorsku). Februárová revolúcia v Rusku
zaktivizovala aj národnooslobodzovací boj Čechov a Slovákov. Začiatkom roka 1917
nový minister zahraničných vecí totálne vyčerpaného Rakúsko-Uhorska Ottokar
Czernin pochopil, že Rakúsko-Uhorsko je na pokraji zrútenia, a preto musí
uzavrieť mier. Pokusy o uzavretie mieru s Dohodou bez Nemecka skončili bez
úspechu, jednak pre odpor Talianska (požadovalo časť rakúsko-uhorského územia) a
jednak pre odpor jednotlivých národov žijúcich v krajine a požadujúcich u
dohodových štátov odtrhnutie od resp. (v prípade Čechov aj Slovákov) zánik
Rakúsko-Uhorska. Česko-slovenský odboj v tom čase prešiel do ďalšej fázy –
vznikala česko-slovenská armáda (tzv. česko-slovenské légie), najprv v roku 1917
v Rusku, potom v decembri 1917 vo Francúzsku (vrátane dobrovoľníkov z Ameriky) a
v apríli 1918 v Taliansku. Táto bojovala po boku Dohody s cieľom „zaslúžiť“
Čechom a Slovákom vznik samostatného štátu. Toto vojsko sa vyznamenalo hlavne v
júli 1917 v bojoch pri ukrajinskej dedine Zborov. Po tomto úspechu vzrástol
počet česko-slovenských légií a autorita česko-slovenského odboja.

V bojujúcich krajinách sa objavili príznaky vyčerpanosti. V dôsledku nemeckej
ponorkovej vojny s Dohodou vstúpili aj USA 6. apríla 1917 do vojny proti
Nemecku. Tým sa vytvorila veľká materiálna i ľudská prevaha na strane Dohody. Tá
sa však neprejavila hneď. Naopak, dohodové vojská utrpeli obrovské straty pri
pokuse o ofenzívu (tzv. Nivellova ofenzíva v apríli-máji 1917). Briti pod
vedením gen. Haiga začali 7. júna útok na hrebeň Messines na úseku frontu pri
Ypres. Do dejín vošiel predovšetkým samotný začiatok útoku, keď 7. júna 1917
okolo 3. hodiny ráno nechali vyhodiť do vzduchu 19 veľkých podkopov (mín)
(ďalšie 3 neexplodovali) so 450 tonami výbušnín, pod viacerými dôležitými
nemeckými pozíciami. Explózie boli údajne natoľko hlasné, že ich bolo počuť až v
Anglicku. Boje ďalej pokračovali pri Gheluvelt a Passchendaele od augusta do
novembra a stali sa známe ako tretia bitka o Ypres, alebo bitka o Passchendaele.
Britské jednotky spolu s jednotkami z britských domínií stratili okolo 70 000
mŕtvych a 170 000 ranených a podarilo sa im postúpiť iba 10 km. V novembri až
decembri prebiehali boje v oblasti Cambrai, kde boli po prvýkrát v dejinách
nasadené masovo tanky. Briti po prvýkrát vo väčšej miere využili cielenú
delostreleckú paľbu na predtým zamerané dôležité ciele. Napriek tomu, že sa
podarilo zajať asi 11 000 Nemcov utrpeli obe strany porovnateľné straty. Morálka
britských jednotiek klesala. Situáciu na fronte však zmenil príchod Američanov.
Prvé americké vojská pod vedením gen. Pershinga sa vylodili vo Francúzsku aby
pomohli jednotkám Dohody 24. júna 1917.

V októbri spojené nemecko-rakúsko-uhorské sily porazili taliansku armádu pri
Caporette a postúpili hlboko do Talianskeho územia. Front sa zastavil až na
rieke Piave. Briti a Francúzi boli nútení vyslať do Talianska vlastné jednotky.

Koncom júna 1917 odstúpil grécky kráľ Konštantín I. a Grécko následne vstúpilo
do vojny po boku Dohody. Nový balkánsky front vznikol pri severných hraniciach s
Bulharskom.

V marci 1917 vypukla v dôsledku ťažkej hospodárskej situácie a veľkej
nespokojnosti obyvateľstva s cárskou vládou v krajine tzv. februárová revolúcia.
15. marca 1917 padol nenávidený cárizmus, keď sa ruský cár Mikuláš II. vzdal
trónu. Novým predsedom dočasnej vlády sa stal knieža Ľvov, ktorého čoskoro
nahradil Kerenskij. Nová vláda pokračovala vo vojne proti Ústredným mocnostiam.

Dňa 7. novembra 1917 prebehla v Rusku ďalšia revolúcia, tzv. októbrová
revolúcia, ktorou sa v chaotickej situácii takmer bez boja dostali k moci
boľševici na čele s Leninom. Nová vláda sa jedným zo svojich prvých
dekrétov – Dekrétom o mieri, obrátila na všetky bojujúce strany s výzvou
uzavrieť demokratický mier bez anexií a platenia vojnových náhrad. Na výzvu
zareagovali iba ústredné veľmoci, pre ktorých bola ponuka výhodná, a ktoré
pochopili ponuku ako kapituláciu Ruska. Boľševická vláda nakoniec podpísala 3.
marca 1918 v Breste nemecký mierový diktát (brestlitovský mier). Sovietske Rusko
sa vzdalo Fínska, pobaltských štátov, Poľska a Ukrajiny, ktoré obsadili na jar
1918 Nemci a rakúsko-uhorské vojská. Podpisom separátneho mieru medzi Ruskom a
Ústrednými mocnosťami bolo aj Rumunsko donútené podpísať mier a východný front
prestal existovať.

V krajinách bývalej Ruskej ríše sa v lete 1918 rozhorela v dôsledku odporu
obyvateľstva voči boľševikom a prívržencom cára krvavá občianska vojna.

V Mezopotámii Briti postupovali smerom od Perzského zálivu Angličania a 11.
marca 1917 dobyli Bagdad. V Arábii známy britský archeológ a vojak T. E.
Lawrence pomohol v júni 1916 protiosmanskej vzbure, načo z Egypta Briti spolu s
Arabmi v októbri 1917 zaútočili na Palestínu a zmocnili sa jej. V decembri 1917
získali Briti Jeruzalem. Nemecké aj turecké sily boli vytlačené z arabských
krajín.

Bojovalo sa aj na oceánoch (Nemecku patrili ostrovy severne od Austrálie –
Karolíny, Marshallove ostrovy, Nemecká Nová Guinea atď.) – okrem ponorkovej
vojny najmä okolo pobrežia Južnej Ameriky (1914, 1915) a pri Indii a Indonézii a
spomínaných nemeckých ostrovoch. Marshallove ostrovy v roku 1917 obsadili
Japonci.

Nemci mali ďalej štyri kolónie v Afrike, ktorých sa postupne zmocňovali štáty
Dohody (dátumy nemeckej kapitulácie sú v zátvorke): Togo (august 1914), Nemecká
juhozápadná Afrika (dnešná Namíbia, júl 1915), Kamerun (február 1916), Nemecká
východná Afrika (Tanzánia, november 1918). Nemeckým silám tu velil generál Paul
von Lettow-Vorbeck. Dlhú dobu odolával početne silnejším vojskám Veľkej Británie
a Belgicka, proti ktorým viedol guerillovú vojnu.

Po podpise separátneho mieru s Ruskom mohli Nemci nasadiť svoje sily v plnej
miere na západnom fronte. Jednotky stiahnuté z východu mali vysokú morálku a
bojové skúsenosti. Snahy Nemecka, čo najskôr uštedriť Dohode porážku boli o to
väčšie, že krajina už strácala ľudské kapacity na vedenie ďalšej vojny. V tej
istej dobe sa Briti spamätávali zo strát z bojov pri Passchendaele. Francúzi po
reformách maršala Pétaina opäť naberali na sile a sily Dohody dopĺňalo do marca
1918 už vyše 300 000 Američanov. Jarná nemecká ofenzíva na západnom fronte sa
začala úderom na britské pozície 21. marca 1918 (tzv. operácia Michael). Do
apríla sa Nemcom podarilo postúpiť k Montdidier, ich straty však boli vysoké.
Následne Ludendorff udrel na Britov v oblasti Flámska medzi Ypres a Béthune
(tzv. operácia Georgette). Britské a Belgické jednotky boli síce zatlačené ale
Nemci opäť utrpeli ťažké straty. V máji sa Nemci pokúsili udrieť na vojská
Dohody v strednej časti frontu na rieke Aisne (Operácia Blücher-Yorck). Nemcom
sa spočiatku podarilo preniknúť hlboko do nepriateľského územia, ale boli
zastavení americkou obranou pri Chateau-Thierry. Po tom, čo bola v júni
zastavená aj ofenzíva na Marne, sa nemecký ofenzívny potenciál vyčerpal. Keď sa
pri ofenzíve podarilo Nemcom postúpiť bližšie k Parížu, začali ho ostreľovať
ťažkým delostrelectvom (Kaiser Wilhelm Geschütz). 18. júla Francúzi s americkou
podporou podnikli sériu protiútokov, aby vytlačili Nemcov z výbežku. Bitka sa
stala známou ako Fochova ofenzíva.

8. augusta 1918 vojská Dohody prelomili nemeckú obranu medzi Albertom a
Montdidierom. Do zajatia padlo asi 100 000 nemeckých vojakov. Následne v 12. a
13. septembra zaútočili na nemecký výbežok pri Saint-Mihiel južne od Verdunu a
spôsobili Nemcom vážne straty. 26. septembra jednotky Dohody začali širokú
ofenzívu po celom fronte (tzv. meusko-argonská ofenzíva). Koncom októbra
Francúzi a Američania znovu obsadili Sedan.

Nemecké najvyššie velenie pochopilo, že vojna je prehraná. Rakúsko-Uhorsko
informovalo svojho spojenca, že je schopné viesť vojnu najviac do decembra.
Vzhľadom na to, že už ani Nemci nepredpokladali, že sa udržia do zimy Ludendorff
navrhol rokovania o mieri. 10. septembra 1918 náčelník nemeckého generálneho
štábu Hindenburg navrhol rakúskemu cisárovi Karolovi I. aby začal jednania o
mieri prostredníctvom neutrálneho Holandska. Štáty Dohody najprv nemecké aj
rakúske návrhy odmietli. 30. septembra 1918 abdikoval nemecký kancelár Georg von
Hertling aj celá vláda. Cisár Viliam II. poveril funkciou kancelára Maximiliána
Bádenského, ktorý zostavil novú vládu s cieľom demokratizácie krajiny a vedenia
rokovaní o mieri.

Nemeckú situáciu sťažili ekonomické problémy. V októbri 1918 nemecká ekonomika
začínala zlyhávať. Problémy so zásobovaním postihli nielen nemeckú armádu ale aj
civilné obyvateľstvo, ktoré okrem nedostatku výrobkov dennej potreby začínalo
trpieť hladom.

Nová nemecká vláda začala rokovania s americkým prezidentom Wilsonom, v nádeji,
že im ponúkne lepšie podmienky než Briti a Francúzi. Wilson požadoval, aby bolo
Nemecko transformované na konštitučnú monarchiu, a aby sa nemecká armáda dostala
pod parlamentnú kontrolu. 9. novembra Maximilán Bádenský prenechal svoju funkciu
sociálnemu demokratovi Friedrichovi Ebertovi. Philipp Scheidemann následne
vyhlásil Nemecko za republiku, vznikla Weimarská republika. Cisár a šľachta boli
zbavení moci. Viliam II. bol donútený odstúpiť z trónu a ušiel do Holandska.
Rokovania o mieri sa začali 11. novembra 1918. Nemeckí predstavitelia o 5.
hodine ráno podpísali prímerie v železničnom vagóne v Compiègnskom lese.
Prímerie začalo platiť o jedenástej hodine toho istého dňa. Na niektorých
miestach boje pokračovali doslova do poslednej minúty, na väčšine frontu však
bol relatívny pokoj už od rána. Veľká vojna sa skončila prímerím, k oficiálnemu
podpísaniu mierových zmlúv došlo v priebehu nasledujúcich rokov.

V novembri 1918 mali krajiny Dohody dostatok vojakov a výzbroje a výstroja aby
vpadli do Nemecka. V období podpísania prímeria, však ani na jednom mieste na
územie Nemecka neprenikli. Jednotky cisárskej armády po podpise prímeria začali
z bojiska sporiadane ustupovať. Aj preto po vojne viacero vysokých nemeckých
dôstojníkov a politikov ako bol napríklad generál von Hindenburg, šírilo
tvrdenie, že ich armády neboli naozaj porazené. To vyústilo k vzniku legendy o
dýke do chrbta, ktorá pripisovala porážku Nemecka nie jeho vojenskej
neschopnosti ďalej pokračovať v boji (aj keď napr. až milión vojakov v priebehu
roku 1918 dostal pandemickú španielsku chrípku a bol neschopný boja), ale
spoločenskému zlyhaniu a nedostatku vlastenectva a údajnej úmyselnej sabotáži
vojnového úsilia, najmä zo strany Židov, socialistov a boľševikov.

Stroskotala aj rakúsko-uhorská ofenzíva na Piave, kde Taliani 24. októbra začali
rozhodujúci útok a rakúsko-uhorskí vojaci sa dali na bezhlavý útek. Bitka mala
pre Česko-Slovensko význam nie len preto, že v nasledujúcich dňoch zaniklo
Rakúsko-Uhorsko ale aj preto, že v tejto bitke bojovali Česi a Slováci vo veľkom
množstve na oboch stranách. Rakúsko-Uhorsko, v tej dobe už neexistujúci štát,
podpísalo prímerie s Dohodou 3. novembra 1918 vo Villa Giusti pri Padove
(rokovania sa začali 1. novembra) a 11. novembra rakúsky cisár Karol I. podpísal
abdikačnú listinu. Toho istého dňa cisár opustil aj Schönbrunnský zámok vo
Viedni, čím sa Rakúsko-Uhorsko definitívne rozpadlo. 28. októbra 1918 vzniklo
Česko-Slovensko.

V septembri sa vojskám Dohody podarilo prelomiť bulharský front. 29. septembra
požiadalo Bulharsko o mier, ktorý bol podpísaný v Solúne. Turecko podpísalo mier
30. októbra v Mudrose.

Veľká vojna výrazne zmenila tvár Európy. Priniesla rozvrat Nemeckého cisárstva,
Rakúsko-Uhorska, Osmanskej ríše a cárskeho Ruska. S pádom týchto krajín skončila
vláda Hohenzollerovcov, Habsburgovcov a Romanovovcov.

Víťazné mocnosti podpísali s porazenými krajinami mierové dohody počas rokovaní
v rôznych častiach Paríža a jeho okolí v rôznom období. Prvá bola podpísaná 28.
júna 1919 v zámku vo Versailles mierová zmluva s Nemeckom (tzv. versaillská
zmluva). Nemecko stratilo Alsasko a Lotrinsko, časti pohraničia s Poľskom,
Česko-Slovenskom, Dánskom a Belgickom a prišlo o všetky kolónie. Krajina musela
platiť vysoké reparácie – poplatky za škody, ktoré spôsobilo vojnou iným
krajinám. Nemecká armáda bola početne obmedzená na 100 000 mužov, krajina prišla
o väčšinu námorníctva a nemohla prevádzkovať vojenské letectvo. Sársko prešlo na
15 rokov pod správu novo zriadenej Spoločnosti národov. Na konferencii boli
definované nové hranice krajín po celej Európe. Rakúsko-Uhorsko bolo rozdelené
medzi Rakúsko, Maďarsko, Česko-Slovensko a Kráľovstvo Srbov, Chorvátov a
Slovincov. Časti krajiny pripadli Poľsku, Rumunsku a Taliansku. Nasledovali
rokovania s Rakúskom, ktoré boli ukončené 10. septembra 1919 podpísaním
saintgermainskej zmluvy. 27. novembra 1919 podpísalo Bulharsko neuillyskú
zmluvu. S Maďarskom bola podpísaná 4. júna 1920 trianonská zmluva, potvrdila
podobu jeho hraníc určených Dohodou v predošlom období. Napokon ako posledné
prebehli rokovania s Tureckom (tzv. sèvreská zmluva). Časti bývalej Osmanskej
ríše boli rozdelené medzi víťazné mocnosti, v roku 1923 vznikla Turecká
republika.

Celkom bokom od všetkého diania bolo odsunuté Rusko, ktoré podpísalo ešte pred
koncom vojny separátny mier s Nemeckom a Rakúsko-Uhorskom. V priebehu roku 1918
sa tu rozhorela občianska vojna medzi rôznymi politickými smermi ruskej
spoločnosti ako aj menšími silami iných národov a boľševikmi, ktorí presadzovali
radikálny militantný komunizmus, ale ponúkli obyvateľstvu okamžitý mier a
dovtedy nebývalé národnostné slobody. Aj v jej dôsledku sa podarilo opäť
vytvoriť samostatný Poľský štát, osamostatnili sa 3 pobaltské štáty: Litva,
Lotyšsko a Estónsko. V občianskej vojne si vybojovali samostatnosť aj Fíni. O
samostatnosť sa pokúsili aj na Ukrajine, no spolu s Bieloruskom boli pohltení
boľševickými silami do spoločného sovietskeho štátu, ktorý vznikol na území
bývalého cárskeho Ruska v roku 1922.

Viacero krajín utrpelo ťažké ľudské a materiálne škody. Vo vojne zahynulo
najmenej 9 600 000 vojakov a asi 7 000 000 civilistov. Zranených bolo vyše 20
000 000 ľudí. Väčšinu obetí vojny tvorili vojaci, často veľmi mladí.

* V zátvorke sú uvedené počty vojakov z krajín Britského spoločenstva a kolónií.

Väčšinu obetí tvorili vojaci, ale ani straty na životoch civilistov neboli
nízke. Hlad, choroby a pod., ktoré postihli Belgicko, Rumunsko, Nemecko, Srbsko,
Rakúsko, Rusko si vyžiadali 4 642 000 obetí. Námorné a letecké útoky najmenej
100 000. V rôznych oblastiach došlo k vyvražďovaniu (Arméni, Židia, Sýrčania,
Gréci) – dovedna asi 4 000 000 obetí. Napokon v dôsledku hladu a strádania sa po
celej Európe rozšírila epidémia španielskej chrípky, ktorá pripravila o život v
období od roku 1918 najmenej 6 000 000 ľudí.

Brutalita vojny zanechala ťažké rany v srdciach a spomienkach vojnových
veteránov, ktorí prežili. Dlhé trvanie a intenzita bojových operácií, ktorá
nemala paralelu s doterajšími konfliktami v dejinách bola spôsobená použitím
viacerých nových zbraní a taktík. Vojaci na fronte boli vystavení dlhotrvajúcej
a nesmierne intenzívnej delostreleckej paľbe ako aj nasadeniu guľometov a
plameňometov, ktoré sa stali neoddeliteľnou súčasťou zákopovej vojny. Útoky
vedené pechotou bez ťažkých zbraní na opevnené nepriateľské pozície obohnané
ostnatým drôtom a bránené guľometmi znamenali často smrť celých útočiacich
jednotiek. Nesmierne fyzicky a duševne náročný bol samotný život v zákopoch,
ktoré sa spolu so svojim okolím v období dažďov menili na nekonečné blatisté
močiare. V priebehu vojny sa v bahne a vodou zatopených zákopoch utopili alebo
zomreli od vyčerpania tisíce vojakov všetkých bojujúcich strán. Samostatnou
kapitolou sa stalo nasadenie chemických zbraní, predovšetkým jedovatých plynov
ako bol chlór, yperit alebo fosgén. Tieto zbrane v priebehu vojny spôsobili
bolestivé popáleniny alebo oslepnutie asi 1 230 853 vojakom a smrť asi 90 000
ďalším. Vojna tiež posunula bojiská do nových dimenzií. V bojoch na mori sa po
prvýkrát objavili vo veľkej miere ponorky. Došlo tiež k masovému nasadeniu
letectva a jeho rýchlemu rozvoju.

Najmä mladá generácia niesla ťažko návrat do civilného života, ktorý vo väčšine
Európy sťažovali opakované hospodárske krízy. V umení sa objavila tzv. stratená
generácia. Vojna silne poznačila aj mladého Adolfa Hitlera, strojcu druhej
svetovej vojny, napríklad i tým, že napriek všetkým spáchaným zverstvám nikdy
nedovolil na fronte nasadenie chemických zbraní [chýba zdroj]. V Európe sa
prejavil aj odklon od cirkvi. Sekularizácia sa prejavila napríklad aj v
novovzniknutom Česko-Slovensku.

Vojna priniesla množstvo ranených, ktorí prišli o končatiny alebo boli v
dôsledku zranení zohavení v počtoch, aké si predtým nikto nevedel predstaviť.
Medicína sa musela vysporiadať s novými problémami, boli vynájdené prvé funkčné
protézy končatín, začala sa rozvíjať plastická chirurgia. V rámci riešenia
psychologických problémov bolo potrebné riešiť nové neurotické problémy ako šok
z bombardovania, vojnová neuróza, či bojová únava, ktoré sa predtým neobjavili u
tak veľkého množstva vojakov. Trvalo však ešte desiatky rokov, kým začal byť
posttraumatický šok chápaný ako reakcia na bezprostredné ohrozenie života pri
bojoch.

Dôsledky vojny sa však preniesli aj do života žien, ktoré nemuseli priamo
nasadzovať životy na fronte ako muži. V priebehu vojny však boli plne zapojené
do hospodárskeho života svojich krajín, kde museli nahradzovať chýbajúcu
pracovnú silu mužov odvedených do vojny. Ženy obsluhujúce stroje v továrňach sa
stali samozrejmosťou. Vo viacerých krajinách sa im podarilo získať volebné
právo.

Slovensko bolo počas vojny súčasťou Rakúsko-Uhorska. Celkovo bolo do
rakúsko-uhorskej armády mobilizovaných asi 400 – 450 000 Slovákov. Z nich asi 69
700 zahynulo a 61 660 bolo zmrzačených. Viac ako polovica z nich zahynula na
východnom fronte, kde bojovali predovšetkým na začiatku vojny. V neskoršom
období boli jednotky s väčším zastúpením Slovákov nasadené hlavne na talianskom
fronte. Najmä na začiatku vojny mali vojaci zo Slovenska dobrú povesť. Bolo to
hlavne vďaka relatívnej zaostalosti slovenského prostredia, silnej religiozite
vidieka aj malomesta, spolu s veľkou autoritou cisára a Habsburgovcov, ako aj
vierou v odvekú platnosť a stabilitu spoločenských pomerov na začiatku vojny.
Odpor voči vojne sa začal vo väčšej miere prejavovať až neskôr. Známa bola napr.
vzbura slovenských vojakov trenčianskeho 71. pluku v Kragujevaci.

Veľa Slovákov vstúpilo počas vojny do česko-slovenských légii vo Francúzsku,
Rusku a Taliansku, kde sa predtým dostali ako vojnoví zajatci alebo trvalo žili
pred vojnou. Na formovaní légií sa významne podieľal slovenský generál vo
francúzskych službách Milan Rastislav Štefánik. Slovenskí dobrovoľníci
vstupovali aj do jednotiek americkej armády.

Domáci politickí reprezentanti Slovákov na slovenskom území boli počas vojny pod
kontrolou uhorských orgánov a ich odbojová činnosť bola iba skrytá. Propagátormi
myšlienok samostatnosti Slovákov, resp. spolupráce s Čechmi preto boli
zahraniční Slováci, najmä asi polmiliónová slovenská komunita žijúca začiatkom
20. storočia v Spojených štátoch amerických. Jej predstavitelia organizovaní v
tzv. Slovenskej lige už 10. septembra 1914 pod vedením Ivana Daxnera vydali
Memorandum o krivdách a požiadavkách slovenských, v ktorom požadovali pre
Slovákov v Rakúsko-Uhorsku právo na svojbytnosť a úplnú národnú samosprávu.

Myšlienka spoločného štátu Čechov a Slovákov sa začala objavovať hneď na
začiatku konfliktu a vyplynula z priebehu vojny. Jeden z prvých modelov vytvoril
T. G. Masaryk pre britské ministerstvo zahraničných vecí. Zahraničný odboj proti
Rakúsko-Uhorskej monarchii našiel významnú podporu u Čechov a Slovákov žijúcich
v zahraničí, hlavne v USA, Francúzsku a Rusku. Cieľom zahraničného odboja bol
boj proti Rakúsko-Uhorsku a ovplyvňovanie verejnej mienky a politikov v
krajinách Dohody s cieľom získať ich pre myšlienku samostatného Česko-Slovenska.
22. októbra 1915 vypracovali Slovenská liga a České národné združenie tzv.
Clevelandskú dohodu, ktorá požadovala, aby sa Česi a Slováci spojili v spoločnom
federatívnom štáte, ktorý počítal s úplnou národnou autonómiou Slovenska.

Vo februári 1916 sa stala hlavným predstaviteľom zahraničného odboja
Česko-Slovenská národná rada, ktorá sídlila v Paríži. Predsedal jej T. G.
Masaryk, podpredsedom bol Štefánik a tajomníkom Beneš. Národná rada sa podieľala
na organizácii zahraničného vojska.

30. mája 1918 sa organizácie Čechov a Slovákov v USA dohodli na Masarykovom
návrhu tzv. Pittsburskej dohody, ktorá na rozdiel od predošlých plánov upustila
od federatívneho usporiadania budúceho štátu, počítala však s autonómiou
Slovenska.

18. októbra 1918 uverejnil vo Washingtone T. G. Masaryk nezávislosť
Česko-Slovenska, ktorá sa stala známa ako Washingtonská deklarácia. Koncom
októbra 1918 sa konali v Ženeve a Paríži jednania príslušníkov zahraničného a
domáceho odboja. Ich výsledkom bolo vytvorenie prvej vlády, ktorej predsedal K.
Kramář.

28. októbra 1918 po kapitulácii Rakúsko-Uhorska vyšli do ulíc obyvatelia Prahy a
národný výbor (za Čechov – Švehla, Rašín, Stříbrný, Soukup a za Slovákov Šrobár)
vyhlásili samostatnosť. 30. októbra sa stretli v Martine na podnet M. Dulu
slovenskí politickí predstavitelia, ktorí tu vytvorili Slovenskú národnú radu a
prijali deklaráciu, ktorou sa pripojili k spoločnému Česko-Slovenskému
samostatnému štátu.



https://sk.wikipedia.org/wiki/Rusko

Rusko (rus. Россия), dlhý tvar Ruská federácia (RF) (po rusky: Российская
федерация), je demokratická federálna republika s poloprezidentskou formou
vlády. Jeho rozloha je 17 128 426 km². Je najväčším štátom sveta, zaberá niečo
vyše osminu zemskej súše. Zahŕňa značnú časť východnej Európy a takmer celú
severnú Áziu. S počtom 146,1 miliónov obyvateľov je Ruská federácia deviata
najľudnatejšia krajina na svete.

Susedia Ruska sú (od severozápadu proti smeru hodinových ručičiek): Nórsko,
Fínsko, Estónsko, Lotyšsko, Bielorusko, Ukrajina, Gruzínsko, Azerbajdžan,
Kazachstan, Čína, Mongolsko, znovu Čína a Severná Kórea. Prostredníctvom
Kaliningradskej oblasti, strategickej západnej exklávy, ďalej susedí s Litvou a
Poľskom. Ruské Kurilské ostrovy sa nachádzajú na dohľad od Japonska a z ruskej
Čukotky je veľmi blízko na Aljašku (USA). Územie je rozdelené do 9 časových
pásiem a do 84 samosprávnych celkov, z toho 22 republík.

Ruská federácia je hlavným nástupníckym štátom Sovietskeho zväzu, ktorý sa
rozpadol v roku 1991; prevzalo jeho miesto v Bezpečnostnej rade OSN a je vedúcim
členom SNŠ. Je tiež členom G20, OBSE, OSKB, SCO, APEC a ďalších medzinárodných
organizácií.

Ruská ekonomika patrí medzi desať najväčších svetových ekonomík – podľa
nominálnej HDP je desiata na svete a šiesta v HDP podľa parity kúpnej sily.
Medzi štátmi sveta má najväčšie zásoby prírodných zdrojov – nerastných surovín,
ropy, zemného plynu, dreva, pitnej vody – z energetického hľadiska je Rusko
sebestačným štátom. Ruské hospodárstvo prekonalo v 90. rokoch 20. storočia
dlhotrvajúcu krízu po ktorej nasledovalo obdobie silného rastu medzi rokmi 2000
až 2007. Rast bol prerušený svetovou finančnou krízou v období 2008 až 2009 a
pokračoval v menšej miere od roku 2010 do roku 2014. Od konca roku 2014
zaznamenáva ruská ekonomika pokles spôsobený znížením cien surovín a
ekonomickými sankciami.

Veľký vplyv má v Rusku pravoslávne kresťanstvo, hoci krajinu ovplyvnilo obdobie
ateistického Sovietskeho zväzu. Ďalšie sú islam, judaizmus a budhizmus. Niektoré
oblasti ruskej kultúry, ako napr. Literatúra 19. storočia, dosiahli svetového
úspechu. Zároveň je súčasné Rusko mnohonárodnostným štátom, ktorý okrem úradnej
ruštiny uznáva tiež regionálne jazyky jednotlivých menšín. Rusi tvoria 80%
obyvateľstva. Najpočetnejšou menšinou sú Tatári, ktorí rovnako ako mnohé národy
ruského Kaukazu vyznávajú islam.

Problém súčasných hraníc Ruskej federácie s bývalými sovietskymi republikami v
medzinárodno-právnom vzťahu ešte nie je skončený. Napríklad hranica medzi Ruskom
a Ukrajinou je doteraz ohraničená, hoci jej určenie bolo zakončené v roku 2006.

Západná suchozemská hranica Ruska sa neviaže k nejakým prírodným hraniciam. V
časti od Baltského do Azovského mora prechádza obývaným územím. V tejto oblasti
hranicu vymedzujú železnice na trase Petrohrad – Tallinn, Moskva – Riga,
Moskva – Minsk – Varšava, Moskva – Kyjev, Moskva – Charkov.

Južná hranica po zemi s Gruzínskom a Azerbajdžanom vedie cez hory Kaukazu od
Čierneho po Kaspické more. Železničná trať v tejto oblasti lemuje brehy morí.
Cez strednú časť chrbta vedú dve diaľnice, ktoré sú v zime často zasypané
snehom.

Hranica s Kazachstanom je najdlhšia hranica Ruska, ktorá vedie po súši. Vedie
cez Zavolžie, južný Ural a juh Sibíri. Cez hranicu prechádzajú mnohé železnice
smerujúce do strednej Ázie (Astrachan – Guriev, Saratov – Uraľsk,
Orenburg – Taškent) a Kazachstanu (Barnaul – Alma-Ata). Hranicou prechádza aj
malá časť Transsibírskej magistrály (Čeľabinsk – Omsk), Stredosibírskej a
Južnosibírskej magistrály.

Hranica s Čínou je druhá najdlhšia hranica Ruska. Prechádza riekou Amur a jeho
prítokom Ussuri a Argun. Stretáva sa s Čínskovýchodnou železnicou, postavenou
ešte v roku 1903 a diaľnicou do Vladivostoku, ktorá pokračuje na čínskom území,
aby tak mohla čo najkratším možným spôsobom spojiť Ďaleký východ so Sibírou.

Prechádza hornou oblasťou južnej Sibíri a delí ju Transsibírska magistrála na
trase Ulan-Ude – Ulanbátar – Peking.

Hranicou Kórejskej ľudovodemokratickej republiky prechádza železničná trať
smerujúca do Pchjongjangu.

Hranicu, ktorá prechádza len morom má Rusko s USA a Japonskom. Sú to úzke
prielivy, ktorými sú rozdelené Južné Kurily od ostrova Hokkaidó a Ratmonov
ostrov od Ostrova Kruzenšterna (tzv. Diomedove ostrovy). Celková dĺžka hraníc
vedúca po vode je 38 807,5 km.

Najdlhšia morská hranica Ruska je dlhá 19 724,1 km a prechádza pobrežím
Severného ľadového oceánu, Barentsovho, Kurského, Lapteho, Východosibírskeho a
Čutského mora. Plaviť sa bez ľadoborca sa dá iba pri severných brehoch Kolského
polostrova. Všetky prístavy, ktoré sa nachádzajú na severe Ruska okrem prístavu
v meste Murmansk sa využívajú iba v letných mesiacoch (2 – 3 mesiace), pretože
väčšinu roka sú zamrznuté. Toto je dôvod prečo sa severná hranica Ruska
nevyužíva na lodné spojenie s inými krajinami.

Druhá najväčšia morská hranica v dĺžke 16 997 km prechádza pobrežím Tichého
oceánu a Beringovým, Ochotským a Japonským morom. Juhovýchodné pobrežie Kamčatky
sa nachádza bezprostredne pri oceáne. Hlavné nezamŕzajúce prístavy v tejto
oblasti sú v mestách Vladivostok a Nachodka.

Železnica sa k pobrežiu Ruska dostane iba na juhu prímorského kraja v oblasti
prístavov v Tatárskom prielive (Sovetskaja Gavaň a Vanino). Prímorské oblasti sú
tu veľmi riedko osídlené.

Hranica Azovského mora prechádza od Taganrogského zálivu do Kerčského prielivu,
a potom čiernomorským pobrežím Kaukazu. Hlavné prístavy na pobreží Čierneho mora
sú v mestách Novorossijsk (najväčší prístav Ruska) a Tuapse. Známymi prístavmi
Azovského mora sú Ejsk a Taganrog. More je však veľmi plytké, preto tu nie je
veľa prístavov. Ďalším problémom je, že pobrežie Azovského mora na krátku dobu
zamŕza a plavba v zimnom období je tu možná iba s ľadoborcami.

Dĺžka morského pobrežia Baltského a Azovsko-čiernomorského úmoria je dlhá 389,5
kilometra. Využíva sa veľmi intenzívne.

V Sovietskom zväze sa prístavy stavali predovšetkým v regióne Pobaltia.
Najväčším morským obchodným prístavom krajiny je prístav v Petrohrade, ale v
súčasnosti sa stavajú vo Fínskom zálive aj ďalšie, ktoré sa v budúcnosti využijú
ako ropné terminály.

Väčšia časť Ruskej federácie sa nachádza v stabilnej oblasti vrchnej časti
zemskej kôry Eurázijského kontinentu. Má väčšinou rovinatý, nízkohorský povrch.
Podľa výšky a charakteru reliéfu v kontinentálnej časti Ruskej federácie sa
územie delí na 6 veľkých oblastí:

Súčasťou takéhoto rozdelenia oblastí Ruskej federácie sú aj pohoria Ural a
Kaukaz, ktoré ohraničujú európsku časť krajiny a západnú Sibír.

Na južnom Urale sa nachádza jedna z najväčších pamiatok historickej kultúry z
tejto oblasti – Kapova jaskyňa, kde v roku 1959 našli najstaršie paleolitické
nástenné maľby mamuta, koňa a nosorožca.

V oblasti Veľkého Kaukazu sa nachádza najvyšší bod Ruskej federácie – Elbrus,
ktorý dosahuje výšku 5642 metrov nad morom. Susedný vrch Kazbek (hneď oproti
nemu) má výšku 5 621 m. Najnižším bodom v krajine je Kaspické more vo výške 27
metrov nad morom.

Hneď pri Elbruse sa nachádza známe ruské alpinistické stredisko Terskolom, ktoré
je centrom vysokohorskej turistiky.

Najchladnejším mesiacom v Rusku je január, kedy teplota vzduchu dosahuje okolo
−30 °C. Je to zhruba 20-stupňový rozdiel oproti teplotám na Sibíri, kde
januárová teplota dosahuje hodnotu −50 °C. Absolútne teplotné minimum, čo
dokumentuje aj pamätník (tzv. Pól chladu), tu namerali v roku 1982 (−68 °C,
Verchojanský chrbát).

Ruskí vedci robili výskumy a zaznamenali, že za každých sto rokov sa územie
Ruskej federácie oteplí o 0,9 °C. Posledné takéto meranie sa uskutočnilo v 70.
rokoch 20. storočia.

Geologická stavba ruského územia je veľmi pestrá, tvorená geologickými
jednotkami rôzneho veku. Základné prvky geologickej stavby tvoria staré
(archaické) platformy obklopené neoproterozoicko-kenozoickými orogénmi a na nich
naloženými mladšími mezozoicko-kenozoickými panvovými oblasťami. V európskej
časti krajiny je to východoeurópska platforma (s jadrom v baltickom štíte) a v
ázijskej – sibírska platforma (s jadrom v anabarskom štíte). Oddeľuje ich
vrchnopaleozoické pohorie Ural a menšie a mladšie kryštalinické masívy
prekambrického a spodnokambrického veku (tzv. timanidy a bajkalidy), ktoré
tvoria napr. karský, ochotský a omlonský blok ako aj rad oblastí v podloží
paleozoického platformného pokryvu. V južných oblastiach Ruska možno pozorovať
aj celky kaledónskeho (spodnopaleozoického) orogénu tvoriace kazachstanský blok,
altajsko-sajanskú a zabajkalskú oblasť. Na severe je to naopak výbežok
škandinávskych kaledoníd až po Svalbard a hyperborská oblasť na šelfe Severného
ľadového oceánu severne od Čukotky. Po ich okraji sa kontinuálne nachádzajú
vrchnopaleozoické orogény, hlavne Ural, džungársko-balchašský masív a
gobi-južnomongolský orogén. Mezozoické (druhohorné) orogény predstavujú hlavne
mongolský, sichote-aliňský, novosibirsko-čukotský orogén, Verchojanský chrbát,
južný Tajmýr, Nová Zem a Paj-Choj. Najmladšími sú mezozoicko-kenozoické orogény
Veľkého Kaukazu a Krymu v západnej časti krajiny a Sachalin na východe Na túto
zložitú stavbu sú naložené mladšie sedimentárne panvy. V európskej časti krajiny
sú to hlavne moskovská, timansko-pečorská, volgo-uralská, indolo-kubáňska,
severokaukazská a prikaspická panva. V ázijskej časti to sú hlavne rozsiahla
západosibírska a tunguská panva.

V krajine je asi 300 minerálnych prameňov – Essentuki, Piatigorsk, Železnovodsk,
Kislovodsk (Severný Kaukaz), Belokuricha (Altaj), Marcipánova voda (Karélia),
Macesta (Čiernomorské pobrežie Kaukazu) a iné.

Brehy Ruskej federácie obmýva 12 morí, ktoré patria trom úmoriam oceánov a
Kaspickému moru:

Ruská federácia je krajina jazier, hoci veľkých jazier je tam málo. Ich celkový
počet prevyšuje počet 2,7 miliónov a ich rozloha je väčšia ako 400 000 km² (bez
najväčšieho – Kaspického mora, ktoré má zhruba 371 000 km²).

Územím Ruskej federácie preteká vyše 2,5 milióna riek. Najvodnatejšia z nich je
rieka Jenisej tečúca strednou Sibírou. Väčšina ruských riek vteká do Severného
ľadového a Tichého oceánu.

Bezodtokové Kaspické more zásobuje vodou rieka Volga, ktorá je najdlhšou riekou
Ruskej federácie a zároveň jedinou, ktorá sa vlieva do tohto mora. Je tiež
najdlhšou riekou Európy a piatou najdlhšou riekou sveta. Rieka je spojená s
kanálmi Baltského, Bieleho, Azovského a Čierneho mora a s riekou Moskva.

Ostatné rieky: Jenisej, Ob, Lena, Irtyš, Amur, Angara, Volga, Don, Oka, Moskva,
Neva, Ural, Dneper, Severná Dvina, Pečora, Selenga

Podľa najnovších údajov k 1. júnu 2014 činí počet obyvateľov Ruskej federácie
143 800 000 obyvateľov. S Krymským federálny okruhom dosahuje počet obyvateľov
Ruska k tomu istému dátumu 146 100 000 obyvateľov. V rokoch 1992 až 2012 Rusko
zaznamenávalo prirodzený úbytok obyvateľstva, ktorý bol v 90. rokoch
kompenzovaný imigráciou Rusov z postsovietskych republík, neskôr masovou
imigráciou najmä zo strednej Ázie, ktorá bola motivovaná ekonomickými faktormi.
Prvý raz od roku 1991 sa podarilo zaznamenať prirodzený prírastok v roku 2013.

Prvé sčítanie obyvateľstva Ruska sa datuje do rokov 1718 – 1724. V roku 1745
malo Rusko takmer 15,4 miliónov obyvateľov, na začiatku 19. storočia sa ich
počet zvýšil na 26,7 miliónov a v polovici storočia 42,4 miliónov. V roku 1900
počet obyvateľov stúpol na 71,1 miliónov, ale do konca 19. storočia sa každým
rokom počet obyvateľstva Ruska zvyšoval iba o 1 %.

Demografický rozvoj obyvateľstva Ruskej federácie v 20. storočí bol dramatický.
Pričinilo sa o to mnoho faktorov vrátane prvej svetovej vojny a občianskej
vojny, revolúcie v roku 1917 a následnej emigrácie ruského obyvateľstva do
krajín západnej Európy, hladomor v krajine v rokoch 1932 – 1933 a represálie
voči obyvateľstvu v 30. rokoch 20. storočia. Táto situácia sa čiastočne zlepšila
v rokoch 1937 – 1939 zákonom z roku 1936, ktorý zakazoval potraty.

Veľká vlastenecká vojna (1941 – 1945), povojnový rast obyvateľstva (1946 – 1955)
a jej pokles na začiatku 60. rokov 20. storočia boli hlavnými príčinami, pre
ktoré Sovietsky zväz začal viesť tzv. propôrodnú politiku (1982 – 1987) (po
rusky: пронаталистская политика). Tento druh politiky priniesol svoje ovocie v
roku 2002, keď sa konalo sčítanie ľudu. V ňom sa Ruská federácia umiestnila na
7. mieste spomedzi krajín sveta s počtom obyvateľov 145 166 731 aj napriek
prirodzenému úbytku 8 000 000 obyvateľstva v rokoch 1992 – 2002, ktorý sa
čiastočne vykompenzoval migráciou obyvateľstva z pobaltských a zakaukazských
republík.

Tradičné náboženstvá na území Ruskej federácie sú pravoslávie, islam, v menšej
miere judaizmus a budhizmus. Väčšina obyvateľstva vyznáva pravoslávie. Jeho
súčasťou sú aj náboženské sekty ako staroverectvo a molokánstvo.

Prežitky pohanskej viery ostali zakorenené v symboloch. Ľudia si predstavovali
Zem, ktorá je zložená z troch častí – neba, zeme a pekla, ktorému vládnu
slovanskí bohovia Perún, Veles a Svarog.

Výkonná moc patrí prezidentovi a vláde, pričom prevažuje moc prezidenta.
Zákonodarná moc sa delí medzi vládu a dvojkomorový parlament – Federálne
zhromaždenie (po rusky: Федеральное собрание) – ktorý je najvyšším
reprezentatívnym a zákonodarným orgánom krajiny, ale fakticky drží v štáte
mocenskú prevahu prezident.

Dolnú komoru predstavuje Štátna duma (po rusky: Государственная дума, ГОСДУМА),
hornú Rada federácie (po rusky: Совет федерации). Dumu tvorí 450 poslancov
volených v parlamentných voľbách. V Rade federácie zasadá 170 senátorov, ktorých
vysielajú subjekty federácie (každý z 89 subjektov zastupujú dvaja senátori).

Na rozdiel od dumy sa rada nevolí v priamych voľbách. Senátorov vyberajú
regionálne politické reprezentácie – jedného volí regionálny parlament, druhého
ustanovuje regionálna výkonná moc. Počet členov Rady sa zrejme zmení v
súvislosti so zlučovaním niektorých subjektov. V súčasnosti územie Ruskej
federácie tvorí 89 subjektov federácie. (21 republík, 6 krajov, 49 oblastí, 2
mestá federálneho významu a 1 autonómna oblasť.) Všetky subjekty federácie sú si
rovné.

V parlamentných voľbách v roku 2003 bolo registrovaných 108 miliónov voličov a
zúčastnilo sa ich takmer 60 miliónov. Najviac mandátov získala strana Zjednotené
Rusko (po rusky: Единная Россия, ЕДРОС) – 221 kresiel (získala 22,5 milióna
hlasov), podporujúca prezidenta Putina. Keďže s poslancami Zjednoteného Ruska
zvyčajne hlasujú aj viaceré menšie strany a nezávislí poslanci, prezidentova
politika má v parlamente zabezpečenú nadpolovičnú väčšinu.

Druhou najväčšou stranou je Komunistická strana (po rusky: Комунистическая
партия Российской Федерации, КПРФ) – 51 kresiel a 7,6 milióna hlasov. Po nej
nasledujú Liberálno-demokratická strana Ruska (po rusky: Либерал-демократическая
партия России, ДЛПР) – 37 kresiel a koalícia Strany ruských regiónov a
socialistov (37 kresiel). K najmenším patrí kedysi pomerne známa Ruská
demokratická strana Jabloko (po rusky: ЯБЛОКО) – 4 kreslá.

7 % hranicu zvoliteľnosti prekročili v parlamentných voľbách v roku 2007 štyri
strany. Rovnako ako v predchádzajúcich voľbách prvé miesto obsadila strana
Zjednotené Rusko (po rusky: Единная Россия, ЕДРОС) – 311 kresiel (získala 43
miliónov hlasov). Na druhom mieste sa umiestnila Komunistická strana (po rusky:
Комунистическая партия Российской Федерации, КПРФ) – 58 kresiel (získala 8
miliónov hlasov) a Liberálno-demokratická strana Ruska (po rusky:
Либерал-демократическая партия России, ДЛПР) – 42 kresiel (5 miliónov hlasov).
Na úkor ruskej demokratickej strany Jabloko sa do parlamentu dostala strana
bývalých členov Putinovej strany Jednotné Rusko – Spravodlivé Rusko (po rusky:
Справедливая Россия, СП), ktorí v parlamente získali 39 mandátov. Volilo ich
okolo 5 miliónov občanov.

Oficiálny názov krajiny – Ruská federácia – napovedá, že nejde o unitárny štát,
ale o spojenie rozličných subjektov s väčšou či menšou autonómiou. Od roku 2008
Ruskú federáciu tvorí 83 subjektov, medzi ktorými sú veľké rozdiely nielen čo do
rozlohy, počtu obyvateľstva, či životnej úrovne, ale aj čo do miery politickej
autonómie.

Najvyšší stupeň samostatnosti v rozhodovaní má 21 republík, ktoré sú zväčša
vytvorené na etnickom základe, aj keď podiel ruského obyvateľstva v nich môže
byť mimoriadne vysoký. Ako príklad možno uviesť Udmurtskú republiku, kde sú
titulárnym národom Udmurti, no tí v celkovom počte obyvateľov republiky
predstavovali podľa sčítania obyvateľstva v roku 2002 iba 29,3 %, kým podiel
Rusov presahoval 60 %.

Najnižší stupeň autonómie majú autonómne okruhy (celkovo 4) a autonómna oblasť
(1), ktoré sú síce subjektami Federácie, ale zároveň tvoria všetky – s výnimkou
Čukotského autonómneho okruhu – súčasť iných subjektov Federácie.

Okrem toho Ruskú federáciu tvorí ešte 46 oblastí a 9 krajov. Osobitnými
subjektmi sú aj dve najväčšie mestá Moskva a Sankt Peterburg ako tzv. mestá
federálneho významu.

Najvyššie funkcie môžu mať v jednotlivých subjektoch federácie rozličné
označenia, no s výnimkou republík, kde sa používajú tituly prezident republiky
alebo hlava republiky, je to spravidla gubernátor alebo primátor (po rusky:
мэр). Novšie sa v rámci úsilia o väčšiu centralizáciu a integráciu krajiny
vytvorilo 7 federálnych dištriktov (4 v Európe a 3 v Ázii). Správu dištriktov
ustanovuje prezident Ruskej federácie.

Od 18. marca 2014 považuje Ruská federácia za súčasť svojho územia aj polostrov
Krym. Na základe tejto zmeny má podľa ruskej ústavy Ruská federácia od 18. marca
2014 85 subjektov federácie. Novými subjektami federácie sú Krymská republika a
mesto Sevastopoľ ako mesto federálneho významu. Veľká časť medzinárodného
spoločenstva pripojenie Krymu k Rusku na základe referenda neuznáva a Krym je
naďalej považovaný za súčasť Ukrajiny.



https://sk.wikipedia.org/wiki/Malta

Malta, dlhý tvar Maltská republika (po maltsky Repubblika ta’ Malta, angl.
Republic of Malta), je vyspelá, husto obývaná ostrovná krajina v Stredozemnom
mori, členský štát Európskej únie.

Strategická poloha Malty v Stredozemskom mori definovala jej významnosť ako
dôležitý obchodný uzol. V priebehu histórie bola ovládaná Feničanmi, Kartágom,
Rímom, Byzantskou ríšou, Francúzmi a Spojeným kráľovstvom. Nezávislosť od
Spojeného kráľovstva získala v roku 1964, stále je však členom Spoločenstva
národov. Členským štátom Európskej únie sa stala v roku 2004.

Pôvod slova „Malta“ je neistý. Najčastejšie je predpokladaný grécky pôvod a to
zo slova μέλι („meli“, v preklade „med“). Gréci nazývali ostrov menom Μελίτη
(„Melite“, v preklade „med“ alebo „sladký ako med“), pravdepodobne kvôli
jedinečnej produkcii medu na Malte – na ostrove totiž žije endemický druh včely.
Že by mohlo ísť o grécky vplyv dosvedčuje aj fakt, že Grécko malo na ostrov
vplyv už od roku 700 pred Kr. a že v rokoch 395 až 870 sa Malta nachádzala pod
vládou Byzantskej ríše.

Ďalší možný etymologický pôvod je fenický. Fenické meno pre Maltu (Maleth)
v preklade znamená prístav, čo možno interpretovať ako poukaz na množstvo
zálivov a zátok nachádzajúcich sa na Malte.

Maltské súostrovie leží na strategickom mieste v Stredozemnom mori, 93 km južne
od Sicílie a 288 km východne od Tuniska. Obývané sú tri ostrovy:

Ďalšie ostrovy ako Cominotto, Filfla Island alebo St. Paul's Island sú
neobývané. Prevažná väčšina pobrežia všetkých ostrovov je skalnatá. Povrch sa
skladá z rôznych druhov priepustného vápenca, ktorý sa používa ako stavebný
materiál. Najvyšším bodom je Ta' Dmejrek (253 m). Geograficky aj geologicky
patrí Malta k Európe.

Geologicky patrí Malta šelfu Apeninského polostrova. Od Tuniského pobrežia ju
oddeľuje pliocénno-kvartérny Maltský gráben, ktorý zrejme vznikol ako zaoblúková
panva pri rozpínaní Tyrrhenského mora. Ostrov tvoria prevažne neskorooligocénne
až miocénne vápence, íly a piesky. Usadzovali sa na treťohornej karbonátovej
platforme. Treťohorné horniny boli v štvrtohorách vynorené a erodované. Vodné
toky vymodelovali v krajine mierne vrchy do výšky 255 m. Vyššie, skrasovatelé
oblasti sú pokryté iba tenkým pôdnym pokryvom s červenými pôdami. Nižšie oblasti
majú vyvinuté svetlé pôdy.

Malta má stredomorské podnebie (Köppenova klasifikácia podnebí Csa) s miernym
a vlhkým zimným obdobím a horúcimi letami s prakticky nijakými zrážkami.
Neexistuje žiadne reálne latentné obdobie pre rastliny, aj keď rast rastlín môže
byť v zime krátko utlmený zníženou teplotou (vo vnútrozemí sa môže dokonca
vyskytnúť aj prízemný mráz) a v lete môže teplo spôsobiť vysychanie a vädnutie.
V skutočnosti existujú iba dve obdobia, čo znamená, že ostrovy sú, najmä
v suchších mesiacoch, atraktívne pre turistov. Silný vietor však môže spôsobiť
pocit chladu najmä počas jarných mesiacov.

Malta sa môže pochváliť históriou dlhou takmer 7000 rokov. Po stále ešte
záhadnom období megalitických chrámov sa na ostrove vystriedali Feničania,
Kartágo, Rím, Byzantská ríša, Arabi, Normani, vládcovia Kastílie, johaniti,
Napoleon, v novšom období potom Briti, pre ktorých sa Malta v obidvoch svetových
vojnách stala neoceniteľnou základňou v Stredozemnom mori.

Maltské ostrovy boli prvýkrát obývané v období neolitu okolo roku 5200 pred Kr.
pravdepodobne Sikanmi, ktorí sa na Maltu dostali zo Sicílie. Vyhynutie
trpasličieho hrocha a trpasličieho slona nastalo pravdepodobne v dôsledku
príchodu týchto prvých ľudí. Obývanie Malty neolitickými farmármi sa uskutočnilo
v troch vlnách, ktoré rozlišuje rôzny typ keramiky charakteristický pre danú
migračnú vlnu (Ghar Dalam, šedá Skorba, červená Skorba).

K najvýznačnejšiemu obdobiu v histórii Malty patrí tzv. obdobie chrámov, ktorého
začiatok sa datuje rôzne (napríklad 4 100 rokov pred Kr.) alebo 3600 r. pred Kr.
Okolo roku 3500 pred Kr. boli postavené najstaršie megalitické chrámy na svete
a to Ġgantija na ostrove Gozo a Ħaġar Qim a Mnajdra na ostrove Malta. Potom sa
maltské ostrovy na niekoľko desaťročí vyľudnili a takými zostali až do príchodu
ľudí, ktorí svojich mŕtvych spopolňovali a stavali menšie megalitické stavby
nazývané dolmeny.

Približne v roku 700 pred Kr. sa na Malte usadili starovekí Gréci (hlavne
v oblasti, kde v súčasnosti leží Valleta). O storočie neskôr sa na Malte usadili
aj fenickí obchodníci, pre ktorých bol ostrov zastávkou na obchodných cestách
z východných oblastí Stredozemného mora do Cornwallu. Feničania obývali oblasť
dnes známu ako Mdina a priľahlé mesto Rabat, ktoré vtedy nazývali Maleth (pozri
sekciu etymológia vyššie). Toto mesto malo význam aj pre Rimanov, ktorými bolo
pomenované ako Melita.

Po páde Feničanov, sa maltské ostrovy približne v roku 400 pred Kr. dostali pod
vládu bývalej fenickej kolónie, Kartága. V tejto dobe ľudia na Malte pestovali
hlavne olivy a rohovník a produkovali textil.

V priebehu Druhej púnskej vojny sa Malťania vzbúrili proti Kartágu a predali
kontrolu nad svojou pevnosťou do rúk rímskeho konzula Sempronia. Malta zostala
Rímu lojálna počas celej druhej púnskej vojny, začo ju Rím odmenil titulom
Foederata Civitas – označenie, ktoré znamenalo oslobodenie od platenia tribútu
alebo výnimku spod Rímskeho práva, hoci v tej dobe Malta spadala pod jurisdikciu
Sicílskej provincie.

V roku 117 boli maltské ostrovy za vlády Hadriána povýšené na Municipium. V roku
60 na severe ostrova v zálive sv. Pavla stroskotal jeden z apoštolov Ježiša
Krista, sv. Pavol. Podľa tradície zostal na Malte tri mesiace. Šíril kresťanstvo
a údajne učinil niekoľko zázrakov (pozri Skutky Apoštolov).

Keď sa Rímska ríša v 4. storočí rozštiepila na Východorímsku a Západorímsku
ríšu, Malta sa stala súčasťou grécky hovoriacej Byzantskej ríše, ktorá bola
riadená z Konštantínopolu. Aj keď Malta bola pod vládou Byzantskej ríše štyri
storočia, o tomto období toho vieme málo. Existujú dôkazy, podľa ktorých
germánske kmene nakrátko ovládli maltské ostrovy, ale o istý čas na to boli
vytlačené Byzantskou ríšou.

Táto bývala britská kolónia získala nezávislosť 21. septembra 1964 a 13.
decembra 1974 sa prehlásila za nezávislú republiku, zostala však aj naďalej
členom Spoločenstva národov (Commonwealth of Nations). Od 1. mája 2004 je Malta
členom Európskej únie.

Malta je parlamentná republika. Na čele štátu stojí prezident republiky, volený
parlamentom; prezident vymenúva predsedu vlády a podieľa sa na zložení vlády.
V minulosti sa však ukázalo, že vodca jednej z dvoch hlavných strán, ktorý sa
spravidla stáva aj predsedom vlády, určuje, kto bude zvolený prezidentom, a tým
pádom si zaisťuje aj svoje menovanie za predsedu vlády. Prezidentom republiky je
od 4. apríla 2009 George Abela, predsedom vlády od 23. marca 2004 Lawrence
Gonzi. Voľby do jednokomorového parlamentu (Kamra tar-Rappreżentanti) sa podľa
ústavy konajú najmenej každých päť rokov.

Ešte pred získaním nezávislosti bola maltská politika určovaná dvoma politickými
stranami: socialistickou a neutralisticky zameranou Stranou práce (Labour
Party,Partit Laburista, MPL ako skratka pre Maltese Labour Party)
a konzervatívnou Nacionalistickou stranou, Nationalist Party (Partit
Nazzjonalista, so skratkou PN). Ostatné strany nemajú väčší politický význam, aj
keď po posledných voľbách posilňuje Demokratická alternatíva (Alternattiva
Demokratika, AD), obdoba európskych „Zelených“. Všetky parlamentné voľby majú na
Malte tradične veľmi tesné výsledky a obidve hlavné strany sa pravidelne pri
vláde striedajú. Posledné voľby do parlamentu dňa 8. marca 2008 priniesli toto
rozdelenie hlasov:

S politickými stranami sa v minulosti striedalo aj zameranie maltskej
zahraničnej politiky. Zatiaľ čo konzervatívna PN sa orientovala jednoznačne na
Západ, teda na Európsku úniu, udržovala Labour Party tradične dobré styky nielen
so Sovietskym zväzom, ostatnými krajinami RVHP a Čínou, ale aj so svojimi
arabskými susedmi, okrem iných aj s Líbyou, a presadzovala neutralitu Malty voči
členstvu v Európskej únii. Od roku 1987 je Malta podľa svojej ústavy neutrálna.

Od roku 1993 sa Malta administratívne delí do 68 takzvaných miestnych rád (local
council), ktoré sú volené raz za tri roky. Každá miestna rada je do určitej
miery zodpovedná za administratívne vedenie jej prináležiaceho mesta alebo
oblasti. Zodpovednosť za administráciu sa delí medzi miestnu radu a vládu, medzi
ktorými neexistujú žiadne intermediárne stupne; existencia šiestich okresov (päť
z nich sa nachádza na hlavnom ostrove) a troch regiónov (dva na hlavnom ostrove)
slúži predovšetkým štatistickým účelom.

Zákon o miestnych radách nadobudol účinnosť 30. júna 1993. Rozdelil Maltu do 54
miestnych rád na ostrove Malta a 14 miestnych rád na ostrove Gozo. Obyvatelia
registrovaní v registri voličov volia svojich zástupcov každé tri roky. Na čele
miestnej rady stojí primátor. Úradujúci tajomník, ktorý je volený radou, je
výkonnou, administratívnou a finančnou hlavou miestnej rady. Všetky rozhodnutia
sú však robené spoločne s ostatnými členmi rady.

Cesta Malty do Európskej únie bola dlhá. Dôvodom je, že prívrženci a odporcovia
členstva v Európskej únii sa zhodujú s voličmi obidvoch hlavných politických
strán. To znamená, že každá zmena vlády na Malte so sebou priniesla aj zvrat
v politike voči Európskej únii a vstupu do nej. Maltská konzervatívna PN bola
zásadne za, Labour Party (a niektoré odbory) zasa zásadne proti členstvu
v Európskej únii.

Prvú žiadosť o členstvo podala Malta už v roku 1990. Po víťazstve Labour Party
vo voľbách roku 1996 Malta žiadosť o členstvo stiahla. Po predčasných voľbách
roku 1998, keď opäť zvíťazila PN, bola žiadosť obnovená.

O vstupe Malty do Európskej únie bolo rozhodnuté na konferencii v Kodani 13.
decembra 2002. V referende o členstve v Európskej únii 8. marca 2003 sa 53,65 %
voličov vyslovilo za členstvo. V rámci rozšírenia Európskej únie o desať štátov
sa tak 1. mája 2004 stala Malta členom Európskej únie a vystriedala Luxembursko
ako najmenší členský štát.

Hospodárstvo Malty je ovplyvnené skutočnosťou, že súostrovie nemá žiadne
prírodné zdroje, okrem toho ako dôsledok mizivej vegetácie trpí aj nedostatkom
spodnej vody (lesný porast bol vyrúbaný už za čias Feníčanov).

Poľnohospodárstvo, predovšetkým rastlinná výroba, sa sústreďuje hlavne na trochu
zelenší ostrov Gozo, napriek tomu sa musí zelenina dovážať, najmä v letnom
suchom období. Tradičný rybolov sa prevádzkuje stále ešte zastaraným spôsobom
hlavne ako pobrežný lov; navyše tu hrá úlohu aj skutočnosť, že vody v okolí
Malty sú už dlhší čas vylovené. Nie iba časť rybieho mäsa, ale aj veľa ostatných
mäsových výrobkov sa preto dováža.

Priemyselná výroba, ktorá z veľkej časti vyrába na vývoz, sa sústreďuje
predovšetkým na strojárske výrobky, elektroniku, stavbu a opravu lodí, textil;
určité úspechy sa v deväťdesiatych rokoch dosiahli aj v oblasti zásobovania
vodou a elektrickým prúdom.

V oblasti služieb stojí na prvom mieste turistický ruch. V súčasnosti navštevuje
Maltu viac ako milión turistov ročne – to je oveľa viac ako vlastných
obyvateľov; turistika sa na HDP podieľa zhruba 35 percentami.

V zahraničnom obchode pripadá 60 až 70 percent vývozu a dovozu na Nemecko,
Francúzsko, Taliansko, USA a Spojené kráľovstvo. V dovoze tvoria značnú položku
potraviny a fosílne zdroje na výrobu elektriny.

Väčšina obyvateľov Malty žije na hlavnom ostrove Malta, tu prevažne v mestských
aglomeráciách (viac ako 90 %). Vzhľadom na malú rozlohu je hustota zaľudnenia
takmer 1 265 obyvateľov na km² (najväčšia v Európe a tretia najväčšia na svete).
Približne 3 percentá obyvateľov sú cudzinci, najmä Briti. Takmer rovnaký počet
obyvateľov žije natrvalo v zahraničí (v Kanade, Austrálii a tiež v USA).

Na rozdiel od hlavného ostrova má Gozo viac zelene a skôr poľnohospodársky
charakter s príslušnou štruktúrou obyvateľstva a zároveň aj s menšou hustotou
zaľudnenia. Comino je obývané iba v turistickej sezóne (hostia jedného hotela,
inak má mimo sezónu približne štyroch obyvateľov).

O pôvodnom obyvateľstve z megalitického obdobia existujú iba domnienky.
Osídlenie dnešným obyvateľstvom začalo okolo roku 2000 pred Kr., potom, čo bola
Malta asi 500 rokov neobývaná. Podľa jednej stále neoverenej teórie bola Malta
osídlená zo Sicílie, pričom v priebehu ďalšieho vývoja došlo čiastočne
k premiešaniu obyvateľstva s inými národmi.

Úradným jazykom na Malte je maltčina (Malti), prevažná väčšina obyvateľov však
hovorí aj po anglicky, mnohí aj po taliansky. Angličtina je pritom druhý úradný
jazyk.

Maltčina, ktorá je ústavne zakotvená ako národný jazyk, je semitský jazyk,
geneticky pochádzajúci z arabčiny (podľa niektorých menšinových názorov priamo
z jazyka Feničanov). V priebehu vývoja bola maltčina silne ovplyvnená románskymi
jazykmi (hlavne sicílčinou a taliančinou), v neskoršom období mala (a dodnes má)
značný vplyv aj angličtina. Etymologický rozbor viac než 40 000 maltských slov
ukázal, že viac ako polovica slovnej zásoby má taliansky alebo sicílsky pôvod a
len menej než tretina slov pochádza z arabčiny.

Maltčina je jediným semitským jazykom, ktorý používa latinské písmo. Abeceda je
obohatená o niekoľko vlastných písmen (diakriticky pozmenené písmeno ż (nachádza
sa v poľštine), ċ a ġ (porovnateľné so španielskymi písmenami ĉ a ĝ), għ, ħ a
ie, ktoré sú porovnateľné s arabskými písmenami ح, غ a ي).

Približne 98 percent obyvateľstva je rímskokatolíckej viery. Na Malte existuje
364 kostolov, vzhľadom na počet obyvateľov má Malta viac kňazov, mníchov
a mníšok ako ktorýkoľvek iný štát na svete. Katolicizmus je zakotvený v ústave
a hrá v živote aj v politike Malty významnú úlohu. Aj napriek tomu ide o modernú
spoločnosť, napr. podiel žien s vyšším vzdelaním a ich podiel na pracujúcom
obyvateľstve dnes zodpovedá podielu vo väčšine vyspelých európskych krajín.

Najviac zastúpeným menšinovým náboženstvom na Malte je islam, ktorý vyznáva asi
jedno percento obyvateľov. Jediná maltská mešita sa nachádza v meste Paola
(Raħal Ġdid).

Malta patrí k štyrom európskym štátom, kde sa jazdí na ľavej strane cesty.
Vlastníctvo automobilov je na ostrovoch pomerne rozšírené, počet aút bol v roku
1990 182 254. K rozlohe ostrovov tvorí hustota automobilov 582 aút /km², kvôli
čomu Malte patrí v Európe v tomto ukazovateli štvrté miesto. Malta má 2 254 km
ciest, z čoho je 1 972 (87,5 %) dláždených.

Typickou formou hromadnej dopravy sú maltské autobusy, ktoré spájajú dôležité
miesto na ostrovoch Malta a Gozo. Autobusy na ostrove premávajú od roku 1905
a postupne sa stali turistickou atrakciou. V súčasnosti prepravujú každoročne
približne 31 miliónov obyvateľov.

V rokoch 1883 až 1931 bola na ostrove železničná trasa, ktorá spájala Valettu
s kasárňami Mtarfa a Mdina a s inými miestami na ostrove. Po zavedení
električiek a autobusov sa železničná doprava obmedzila a v roku 1931 zatvorila.

Na hlavnom ostrove sa nachádzajú tri veľké prírodné prístavy. Na východnej časti
mesta Valetta sa nachádza Veľký prístav (Il-Port il-Kbir), ktorý bol používaný
ešte za rímskych čias. Ďalšími prírodnými prístavmi sú Marsamxett v západnej
časti mesta a prístav na juhovýchode ostrova v meste Marsaxlokk. Na severnom
cípe ostrova sa nachádza prístav Ċirkewwa a na ostrove Gozo prístav Mġarr.

Na maltských ostrov sa nachádza jediné letisko, Maltské medzinárodné letisko,
známe aj ako letisko Luqa. Pôvodne bolo postavené ako letecká základňa pre RAF.
Počas druhej svetovej vojny a 60. rokoch boli na ostrove aj letiská Ta'Qali a
Ħal Far, ale v súčasnosti sú uzavreté. Národnou leteckou spoločnosťou je Air
Malta, ktorá spája Maltu s 36 destináciami.

Malta je veľmi bohatá na historické pamiatky. Tri z nich sa nachádzajú na
zozname Kultúrneho dedičstva organizácie UNESCO: hlavné mesto Valletta ako
celok, megalitické chrámy na Malte a Gozu, a takzvané Hypogeum v Hal Saflieni.



https://sk.wikipedia.org/wiki/D%C3%A1%C5%BE%C4%8Fovn%C3%ADk_oby%C4%8Dajn%C3%BD

Dážďovník obyčajný alebo dážďovník tmavý (Apus apus) je malý sťahovavý vták z
radu dážďovníkotvaré (Apodiformes), patriaci k najlepším letcom vôbec. Bol
zistený ako hniezdič alebo predpokladaný hniezdič na väčšine územia Slovenska v
mestách na budovách alebo na skalách či v stromových dutinách.

Dorastá do dĺžky 16 – 17 cm, váhy 36 – 52 g a v rozpätí krídel meria 42 – 48 cm,
je štíhly, celý čiernohnedo sfarbený so svetlým hrdlom, dlhými kosákovitými
krídlami, vidlicovitým chvostom (ktorý pomáha pri zmene smeru vo vysokých
rýchlostiach) a zakrpatenými končatinami. Jeho zobák je nápadne krátky ale ústa
sú široké a slúžia na zhromažďovanie hmyzu. Obe pohlavia sa sfarbením nelíšia.

Jeho oko, pri prelete hmyzím rojom, vpredu chráni tuhé perie („mihalnice“).
Dožíva sa 21 rokov.

V Južnej a Západnej Európe žije veľmi podobný dážďovník plavý (A. pallidus) a
dážďovník skalný (Tachymarptis Melba), ktorý vzácne zaletuje aj na územie Česka
a Slovenska a ktorý sa od dážďovník obyčajného líši bielym sfarbením brucha.

Hniezdia takmer v celej Európe, v Severnej Afrike a na rozsiahlom území Ázie. Je
sťahovavý, so zimoviskom na južnej polovici Afriky. Sem sa sťahuje v kŕdľoch v
septembri a do Strednej Európy sa začína vracať v marci. Preletí okruh dlhý cca
2 000 km. Žije prevažne v mestách a na dedinách, zriedkavo aj lesných alebo
skalnatých oblastiach.

V ČR je zvlášť chránený ako ohrozený druh, v rokoch 2001 – 2003 na tomto území
hniezdil v počte 60 000 – 120 000 párov. V celej Európe hniezdi 7 až 17 miliónov
párov a populácia trpí menším poklesom.

Na Slovensku hniezdi roztrúsene po celom území 30 až 60 tisíc párov, pričom
populácia i územie na ktorom sa vyskytuje vykazujú mierny nárast o 20 do 50%.
Stupeň ohrozenia S - vyhovujúci ochranársky status. .

Dážďovník obyčajný sa s výnimkou hniezdenia takmer neustále zdržiava vo vzduchu,
kde dokonca aj spí, pije a pári sa, strieda pritom svižný let s plachtením,
počas ktorého naberá výšku okolo jedného až dvoch kilometrov, aby následne počas
spánku mohol klesať. Bolo zistené, že niektoré jedince sú vo vzduchu aj 10
mesiacov, čo je rekord. Počas klesavého letu upadá do mikrospánku, kedy vypína
jednu polovicu mozgu, pričom druhá kontroluje let. Dážďovníky nocujú počas letu
v kŕdľoch. Vo vzduchu lieta priemernou rýchlosťou 35 km/h, hoci môže dosiahnuť
aj rýchlosť presahujúcu 200 km/h (pravdepodobne rýchlosť voľným pádom). Je to
najrýchlejší vták na svete v rýchlosti, ktorú vyvinie iba vlastnou silou a
pomocou vlastných krídel (teda nie voľným pádom). Takto mu bola nameraná
rýchlosť 111,6 km/h smerom horizontálne. Minimálny pohyb po pevnom povrchu
dokazujú aj jeho zakrpatené končatiny, vďaka ktorým druh získal aj binomické
meno (Apus Apus z gréckeho a pous= bez nôh). Jeho končatiny však majú silné
pazúry, ktorými sa zachytáva na vertikálnych povrchoch.

Pôvodne hniezdil na skalách a v dutinách stromov, v súčasnosti však na tento
účel využíva prevažne otvory a štrbiny v ľudských stavbách. Hniezdia v rozmedzí
od mája do septembra raz ročne, v jednej znáške potom bývajú 2 – 3 čisto biele
vajcia, na ktorej 18 – 22 dňovej inkubácii sa striedavo podieľa samec aj samica.
V prípade nepriaznivého počasia dokážu mláďatá znížiť teplotu tela a spomaliť
tak svoj rast (upadnúť do letargie), vďaka čomu dokážu prežiť aj jedno až
dvojtýždňový nedostatok potravy.

Dospelé vtáky majú vzhľadom na svoje výborné manévrovacie schopnosti v lete len
malé množstvo predátorov, medzi ktoré patrí najmä sokol lastovičiar (Falco
subbuteo) a sokol sťahovavý (Falco peregrinus). Mladé vtáky v ťažko prístupných
hniezdach sú dobre chránené pred predátormi, uloviť ich dokáže napr. sokol
myšiar.

Na tomto druhu často parazituje voš Crataerina pallida, ktorá pije jeho krv. Na
tele sa môže nachádzať až 20 jedincov, ktoré sú veľké cca 7 mm.

Dážďovník obyčajný bol Slovenskou ornitologickou spoločnosťou vybraný za vtáka
roku 2008. Česká společnost ornitologická ho vybrala za vtáka roku 2004.



https://sk.wikipedia.org/wiki/Stephen_Hawking

Stephen William Hawking (* 8. január 1942, Oxford, Anglicko, Spojené kráľovstvo)
je jeden z popredných svetových teoretických fyzikov. Hawking je od roku 1979
lucasiánsky profesor matematiky na univerzite v Cambridge (post, ktorý zastával
aj Isaac Newton) a vedecký pracovník na katedre Gonville a Caius tej istej
univerzity. Skutočnosť, že zastáva tento post napriek takmer celkovej pracovnej
neschopnosti pre amyotrofickú laterálnu sklerózu, z neho urobila svetovú
hviezdu. 8. januára 2009 sa stal emeritným profesorom, nakoľko dosiahol
dôchodkový vek 67 rokov.

Hawking sa narodil v Oxforde v Anglicku ako prvé dieťa Franka a Isobely
Hawkingovcov. Študoval na St Albans School v Hertfordshire a na University
College, Oxford, kde získal titul v prírodných vedách. Následne odišiel na
Cambridge University, kde na Trinity Hall získal doktorát (PhD.) v kozmológii.

Hawkingovými základnými oblasťami výskumu sú teoretická kozmológia a kvantová
gravitácia. V roku 1971 poskytol matematickú podporu teórii Veľkého tresku,
ktorá vysvetľuje vznik vesmíru; ak je všeobecná teória relativity správna, musel
mať vesmír singularitu, resp. štartovací bod v časopriestore. Hawking tiež
prehlásil, že následne po Veľkom tresku sa vytvorili prvotné čierne diery.
Ukázal, že povrchová plocha čiernej diery sa môže zväčšovať, nikdy sa však
nemôže zmenšovať, že pri zrážke čiernych dier existuje limit pre množstvo
žiarenia, ktoré môže byť vyžiarené, a tiež, že sa čierna diera nemôže roztrhnúť
na dve oddelené čierne diery. V roku 1974 vypočítal, že čierne diery tepelne
vytvárajú a emitujú subatomárne častice až pokým nevyčerpajú svoju energiu a
explodujú. Tento fakt, známy ako Hawkingovo žiarenie, po prvýkrát matematicky
spojil gravitáciu, kvantovú mechaniku a termodynamiku. V roku 1981 Hawking
navrhol, že vesmír, hoci nemá žiadnu hranicu, je konečný, a v roku 1983 to aj
matematicky dokázal.

Hoci je vážne postihnutý amyotrofickou laterálnou sklerózou (druh motorickej
poruchy), aktívne sa venuje fyzike, písaniu a verejnému životu. Prvé príznaky sa
uňho objavili počas zápisu na Cambridge. Diagnózu mu určili keď mal 21 rokov,
krátko pred jeho prvou svadbou. Vtedy doktori tvrdili, že nebude žiť viac ako
dva-tri roky. Napriek tomu prekonal všetky vyhliadky a prežil oveľa dlhšie, hoci
postupným vývojom choroby sa stával viac a viac postihnutým. Na komunikáciu
používa elektronický hlasový syntetizátor, pretože v roku 1985 podstúpil
tracheotómiu po silnom záchvate zápalu pľúc. Postupne strácal schopnosť používať
ruky, nohy a hlas a teraz je takmer úplne paralyzovaný. Počítačový systém,
pripojený k jeho invalidnému vozíku ovláda Hawking pomocou jediného prepínača a
softvéru nazvaného „Equalizer“ a „EZKeys“, ktoré mu dovoľujú rozprávať, vytvárať
prednášky, študovať tlač a knihy, prehliadať internet, písať e-maily a robiť
všetko, čo sa len počítačom dá. Tiež umožňuje ovládať dvere, svetlá a výťahy v
jeho dome a kancelárii pomocou rádiového vysielača.

Jeho dve knihy Stručná história času prepracovaná do diela Ešte stručnejšia
história času a Vesmír v orechovej škrupinke sa stali populárnymi na celom svete
a dnes patria ku klasickým bestsellerom. Každý, kto sa zaujíma o vesmír,
univerzum a o to, ako to všetko začalo, si ich môže prečítať, keďže k tomu
nepotrebuje žiadne predchádzajúce znalosti z danej oblasti. Veľmi populárna je
tiež zbierka jeho esejí Čierne diery, detské vesmíry a iné eseje.

Počet jeho vedeckých publikácií sa blíži k 200 a vyznačujú sa tým, že napriek
tomu, že sú príkladnými vedeckými odbornými dielami, sú čiastočne aj
populárno-náučné, teda zrozumiteľné i nie úplne zasvätenému čitateľovi, a aj tak
nestrácajú svoju odbornosť. Ako príklad je možné uviesť Stručnú históriu času (A
Brief History of Time), Vesmír v orechovej škrupinke (The Universe in a
Nutshell) alebo ilustrovanú teóriu všetkého (The Illustrated Theory of
Everything), ktoré patria k najčítanejším knihám vôbec na svete. Niektoré jeho
diela:

V roku 2004 sa Hawking podieľal na natáčaní televízneho dokumentu Hawking: Die
Suche nach dem Anfang der Zeit. Vysielala ho nemecko-francúzska televízna
spoločnosť Arte.

Zrejme vzhľadom k svojej záľube irónie a sarkazmu sa Stephen Hawking podieľal i
na rôznych krátkych výstupoch v televíznych hrách a skečoch, kde sám hosťoval.
Zahral si v seriáli Star Trek (ako študent bol horlivým čitateľom science
fiction), sediac vo svojom vozíku prestavanom na vrtuľník sa objavil i v seriáli
Simpsonovci, v seriáli Futurama predstavoval člena prísne tajnej skupiny
starajúcej sa o zachovanie kontinuity časopriestoru a podobne. V roku 2012 sa
ukázal aj v časti seriálu Teória veľkého tresku.



https://sk.wikipedia.org/wiki/Futbal

Futbal (zastarano kopaná; z anglického football, foot = noha, ball = lopta) je
kolektívna loptová hra, ktorá je považovaná za najpopulárnejší šport na svete.

Podľa prieskumu, medzinárodnou futbalovou federáciou FIFA, hrá pravidelne futbal
najmenej 240 miliónov ľudí vo viac ako 220 krajinách sveta. Dôvodom jeho
popularity sú jednoduché pravidlá a minimálna náročnosť na vybavenie.

Okrem futbalu existuje aj jeho mutácie ako: futsal, sálový futbal, minifutbal,
plážový futbal a iné.

Futbal sa hrá na hracej ploche v tvare obdĺžnika. Dĺžka musí byť v rozmedzí
90-120 m, šírka 45-90 m (pre medzinárodné stretnutie 100-110 x 64-75 m). Hracia
plocha je zvyčajne vyznačená bielymi čiarami (max. šírka čiary - 12 cm).
Hraničné čiary vymedzujú dlhšie okraje hracej plochy, kratšie sa nazývajú
bránkové čiary. Hracia plocha je rozdelená na dve polovice stredovou čiarou. V
jej strede je stredová značka, okolo ktorej je vyznačený stredový kruh. Ďalej sú
na každej polovici hracej plochy pri príslušnej bránke vyznačené pokutové územia
a menšie bránkové územie. Vo vnútri každého pokutového územia je vyznačená
pokutová značka. Ďalej je v pokutovom území vyznačená časť kruhového oblúka so
stredom v pokutovej značke a polomerom 9,15 m (10 yardov).

Uprostred obidvoch bránkových čiar sú bránky, tvorené dvoma zvislými bránkovými
tyčami, ktoré sú spojené horizontálnym brvnom. Obe bránkové žrde a brvno musia
mať rovnakú šírku a hĺbku, ktorá nepresahuje 12 cm a je rovnakej šírky ako
bránková čiara. Vnútorné rozmery bránky sú 7,32 x 2,44 m. Na bránke je sieť,
upevnená k tyčiam a k zemi tak, aby lopta nemohla prejsť skrz ňu. Sieť je
vypnutá dozadu tak, aby brankára neobmedzovala v pohybe.Gól platí iba vtedy keď
je lopta plným objemom za čiarou.

Hrajú dve družstvá, v každom je maximálne 11 hráčov, z ktorých je jeden brankár.
Ak počas hry klesne počet hráčov kvôli zraneniam alebo vylúčeniam pod 7 hráčov,
je predčasne ukončená. Na striedanie má tréner k dispozícii ďalších hráčov. V
priebehu hry môže vystriedať najviac 3 hráčov. V prípravných zápasoch sa môžu
družstvá dohodnúť aj na striedaní viacerých hráčov (aby si tréneri mohli
otestovať viacerých hráčov, prípadne viac štýlov hry). Počet náhradných hráčov,
ktorých má tréner k dispozícii na lavičke, je často limitovaný – 5 až 7 hráčov.

Brankári majú farbu dresu inú ako ostatní hráči, rozhodca a jeho asistenti. Hráč
nesmie mať šiltovku a šperky.

Každú hru riadi rozhodca, ktorý má na ihrisku neobmedzenú právomoc k
uplatňovaniu pravidiel. Je vybavený píšťalkou, ktorou môže prerušiť hru v
prípade porušenia pravidiel či iných okolností narušujúcich hru. Hry sa musí
zúčastniť najmenej jeden (hlavný) rozhodca, ktorý má najväčšiu moc na ihrisku.



https://sk.wikipedia.org/wiki/Cristiano_Ronaldo

Cristiano Ronaldo dos Santos Aveiro (* 5. február, 1985, Madeira, Portugalsko),
známejší pod menom Cristiano Ronaldo, je portugalský futbalista hrajúci za klub
Primera Division Real Madrid a za Portugalské národné futbalové mužstvo.

K futbalu sa dostal ako malý chlapec a už ako 11-ročný sa dostal do akadémie
Sportingu Lisabon, keď si ho všimli skauti. Vďaka jeho nespornému talentu
netrvalo dlho a už v 17-tich rokoch okúsil premiéru v seniorskom tíme Sportingu.
Netrvalo dlho a Cristiano Ronaldo si vybojoval miesto v základnej zostave v jeho
prvej sezóne.

V ďalšej sezóne sa v drese Sportingu objavil už „iba“ v priateľských zápasoch,
pretože prišiel 6. august 2003, kedy hral Sporting Lisabon doma proti
Manchesteru United pri príležitosti otvorenia štadióna Estádio José Alvalade.
Sporting vyhral 3:1 a veľkú zásluhu nad výhrou mal práve Ronaldo.

Netrvalo dlho a Sir Alex Ferguson ponúkol Sportingu Lisabon za Ronalda 12,24
milióna £ a tak prestúpil do anglického veľkoklubu Manchestru United. Ihneď po
prestupe sa začali v médiách objavovať kritické články na tento prestup. Kritika
sa však zastavila po jeho premiére v FA Premier League, v zápase proti Boltonu,
kde sa Ronaldo postaral o prihrávky na dva góly. Cristiano Ronaldo zdedil v tíme
číslo 7, ktoré predtým obliekali hráči ako David Beckham či Eric Cantona.

V roku 2008 získal ocenenie Zlatá lopta pre najlepšieho futbalistu roka. Podľa
mnohých futbalových odborníkov si túto cenu zaslúžil, ale, podľa portugalského
trénera Josého Mourinha si toto ocenenie nezaslúžil. Radšej by bol, kedy vyhral
niekto z hráčov Interu Miláno.

Ronaldov sen o Reale Madrid sa stal skutočnosťou 26. júna 2009, keď obidva kluby
potvrdili prestup. Real Madrid zaplatil Manchestru United za Ronalda 93,5
milióna €.. Ako prvý hráč v histórii La Ligy prekonal hranicu 40 strelených
gólov.

Futbalu sa začal venovať ako desaťročný, keď nastupoval v akadémii amatérskeho
klubu Andorinha, kde pôsobil jeho otec ako tréner. V roku 1995 prestúpil do
miestneho klubu C.D. Nacional, kde získal mládežnícky ligový titul. V roku 1995
išiel na trojdňovú skúšku do Sportingu CP a následne podpísal s nimi zmluvu.

Tu naďalej nastupoval za akadémiu Sportingu. Stal sa jediným z hráčov, ktorý v
jednej sezóne nastúpil na zápasy v kategórii hráčov do 16 rokov, 17 rokov, 18
rokov, B tímu a v prvom tíme. Vo svojej ligovej premiére v prvom tíme Sportingu,
dňa 7. októbra 2002, v zápase proti tímu Moreirense F.C. strelil dva góly.

Ako 15 ročnému mu diagnostikovali tachykardiu a hrozil mu koniec kariéry
futbalistu. Ale lekári klubu ho poslali do nemocnice a tam mu odstránili problém
ktorý mu spôsoboval tieto problémy. Operácia prebehla v ranných hodinách a už
poobede odišiel domov a dokonca o pár dní už naplno trénoval.

V novembri 2002 bol pozvaný na tréning londýnskeho veľko klubu Arsenálu Londýn.
Tu sa stretol s trénerom Londýnčanov Arsènom Wengerom, ktorý sa zaujímal o
Ronalda a s jeho zástupcami mal o portugalského záložníka záujem. Taktiež o
Ronalda mal záujem aj tréner FC Liverpoolu Gérard Houllier ale ešte odkladal
prestup. Lenže Ronaldo zaujal pozornosť trénera Manchestru United Alexa
Fergusona, keď v lete 2003 porazil Sporting United 3:1 pri otváracom zápase
štadióna Estádio José Alvalade. Ronaldov výkon zapôsobil na hráčov United a
navrhli Fergusonovi aby s ním podpísal kontrakt.

Ronaldo sa stal vôbec prvým portugalským hráčom v Manchesteri United. Jeho
prestup stál United 15 miliónov € (12,24 milióna £). Zvolil si číslo 28 ktoré
nosieval v Sportingu. Nechcel si zvoliť číslo 7 ktoré nosili hráči ako George
Best, Bryan Robson, Eric Cantona a David Beckham. Lenže Alex Fergason ho chcel
motivovať a zatrhol mu 28 a pridelil mu práveže číslo 7, ktoré je predurčené pre
najlepších hráčov klubu.

Ronaldo debutoval ako striedajúci hráč, v domácom ligovom zápase proti Boltonu
Wanderers, keď nastúpil v 60. minúte pri víťazstve 4:0. Svoj premiérový gól
strelil dňa 1. novembra 2003, tímu Portsmouthu z priameho kopu. Koniec sezóny
odohral vo finále pohára FA v zápase proti Millwall FC, keď strelil prvý gól pri
výhre 3:0 a bol to jeho prvá trofej v United.

Dňa 29. októbra 2005 streli 1 000 ligový gól Manchestru United pri prehre 4:1
proti Middlesbrough FC. V tomto ročníku bol jeden s významných hráčov Manchestru
United. Spolu s klubovými hráčmi ako Wayne Rooney, Patrice Evra a Nemanja Vidić
dosiahli veľa úspechov. Na konci sezóny boli ligovými vicemajstrami a získali
anglický ligový pohár, keď vo finále porazili Wigan Athletic FC 4:0. V tejto
sezóne strelil Ronaldo 12 gólov vo všetkých 47 súťažných zápasov a získal
ocenenie FIFPro Special Young Player of the Year, pre najlepšieho mladého hráča
roka.

Sezóna 2006 – 2007 bola pre Ronalda prelomová. Získal s Manchestrom United
ligový titul a strelil až 23 gólov vo všetkých 53 zápasov tímu.

V novembri a decembri 2006, získal po sebe idúce ocenenie o najlepšieho hráča
mesiaca. Stal sa len tretím hráčom v histórii ktoré toto ocenenie na ďalší
mesiac obhájil (predtým to boli Dennis Bergkamp v 1997 a Robbie Fowler v 1996).
Dňa 5. mája 2007 v zápase proti rivalovi Manchestru City strelil svoj 50 ligový
gól za United a získal svoj prvý anglický ligový titul a druhýkrát získal
ocenenie FIFPro Special Young Player of the Year, pre najlepšieho mladého hráča
roka.

V marci 2007 dostal United od Realu Madrid ponuku na prestup Ronalda. Výška
prestupu bola 80 miliónov € (54 milióna £). Lenže Ronaldo podpísal 13. apríla s
United nový päť ročný kontrakt s týždňovým platom 120 000 £ (dokopy to robilo 31
milióna £) a stal sa tak najlepšie zarábajúci hráč United v histórii klubu.

V sezóne 2007 – 2008 začal hneď v druhom ligovom zápase proti Portsmouthu s
červenou kartou a dostal stop na ďalšie tri zápasy. Po tomto zákaze sa Ronaldo
vyjadril že sa už nikdy nenechá vyprovokovať od súpera. Po návrate strelil v
prvom zápase jediný gól zápasu do siete svojho predchádzajúceho klubu Sportingu
CP.

Na konci roka 2007 získal Ronaldo druhé miesto v prestížnej futbalovej ankete
Zlatá lopta pred Brazílčanom Kaká a tretie miesto v ďalšej ankete FIFA
futbalista roka, keď pred ním skončili len dvaja hráči, a to Kaká a Argentínčan
Lionel Messi.

Svoj prvý hetrik v United strelil v ligovom zápase proti Newcastle United FC,
dňa 12. januára 2008. United vyhral 6:0 a posunul sa na prvé miesto ligovej
tabuľke. V zápase proti Readingu FC strelil svoj 23 ligový gól a prekonal výkon
s minulej sezónny, lenže s rozdielom že tento počet bol len v lige. V lige
majstrov pri remíze 1:1 s Olympique Lyonnais, boli Ronaldo s Nanim počas zápasu
oslepovaní zelením laserom. Lyon za tento incident dostal pokutu 5 000
švajčiarskych frankov.

Dňa 19. marca 2008 nastúpil Ronaldo proti Boltonu prvýkrát ako kapitán mužstva.
Pri tejto premiére strelil dva góly a dosiahol 33 gól v sezóne, a prekonal
rekord hráča George Besta, ktorý v sezóne 1967 – 1968 dosiahol vo všetkých
zápasov 32 gólov. V zápase proti Aston Ville strelil gól a v sezóne dosiahol s
37 zápasov 35 gólov. Na konci sezóny sa stal držiteľom Európskej zlatej kopačky,
keď predstihol o osem bodov Španielskeho futbalistu Daniho Güiza zo španielskeho
klubu RCD Mallorca.

Vo finále ligy majstrov ktoré sa uskutočnilo 21. mája, strelil Ronaldo v 26.
minúte vedúci gól United. Lenže do prvého polčasu Chelsea FC vyronalo, a
nerozhodlo ani predĺženie a prišli na rad penalty. Ronaldo v tretej sérii nedal
penaltu a dol šancu súperovi na zisk ligy majstrov. Lenže za Chelsea sa
netrafili John Terry a Nicolas Anelka,United sa stal šampiónmi. Ronaldo sa stal
po zápase hráčom zápasu podľa hlasovanie fanúšikov a ukončil sezónu s počtom
strelených gólov 42. Zaostal len o štyri góly na prekonanie rekordu United
Denisa Lawa.

Dňa 5. júna 2008 Sky Sports oznámil, že Ronaldo vyjadril záujem o prestup do
Realu Madrid, ak jeho plat bude rovnaký ako v United. Manchester predložil
sťažnosť FIFE, že Real snaží za ich chrbátom sa dohodnúť s Ronaldom na prestupe,
ale túto žiadosť FIFA zamietla. Až 6. augusta oznámil, že v United zostane ešte
minimálne ďalšiu sezónu.

Ešte pred začiatkom novej sezóny podstúpil Ronaldo operáciu členka v Academic
Medical Center v Amserdame. Na trávnik sa vrátil 17. septembra, v zápase ligy
majstrov proti Villarrealu CF, keď striedal Park Ji-Sunga. Svoj prvý gól sezóny
strelil v treťom predkole Ligového pohára, v zápase proti Middlesborough, pri
výhre 3:1.

Dňa 15. novembra 2008, pri výhre 5:0 nad Stoke City F.C., Ronaldo strelil svoj
​​100. a 101. gól za Manchester United, obidva z priamych kopov. Tieto góly
znamenali aj to, že strelil gól všetkým aktuálnym účastníkov anglickej najvyššej
ligy. 2. decembra 2008 sa stal prvým držiteľom Zlatej lopty v United od roku
1968, keď sa to podarilo Georgovi Bestovi. V tejto ankete získal celkom 446
bodov a o 165 viac ako druhý Lionel Messi. Na majstrovstvách klubov FIFA získal
striebornú loptu. Z United tento turnaj vyhral a strelil v ňom dva góly.

8. januára 2009 havaroval Ronaldo na svojom Ferrari neďalekom Manchesterskom
letisku. Pri nehode utrpel žiadne zranenie a o štyri dni neskôr mu bolo udelené
ocenenie FIFA hráč roka, a stal sa len druhým Portugalčanom s týmto ocenením,
keď to pred ním dokázal Luis Figo v roku 2001.

Svoj prvý gól v novej sezóne ligy majstrov streli až v osemfinále pri víťazstve
2:0 nad FC Internazionale Milánom, a s United postúpil do štvrťfinále. Tam
narazili na portugalský klub FC Porto. V druhom dvojzápase strelil Ronaldo Portu
víťazný gól s viac ako so 30 metrov. K tomuto gólu sa Ronaldo vyjadril, ako k
svojmu najkrajšom v kariére. Z Manchestrom United postúpil zase do finále ligy
majstrov kde narazil na FC Barcelonu. Lenže Ronaldo v tomto zápase veľmi
nezažiaril, a United prehrali 2:0, a bol to nakoniec aj poslední zápas za
United.

Dňa 11. júna 2009 prijal United od Realu Madrid ponuku za prestup Ronalda za 80
miliónov £, keď sa dozvedeli že Ronaldo zase vyjadril záujem o prestupe. Tento
prestup bol potvrdení od zástupcu majiteľa United, rodiny Glazerovcov, a aj
Ferguson ho odobril. Ronaldo sa po prestupe poďakoval vedeniu a hlavne trénerovi
Alexovi Fergusonovi, za jeho účinkovanie v United a k tomu, že mu dopomohol ku
kariére futbalistu.

Dňa 26. júna 2009, Real Madrid potvrdil, že Ronaldo prestúpi 1. júla 2009 z
Manchestru United za 80 miliónov £. Ronaldo podpísal zmluvu s Realom na šesť
rokov. Jeho príjem na sezónu predstavoval sumu 11 miliónov €. V zmluve bola aj
klauzula, že neprestúpi do iného klubu za menej ako 1 miliarda €. Verejnosti bol
tento prestup oznámení 6. júla. Číslo dresu dostal 9, ktorý mu predložila
legenda klubu Alfredo Di Stéfano. Na jeho prezentácii do klubu bolo na štadióne
Estadio Santiago Bernabéu 80 000 fanúšikov, čím prekonal rekord Diega Maradonu,
keď pri jeho prestupe s FC Barcelona do SSC Neapolu, sa prišlo pozrieť 75 000
divákov.

Ronaldov debut v Reale bol proti klubu Shamrock Rovers FC, dňa 21. júla, pri
výhre 1:0. Jeho prvý gól strelil o týždeň neskôr, pri výhre 5 – 2 nad
ekvádorským klubom LDU Quito. Svoj prvý zápas v La Lige odohral 29. augusta. Pri
svojej ligovej premiére strelil z penalty gól a dopomohol tímu k víťazstvu 3 – 2
nad klubom Deportivo La Coruña. Pri svojom debute v Lige majstrov strelil dva
góly s priamych kopov a porazil s tímom FC Zürich 5:2. Vo štvrtom ligovom zápase
proti Villarrealu CF prekonal Ronaldo klubový rekord. Ako prvý hráč Madridu
skóroval v prvých štyroch ligových zápasoch.

10. októbra utrpel zranenie členka pri medzinárodnom zápase proti Maďarsku.
Zranenie si vyžiadalo mesačnú prestávku a unikol mu dvojzápas v skupine Ligy
majstrov proti AC Milánu. Prvý zápas po návrate odohral v lige proti FC
Barcelone, dňa 29. novembra, pri prehre 0:1. 6. decembra 2009 bol v zápase pri
výhre 4:2 nad Unión Deportiva Almería prvýkrát vylúčení počas svojho pôsobenia v
Reale Madrid. Vylúčení bol po druhej žltej karte, keď najprv pri oslave gólu dal
dole dres a dostal prvú žltú kartu, a hneď po troch minút po faule ďalšiu. Dňa
5. mája 2010 Ronaldo strelil svoj prvý hetrik v Madride, v zápase proti RCD
Mallorca. Na konci sezóny nastrieľal spolu so spoluhráčom Gonzalom Higuaínom v
La Lige celkom 53 gólov a stali sa najlepším útočným duom v histórii.

Po odchode Raúla Realu Madrid dostal Ronaldo číslo dresu 7. Dňa 23. októbra 2010
Ronaldo strelil štyri góly proti Racing Club de Santander a prekonal svoje
strelecké maximum v jednom zápase. Po tomto zápase skóroval v ďalších šiestich
po sebe idúcich zápasoch (tri v La Lige, jeden v Lige Majstrov a dva za
reprezentáciu), dokopy 11 gólov a stanovil svoje maximum v jednom mesiaci. Po
prehre 0:5 s Barcelonou Ronaldo dal ďalší hetrik v ligovom zápase proti Athletic
Club. Ronaldovom poslednom zápase v kalendárnom roku strelil ďalší hetrik proti
Levante UD, pri výhre 8:0 v Copa del Rey.

Rok 2011 znamenal pre Ronalda prekonaním niekoľkých streleckých rekordov hráčov
ako Alfredo Di Stéfano, Hugo Sánchez a Manuel Alday. V prvom zápase roka strelil
dva góly proti Getafe pri dôležitej výhre 3 – 2. 9. januára zaznamenal pri
svojej dobrej forme hetrik, v zápase proti Villarealu, pri víťazstve 4 – 2.
Taktiež pri tomto zápase prihrával na prvý gól Kaká od zranenia. Po prvej
polovice sezóny mal už nastrieľaných 22 gólov spolu s Messim a mal predpoklad na
prekonanie streleckého rekordu v La Lige, ktorý držali Telmo Zarra a Hugo
Sánchez s počtom 38 strelených gólov. Lenže hneď po tom zažal najväčšiu
streleckú krízu v kariére. Za vyše mesiaca strelil len dva góly. Real Madrid
uverejnil, že počas sezóny jeho hráči 12-krát trafili konštrukciu bránky a s
toho väčšina striel bola od Ronalda v rozhodujúcich situáciách zápasu. Lenže 3.
marca 2011 strelil v zápase proti Malage hetrik, pri výhre Realu 7 – 0. Lenže
pri konci tohto zápasu utrpel svalové zranenie a musel nútene pauzovať 10 dní.

V apríli sa mu zas vrátilo svalové zranenie. Po návrate zaznamenal v každom s
troch zápasov gól (vrátane dvoch vo štvrťfinále proti Tottenham Hotspur FC). V
tomto mesiaci narazil Ronaldov Madrid na FC Barcelonu celkom štyrikrát, čo je
rekord El Clásica. V nich streli dva góly a celkovo 42 gól a vyrovnal svoj
strelecký rekord v sezóne ktorý držal od sezóny 2007 – 08, keď ešte hrával za
Manchester United.

Počas druhého ligového zápasu proti FC Barcelone Ronaldo strelil s penalty už
svoj 41 gól v sezóne a predĺžil svoju streleckú šnúru na štyri súťažné zápasy.
Druhý gól Barcelone strelil dňa 20. apríla vo finále Copa del Rey, keď v 103.
minúte rozhodol o zisku španielskeho pohára. Pre Real Madrid to bol prvý titul
po 18 rokov a Ronaldov gól bol neskôr zvolení za jeho najlepší a najdôležitejší
v doterajšom priebehu svojho účinkovania v Reale podľa hlasovania časopisu Marca
a aj podľa hlasovania fanúšikov. Dňa 7. mája strelil Ronaldo Seville štyri góly
pri výhre Realu 6 – 2. Po tomto zápase dosiahol hranicu 46 strelených gólov čím
prekonal svoj strelecký rekord o štyri góly. O štyri dni neskôr dosiahol hranicu
49 gólov keď strelil hetrik v ligovom zápase proti Getafe. Dňa 15. mája strelil
po dvoch priamych kopoch dva góly, v zápase proti Villarealu, a vyrovnal ligový
rekord v počte strelených gólov ktorý držali Telmo Zarra a Hugo Sánchez.

Dňa 21. mája strelil dva góly v poslednom ligovom zápase proti Almería, pri
výhre Realu 8 – 1. S týmito gólmi dosiahol počet 40 ligových gólov (podľa
Pichichi Trophy 41 gólov) a stal sa prvým historickým strelcom s prekonaním
hranicou 40 gólov v sezóne. Za tento rekord získal aj trofej European Golden
Shoe a stal sa vôbec prvým hráčom s týmto ocenením, ktorému sa ho podarilo
získať v dvoch rôznych ligách. Ale športové noviny Marca, ktoré udeľujú Pichichi
Trophy zaradili gól z dňa 18. septembra 2010 proti Realu Sociedad Ronaldovi, ale
oficiálne však náleží Pepemu. Lenže bol pripísaní Ronaldovi v Pichichi Trophy a
získal ju teda s počtom 41 gólov. V tejto sezóne strelil celkovo 53 gólov a
potvrdil že je najlepší a najvšestrannejším futbalistom v súčasnosti. Celkovo 25
gólov strelil pravou nohou, 9 gólov strelil ľavou nohou a ostatné buď z penalty
alebo s priameho kopu.

Real Madrid začal začiatok sezóny v Amerike. Prvý zápas odohral Ronaldo proti
tímu Los Angeles Galaxy. Zápas vyhral Real 4 – 1 po gólov Callejóna, Joselu,
Ronalda a Benzemy. O štyri dni neskôr strelil hetrik do siete CD Guadalajara. Po
týchto výkonov bol chválení predovšetkým kvôli svojej hre v priateľských
zápasov. Svoj 100 súťažný gól dosiahol dňa 17. augusta 2011 v odvete Supercopa
de España, pri vyrovnávajúcom góle do siete najväčšieho rivala FC Barcelona. Pri
svojom prvom ligovom zápase v sezóne, ktorý sa odohral 27. augusta, strelil
hetrik proti tímu Real Zaragoza.

V prvých týždňov septembra bola jeho fyzická a psychická odolnosť testovaná
firmou Castrol. Castrol vydal o tom menší dokument s názvom Ronaldo: Tested to
the Limit. Po týždni testovania bol výsledok, že Ronaldo je jeden z najlepších
atlétov a futbalistom vo viacerých sférach s dobrou psychickou a fyzickou
kondíciou. Tento dokument pritiahol pozornosťou aj jamajského šprintéra Usaina
Bolta.

24. septembra dosiahol hetrik do siete Rayo Vallecano pri výhre Realu 6 – 2. Pre
Ronalda to bol už deviaty hetrik v La Lige a celkovo desiaty za pôsobenie v
Realu. O štyri dni neskôr dosiahol gól pri otvárajúcom zápase v Lige Majstrov
pri výhre 3 – 0 nad Ajaxom. Dňa 22. októbra, predtým nestrelil predchádzajúcich
troch ligových kôl gól, Ronaldo dosiahol svoj desiaty hetrik v La Lige a
jedenásty za Real Madrid v zápase proti Málage, ktorý Real Madrid vyhral 4 – 0.
Ronaldov jedenásty ligový hetrik v zápase proti CA Osasune znamenal, že počas
reprezentačnej prestávke bude Real Madrid na prvom ligovom mieste. Dňa 19.
novembra 2011, Ronaldo strelil druhý gól pri víťazstvu nad Valenciou 3 – 2. Dňa
26. novembra 2011, Ronaldo strelil ďalšie dva góly pri výhre 4 – 1 nad Atlético
Madrid v mestskom derby. Dňa 3. decembra 2011, Ronaldo strelil druhý gól Realu
pri výhre 0:3 nad klubom Sporting de Gijón. Dňa 13. decembra 2011, Ronaldo
strelil druhý gól v zápase proti SD Ponferradina v prvom zápase štvrtého kola
Copa del Rey pro výhre 2 – 0. Dňa 17. decembra 2011, Ronaldo skóroval už svoj
dvanásty La Liga hetrik a trinásty celkový v Reale pri výhre 6 – 2 nad Sevillou.

Ronaldo skončil tretí v ankete UEFA Best Player in Europe Award. Cenu získal
Lionel Messi a druhý skončil Xavi Hernández. V ďalšej koncoročnej ankete FIFA
Ballon d'Or skončil na druhom mieste, taktiež za Lionelom Messim.

V ďalšom ligovom zápase strelil piaty gól Realu, pri výhre 5 – 1 nad Granadou
CF. Za tento gól bol v médiách kritizovaní, lebo neoslavoval strelený gól. Dňa
22. januára 2012, Ronaldo strelil dva góly klubu Athletic Club pri výhre 4 – 1 a
28. januára zaznamenal druhý a víťazný gól pri výhre 3 – 1 proti Realu Zaragoza.
Taktiež skóroval dva góly v dvojzápase proti FC Barcelone, v Coppa del Rey. V
tomto dvojzápase postúpila Barcelona, s celkovým skóre 4 – 3.

Dňa 12. februára 2012, Ronaldo strelil zase hetrik. Bol to už jeho trinásty v La
Lige a štrnásty celkový za Real Madrid, v domácej výhre 4 – 2 nad Levante. S
týmto víťazstvom Real Madrid zvýšil svoj náskok pred druhou Barcelona na 10
bodov. Dňa 24. marca 2012, Ronaldo dosiahol hranicu 100 gólov v La Lige v len
troch sezónach. Na tento počet potreboval len 92 zápasov a tým prekonal rekord
Ferenca Puskása.

Dňa 11. apríla, Ronaldo strelil hetrik proti Atletico Madrid, čím dosiahol 40
ligový gól v sezóne, čím sa stal prvým hráčom v histórii La Liga, ktorý strelí
40 gólov v dvoch sezónach, popritom ešte v dvoch po sebe idúcich sezónach.
Ronaldo zlomil predchádzajúci strelecký rekord v La Liga 14. apríla, v zápase
proti Sporting de Gijón.

Na konci sezóny hral Ronaldo s tímom semifinále Ligy Majstrov proti bavorskému
klubu FC Bayern München. V odvete strelil Cristiano dva góly v priebehu ôsmich
minút. Zápas sa rozhodoval až v penaltovom roztreli. V ňom Cristiano nepremenil
penaltu, spolu s ním aj Kaká a aj Sergio Ramos, a nepostúpili do finále. Dňa 21.
apríla v rozhodujúcom zápase La Ligy proti FC Barcelona, zaznamenal Ronaldo
víťazní gól na 2 – 1, a už nič nebránilo Realu stať sa ligovými kráľmi. To
dosiahli tri kolá pred koncom pri výhre nad Athletico Club 3 – 0 a prerušili
trojročnú šnúru hráčov Barcelony. Lenže Ronaldo prehral boj o Pichichi Trophy,
keď na 50 gólového Messiho zaostal o 4 góly. Celkovo v tejto sezóne nastrieľal
Ronaldo 60 gólov, čím sa stala jeho najlepšou v kariére.

Svoj prvý gól v novej sezóne strelil v prvom zápase španielskeho Superpohára
proti Barcelone, pri prehre Realu Madrid 3 – 2. Pre Ronalda to bol už štvrtý
zápas za sebou v ktorom skóroval v El Clásico na štadióne Camp Nou. V odvete
strelil gól na 2 – 0, a tento gól rozhodol o zisku španielskeho superpohára pre
Real Madrid, lebo FC Barcelona už len znížila na 2 – 1, ale pri zhode skóre
rozhodoval strelený gól na súperovom ihrisku. Pre Ronalda to bol už piaty gól
strelený v rade v El Clásico a vyrovnal rekord El Clásico Ivána Zamoranoa.

Dňa 2.septembra strelil pri výhre Realu nad Granadou CF dva góly. Prvý gól
znamenal pre Cristiana celkovo 200 ligový gól vo všetkých ligových súťažiach a
druhý gól bol jeho 150 v drese Realu pri odohraní 149 zápasov, a posunul sa na
desiate miesto najlepších strelcov Realu Madrid. Lenže v tomto zápase musel
odísť 63. minúte, keď mal menšie zranenie stehenného svalu. Po zápase sa
vyjadril že nie je spokojní v Reale Madrid, kvôli dôvodom ktoré neupresnil. Že
vraj mal nezhody z vedením alebo s hráčmi. Ale nakoniec sa všetko vyriešilo,
dokonca Ronaldovi bol zvýšení plat. To bolo s dôvodu, že prišla lukratívna
ponuka s klubu Manchester City, ktorý ponúkal za Cristiana 200 miliónov £ s
platom 20 miliónov £ na sezónu.

Prvý zápas po Cristianovom vyjadrení prišiel duel so Sevillou FC, pri ktorom
Real prehral už svoj druhý ligový zápas v sezóne, a bolo to už vo štvrtom kole a
nad svojím rivalom s Barcelony sa dostali do 8 bodovej straty. Svoj prvý zápas v
novej sezóne ligy majstrov odohral Real práve proti Manchestru City. Práve
Cristiano rozhodol zápas v 90. minúte a Real vyhral 3 – 2. Prvý hetrik v sezóne
strelil v zápase proti Deportivo La Coruña, pri výhre 5 – 1. Hneď v druhom
zápase lige majstrov strelil druhý svoj hetrik do siete Ajaxu Amsterdam. V
ďalšom týždni strelil dva ligové góly Barcelone pri remíze 2 – 2, a stal sa
jediných hráčom histórie, ktorý dokázal v El Clasícu skórovať v šiestich
zápasoch v rade. Svoj piaty gól v lige majstrov dosiahol pri prehre Realu v
Dortmunde 1 – 2.

Dňa 11. novembra nastúpil na ligový zápas proti Levante. Dvoch predchádzajúcich
zápasoch nestrelil Ronaldo ani gól a Real sa musel zaobstarať bez Karima Benzemu
a Gonzala Higuaína. Ale hneď v druhej minúte dostal Ronaldo od hráča Levante
lakťom do oka a začal krvácať. Ronaldo bol vystriedaný až po polčase, ale ešte
stihol streliť svoj dvanásty ligový gól a dopomohol k výhre Realu 2 – 1. Vďaka
tomuto zraneniu nemohol nastúpiť na reprezentačný zápas.

Dňa 21. novembra odohral Ronaldo zápas ligy majstrov v Manchestri proti
miestnemu City. Tento zápas bol pre Ronalda prvý v Manchestri od prestupu z
United do Realu. Zápas skončil 1 – 1 a bol to už pre Ronalda tretí zápas, v
ktorom neskóroval. Lenže 1. decembra po dlhšej dobe strelil gól a na ďalší
prihral v zápase proti Atléticu Madrid, pri výhre Realu 2 – 0. Do konca mesiaca
ešte skóroval v zápasoch proti Ajaxu Amsterdamu, Celte Vigo a RCD Espanyol.

Nový rok začal Ronaldo vo veľkom štýle. V prvom novoročnom zápase proti Realu
Sociedad, strelil dva góly, pri výhre Realu 4 – 3. Od začiatku zápasu hral Real
Madrid v desiatich, a Ronaldo inkasoval piatu žltú kartu, vďaka ktorej nemohol
nastúpiť na ďalší ligový zápas proti Osasune. Po tomto zápase nastúpil na
pohárový zápas proti Celta Vigu a strelil svoj prvý hatrick v sezóne. Dňa 14.
januára bola Ronaldovi predložená nová vylepšená zmluva, ktorú ale odmietol. Po
prvom zápase štvrťfinála s Valenciou sa Cristiano dostal do konfliktu s trénerom
Josém Mourinhom, kvôli kritike na Ronaldovu adresu. 27. januára strelil ďalší
hatrick do siete Getafe CF, pri výhre Realu 4 – 0, čím strelil svoj 300 gól v
klubovej kariére. O tri dni neskôr nastúpil na svoj 500 zápas proti FC
Barcelone, ako kapitán Realu, a tak sa stal po 60 rokoch prvý nešpanielsky
kapitán Realu Madrid v El Clasicu.

Lenže v ďalšom zápase, ktorý sa hral 2. februára, si Ronaldo strelil svoj prvý
vlastný gól v kariére, čo malo za následok prehru 1 – 0 nad Granadou. Lenže o
týždeň neskôr si napravil svoju reputáciu a strelil hetrik do siete Seville a
bol to už jeho 21. hetrik v kariére. 13. februára sa Ronaldo po prvýkrát od
svojho prestupu do Realu Madrid stretol v šestnásťfinále Ligy majstrov, s
Manchestrom United. Zápas sa skončil 1:1, keď práveže Ronaldo vyrovnával na
konečný stav. 26. februára sa Real stretol v odvetnom semifinálovom zápase
španielskeho pohára zase proti svojmu rivalovi FC Barcelona. Lenže po rokoch
Real jasne dominoval na trávniku Nou Campu a zápas vyhral jednoznačne 3 – 1, a
postúpil do finále. Najväčšou mierou na víťazstve sa podpísal práveže výkon
Cristiana, keď strelil dva góly, a stal sa prvým hráčom, ktorý skóroval na pôde
Barcelony šesťkrát za sebou.

Ronaldov debut v národnom portugalskom tíme bol dňa 20. augusta 2003. Nastúpil
proti výberu Kazachstanu a s tímom dosiahol tesnú výhru 1 – 0.

Za svoje dobré výkony v Manchestri United,sa dostal od trénera Portugalska Luiza
Felipeho Scolariho pozvánku na Majstrovstvá Európy vo futbale 2004, ktoré sa
konalo v Portugalsku. Na prvý zápas v skupine A narazili Portugalci na Grécko a
šokujúco prehrali 2 – 1, keď práveže Ronaldo na konci zápasu znižoval a bol to
jeho premiérový gól za reprezentáciu. Ale zo skupiny postúpil s mužstvom a v
semifinále strelil víťazný gól reprezentácii Holandska. Vo finále sa zas stretli
s Gréckom a zas prehrali a nedosiahli na cennú trofej. Po šampionáte išiel
Cristiano na olympijské hry reprezentovať Portugalsko a v troch zápasoch
zaznamenal jeden gól a nepostúpil s tímom zo skupiny.

Počas kvalifikácii nastrieľal Ronaldo celkovo sedem gólov čím dopomohol
reprezentácii dostať sa na majstrovstvá sveta 2006. V základnej skupine strelil
z pokutového kopu gól Iránu a poistil výhru Portugalska.

Vo štvrťfinále 1. júla 2006 sa stretol s reprezentáciou Anglicka. V 63. minúte
bol vylúčení Ronaldov klubový hráč Wayne Rooney, po faule na Ricarda Carvalha.
Anglické média špekulovali, že Ronaldo ovplyvnil rozhodcu. Po zápase toto
tvrdenie Ronaldo odmietol a povedal že s Waynom sú kamaráti a nemal dôvod
ovplyvniť rozhodcu aby ho vylúčil.

Počas semifinálového zápase s Francúzskom bol kvôli obvineniam anglických médií
vypískaný. Tento zápas vyhralo Francúzsko a reprezentácia Portugalska obsadila
nakoniec štvrté miesto. Po šampionáte sa zriekol nominácie v ankete o
najlepšieho mladého hráča turnaj.

Deň po Ronaldových 22 narodeninách v zápase proti Brazílii dostal od trénera
kapitánsku pásku a od vtedy je stálym kapitánom portugalskej reprezentácie.
Tento krok bol na počesť prezidenta portugalskej federácie Carlosa Silvu, ktorý
si prial, aby bol Ronaldo kapitánom reprezentácie.

Počas kvalifikácii na Majstrovstvá Európy vo futbale 2008, nastrieľal počas
kvalifikácii osem gólov a bol druhým najlepším strelcom skupiny A, keď ho
strelecky predbehol len Poliak Euzebiusz Smolarek. Z kvalifikačnej skupiny
postúpilo Portugalsko z druhého miesta.

V základnej skupine nastúpil Ronaldo na všetky tri zápasy, a strelil jeden gól
do siete Česka, a taktiež sa stal hráčom zápasu. Vo štvrťfinále narazili na
výber Nemecka. Zápas vyhrali Nemci tesne 3 – 2 a Portugalsko bolo vyradené z
turnaja. Po turnaji ohlásil tréner Portugalska Luiz Felipe Scolari ukončenia
spolupráce so zväzom a nahradil ho nový tréner Carlos Queiroz.

Ronaldo sa dostal aj do výberu na majstrovstvá sveta 2010 v Juhoafrickej
republike. Počas kvalifikácii nezaznamenal Ronaldo ani jeden gól. Portugalsko sa
ocitlo v takzvanej skupine smrti s Brazíliou, Pobrežím Slonoviny a KĽDR.

V prvom zápase skupiny hrali Portugalci s Pobrežím Slonoviny 0 – 0. Najväčšiu
šancu mal práve Ronaldo keď trafil súperovu tyč. Po zápase Portugalsko podalo
sťažnosť o odobratí žltej karte Ronaldovi, kvôli námietkam počas zápasu. Ale
Portugalsko neuspelo s odvolaním. V druhom zápase Portugalci zmietli KĽDR 7 – 0
a po šestnástich mesiacoch sa konečne strelecky presadil aj Ronaldo. V treťom
zápase s Brazíliou remizovali 0 – 0 a postúpili s druhého miesta. V osemfinále
narazili na neskorších majstrov sveta Španielov, s ktorými prehrali 1 – 0 a bol
ich to jediný inkasovaný gól na turnaji.

Táto kvalifikácia bola pre Ronalda strelecky zase dobrá, nastrieľal celkovo
sedem gólov. Ale s výsledkového hľadiska musel s reprezentáciou hrať baráž s
reprezentáciou Bosny a Hercegoviny. V prvý zápas skončil 0 – 0 ale druhý zápas
vyhrali Portugalci aj s pomocou dvoch gólov Cristiana Ronalda, v pomere 6 – 2.

Žreb im zase nepriniesol šťastie a dostali sa do skupiny smrti s reprezentáciami
Nemecka, Dánska a Holandska. Počas šampionáta sa Ronaldo vyjadril, že v kariére
chce už len získať nejakú trofej s reprezentáciou.

Vo štvrťfinále narazilo Portugalsko na Česko. V tomto zápase boli lepší
Portugalci a ich snaha sa vyústila rozhodujúcim gólom v 79. minúte po prihrávke
od João Moutinho skóroval práveže Ronaldo a zas sa stal hráčom zápasu. V
semifinále narazili na Španielsko. V zápase Ronaldo vystrelil celkovo až
päťkrát, z toho trikrát z priameho kopu ale ani raz netrafil bránu Španielska.
Zápas sa skončil 0 – 0 a museli rozhodnúť až penaltová lotéria. Ronaldo mal
kopať v piatej sérii ale po dvoch pokazených kopov jeho spoluhráčov sa k nemu
nedostal a Portugalsko skončilo tesne pred finále majstrovstiev.

Tento článok je čiastočný alebo úplný preklad článku Cristiano Ronaldo na
anglickej Wikipédii (číslo revízie nebolo určené).



https://sk.wikipedia.org/wiki/Pompeje

Pompeje (tal. Pompei, lat. Pompeii) sú archeologická lokalita na mieste
niekdajšieho antického mesta, ležiaca na pobreží Tyrrhenského mora v južnom
Taliansku v regióne Kampánia. 24. augusta roku 79 mesto zasiahla, čiastočne
zničila a pochovala pod 4 až 6 metrovou vrstvou popola a pemze erupcia sopky
Vezuv.

Pompeje ležia v jednej z najúrodnejších starovekých oblastí Apeninského
polostrova v Kampánii v provincii Neapol. Zo západnej strany obmýva Pompeje
more, na východnej strane sú pahorky a na severnej svahy Vezuvu. Po výstavbe
Appiovej cesty boli Pompeje spojené s Rímom a južnými časťami Apeninského
polostrova, po mori mali spojenie s ostatnými územiami na brehu Stredozemného
mora.

Vzhľadom na svoju polohu sa stali vyhľadávaným rekreačným mestom Rimanov, ktorí
odchádzali v horúcich letných mesiacoch z Ríma, aby tu trávili niekoľko mesiacov
v roku.

Prvé doložiteľné stopy osídlenia tohto územia pochádzajú z 3. tisícročia
pred Kr. a z bronzovej doby (19. – 16. stor. pred Kr.), kedy tu existovala osada
s pohrebiskom. Na konci 7. stor. pred Kr. sa na tomto území usídlil kmeň Oskov,
ktorí tu založil sídlisko siahajúce až k úpätiu Vezuvu. Z tohto obdobia pochádza
i pomenovanie Gens Pompeia, ktorým túto novovzniknutú aglomeráciu Oskovia
nazvali. Poloha mesta bola veľmi výhodná.

V ďalšom období bolo mesto silne ovplyvnené prítomnosťou Etruskov a neďalekých
gréckych kolónií (Neapolis, Poseidonia). V poslednej tretine 5. storočia
pred Kr. sa mesto dostalo pod nadvládu Samnitov, ktorí postupne splynuli s
pôvodným obyvateľstvom. Svoj vplyv zamerali na zveľadenie mesta tým, že mu dali
pravouhlú urbanistickú štruktúru, rozšírili pôvodné nepravidelné mestské jadro,
postavili dve fóra s verejnými budovami, mesto zabezpečili pásom obranných
hradieb a vystavali obytné domy. Možno povedať, že ich zásluhou Pompeje dosiahli
značný stupeň prosperity a hospodárskeho rozmachu. V roku 310 pred Kr. boli
Samniti porazení Rimanmi a Pompeje boli postupne pripojené k rímskemu štátu. Po
roku 80 pred Kr. sa Pompeje stávali miestom usídľovania rímskych vojnových
veteránov. Zmenilo sa i meno na Cornelia Veneria Pompeianorum.

O Pompejach ako o meste možno hovoriť až v súvislosti s Etruskami, ktorí začali
stavbu obdĺžnikového hlavného námestia – fóra – a pokračovali budovaním
viac-menej usporiadaného systému mestských ulíc. Významný rozvoj nastal za
nadvlády Samnitov, ktorí pokračovali v budovaní mestskej infraštruktúry, takže
Rimania, ktorí mesto ovládli na konci 4. stor. pred Kr., našli Pompeje obohnané
mocnými hradbami s dĺžkou viac ako tri kilometre, vymedzujúcimi rozlohu mesta na
ploche šesťdesiatšesť hektárov.

O rastúcej dôležitosti Pompejí ako obchodného strediska oblasti svedčí fakt, že
svojím významom prekonali i neďalekú, severne ležiacu grécku osadu Neapolis,
ktorá bola v tom čase iba skromným mestom.

Rimania nadviazali v rozvoji mesta na svojich predchodcov. Sústredili sa pritom
na modernizáciu ciest a stanovenie záväzných pravidiel života v meste. Mestské
štvrte boli rozdelené do troch skupín podľa odlišných spoločenských funkcií.
Ešte po Samnitoch zdedili rozčlenenie mesta dvoma priečnymi (cardini) a dvoma
pozdĺžnymi tepnami (decumani) na deväť oblastí s vlastnou správou.

Verejný, náboženský, hospodársky a politický život sa odohrával na hlavnom fóre
(forum), ležiacom v juhozápadnej oblasti mesta. Námestie zaberajúce plochu viac
ako pol hektára bolo obstavané množstvom budov slúžiacich predovšetkým správe
mesta a kultu. Celé priestranstvo fóra obklopovali arkády s mohutnými dórskymi
stĺpmi.

Na menšom Trojuholníkovom fóre, ktoré malo iba stĺporadie a nachádzalo sa pri
mestských hradbách v južnej časti, stával v strede dórsky chrám, pochádzajúci z
archaických čias, v 6. stor. pred Kr. doplnený výzdobou typickou pre chrámy v
gréckej oblasti. Oproti nemu stáli hradby, ktoré podľa mýtov vystaval Herkules,
bájny zakladateľ mesta. Súčasťou oblasti bolo divadlo v skalnom svahu z 3. – 2.
storočia pred Kr., ktorého hľadisko pojalo päťtisíc divákov. Pre kultúrne
vyžitie Pompejčanov slúžilo ešte malé kryté divadlo (Ódeion) z 1. storočia
pred Kr. Za týmito stavbami stál Isidin chrám. Na juhovýchodnom kraji mesta bol
odkrytý amfiteáter slúžiaci veľkým predstaveniam, pochádzajúci z roku 80
pred Kr., ktorý je najstaršou dodnes zachovanou stavbou tohto typu. Kapacita
hľadiska bola dvadsaťtisíc divákov. Na rozdiel od rímskeho Kolosea nemal
podzemné priestory. Pri amfiteátri postavili Veľkú palaistru (Palaestra Grande),
miesto kde sa konali gymnastické cvičenia. Výpočet verejných budov dopĺňali
kúpele, skladajúce sa z troch komplexov: najstaršie Stabijské kúpele (Thermae
Stabianae) zo 4. storočia pred Kr., kúpele na fóre z roku 80 pred Kr. a
najmladšie kúpele z cisárskeho obdobia.

Do ulíc boli okrem obytných budov obrátené početné obchody a remeselnícke dielne
ako aj zariadenia slúžiace pohosteniu okoloidúcich (thermopolia) a herne
(tabernae lusoriae). Obchody boli často na prízemí, predajný pult stál hneď pri
vchode a na hornom poschodí býval majiteľ obchodu.

Problém s dodávkami vody vyriešila stavba Augustovho akvaduktu na začiatku 1.
stor. po Kr. V meste akvadukt vedúci od prameňov rieky Acquarus ústil pri
Vezuvskej bráne, kde bola postavená veľká vodná veža (castellum aquae).
Dômyselne vyriešeným systémom sa voda, pretekajúca viacerými zábranami na
zbavenie nečistôt, rozdeľovala do sústavy potrubia, ktoré vodu rozvádzalo po
celom meste.

Na čele meste stáli dvaja volení regenti (diumviri), ktorí sa v úrade striedali
každých päť rokov. Ich najbližšími spolupracovníkmi boli dvaja edilovia
(aediles), ktorí mali na starosti verejnú čistotu, trhy a zásobovanie mesta.
Mestskú radu (ordo decurionum) tvorilo sto najváženejších občanov Pompejí.

Verejný život sa riadil všeobecne platnými pravidlami a nariadeniami. Všetky
správy týkajúce sa každodenného života mesta a jeho obyvateľov (napr. voľby,
oznámenia hospodárskeho charakteru a pod.) boli zverejňované zvláštnymi nápismi
na stenách budov, ktoré mali na starosti pisári (scriptores).

Domy v Pompejach predstavovali všetky typy súkromných obytných stavieb, od
samnitského modelu domu zo 4. – 3. storočia pred Kr. s etruským átriom a
mohutnou fasádou, až po rímsky dom z polovice 1. storočia po Kr. Úroveň
vybavenosti domu vrátane zachovaných umeleckých diel, nábytku i stavebných
prvkov sú jasným dôkazom zvykov, bohatstva a sociálnej príslušnosti jeho
majiteľa. Objavené domy boli často nazvané podľa umeleckých diel, ktoré sa v
nich našli (napr. Faunov dom, Dom Tragického básnika), podľa mena majiteľa (Dom
Vettiovcov) alebo podľa najvýraznejších estetických znakov.

Patricijský obytný dom (domus) sa staval presne podľa všeobecne zaužívanej a
rešpektovanej schémy. Tá bola vytvorená Samnitmi zrejme ako výsledok
mnohoročných skúseností. Dom často zaberal pomerne veľkú plochu (až do tritisíc
štvorcových metrov), ktorá tvorila obdĺžnik ohraničený iba vonkajšími múrmi. Do
domu viedol hlavný vchod (fauces). Centrálny priestor (átrium, so štyrmi
stĺpmi – atrium tetrastylium) s otvorom v streche mal po stranách spálne
(cubiculae), kým oproti vchodu sa nachádzali miestnosti určené pre prijímanie
návštev a súkromná, najposvätnejšia miestnosť rodiny (tablinum). Tieto
miestnosti boli často stavebne spojené s jedálňou (triclinium). V ďalšej časti
domu bola dôležitým priestorom záhrada (vivarium) s peristylom a fontánou,
slúžiaca k príjemnému posedeniu a k relaxácii. Záhrada pod holým nebom bola
obohacovaná umeleckými doplnkami (sochy, stĺpy, nymfea). Dom tiež obsahoval
miestnosti určené ženám (gynaeceum), služobníctvu, ale často aj súkromné kúpele
(balneum).

I dnešného návštevníka ohromí fascinujúca umelecká výzdoba najbohatších
domov – nástenné maľby, bronzové a mramorové sochy a mozaiky, veľakrát veľmi
vysokej kvality. Domy bývali vybavené nábytkom, náradím a ďalšími predmetmi.
Obzvlášť luxusne boli zariadené prímestské vily (Villa rustica) najbohatších
patricijov s rozsiahlymi záhradami, exedrami, galériami a peristylmi.

Osobitnú skupinu grafickej výzdoby obytných miestností predstavujú mozaiky, z
ktorých zaujme predovšetkým výzdoba podláh. Tá sa často vzťahovala k účelu, na
aký bol priestor určený. Najbežnejším typom podlahovej výzdoby bol tzv. opus
signinum, vrstva malých úlomkov dlaždíc (ale aj lávy) zapustených do malty.
Výzdoba podláh vytvárala geometrické motívy alebo pravidelné vzory. Inou
technikou mozaikovej výzdoby bol tzv. opus vermiculatum, ktorý sa vyznačoval
ukladaním malých kúskov (niekedy s rozmermi menšími než jeden štvorcový
centimeter) dlaždíc do výsledného obrazového výjavu (napr. známa Alexandrova
mozaika z Faunovho domu). Tretím typom bol tzv. opus sectile, kedy mozaikový
obraz bol ohraničený štvorcom alebo kružnicou. Najjednoduchším typom mozaiky bol
opus tessellatum, pri ktorom vznikali geometrické vzory zložené z väčších
úlomkov.

Mesto prežívalo veľký prerod od pôvodne poľnohospodárskeho mestečka k obchodnému
centru, keď jeho sľubný vývoj narušilo 5. februára 62 po Kr. zemetrasenie.
Nebola to celkom ničivá katastrofa, ale ani udalosť, ktorá by ľudí iba
postrašila. Veľká časť mesta sa premenila na hromadu trosiek. Málo domov ostalo
po záchvevoch zeme v obývateľnom stave. O vzhľade mesta po zemetrasení podáva
svedectvo spisovateľ Lucius Annaeus Seneca v pojednaní Naturales questiones.

Mesto sa ešte nestihlo definitívne spamätať z predošlej katastrofy a prišla
druhá a nenapraviteľná apokalypsa. Obyvatelia v okolí Vezuvu (nielen Pompejčania
ale ani severnejšie položeného Herculanea a južnejšieho Stabiae) netušili, že
ich život sa odvíja v tieni aktívnej sopky. O tom, že Vezuv bol sopkou, vedeli
iba poniektorí učenci. Ale aj z nich sa mnohí v hodnotení Vezuvu mýlili, keď sa
nazdávali, že sopka je už definitívne vyhasnutá. Vôbec sa neuvažovalo, že by
vulkán mohol iba „driemať“. Nemožno sa tomu čudovať, lebo nik sa nevedel
rozpamätať, že by sa niekedy v minulosti bol ozval.

Obyvatelia, ktorí stihli zavčasu ujsť z mesta, sa zachránili. Po skončení
katastrofy sa pokúšali vrátiť do mesta, ale nebolo to možné, preto si založili
nové mesto (dnešné Pompei).

O tom, čo sa v Pompejach v ten strašný deň prihodilo, vieme dnes pomerne veľa
nielen vďaka vykopávkam archeológov, ale tiež vďaka očitému svedectvu, ktoré
zanechal Plínius Mladší. Na požiadanie historika Publia Cornelia Tacita napísal
svoje spomienky na udalosti v podobe dvoch Listov Tacitovi:

Na vlastnej koži pocítil tragédiu, ktorá ho pripravila o strýka, prírodovedca a
veliteľa vojnovej flotily Plínia Staršieho. Ten vo vedeckom vytržení priplával
na svojej lodi do blízkosti ohrozeného pobrežia a snažil sa zachrániť tých,
ktorí ušli z mesta.

Okrem Plíniových listov existuje ešte iný opis tejto tragickej udalosti.
Pochádza od významného rímskeho historika Lucia Cassia Dia, ktorý vo svojom
rozsiahlom diele Rímske dejiny, zachytil aj zmienku o skaze Pompejí, ale s
odstupom pol druhého storočia.

Po ničivej skaze sa na viac ako pätnásť storočí Pompeje vytratili z pamäte
ľudstva. Až v roku 1594 pri výkope zavlažovacieho kanála bola časť zaniknutého
mesta náhodne objavená. Po dokončení prác sa s kopaním prestalo a všetko opäť
zapadlo do zabudnutia. K tomu prispela i ďalšia silné erupcia Vezuvu v roku
1631, ktorá pokryla popolom aj už odhalené časti starovekého mesta. Nálezy
objavené v uvedenom období sa v roku 1637 pokúsil identifikovať nemecký
humanista a historik Lucas Holstenius.

Oficiálne sa vykopávky v Pompejach začali 30. marca 1748 na príkaz neapolského
kráľa Karola IV. Počas prác trvajúcich celé ďalšie storočie sa podarilo objaviť
hradby a hlavné verejné budovy. Až v roku 1763 však archeológovia nadobudli
istotu, že kopú na mieste toho, čo ostalo z niekdajšieho mesta. V tomto prípade
ešte nemožno hovoriť o systematickom výskume; hlavným cieľom bolo obohatenie
bourbonských kráľovských zbierok.

Až v roku 1860 pod vedením Giuseppe Fiorelliho začal cieľavedomý prieskum a
odkrývanie mesta rozkladajúceho sa na ploche niekoľkých desiatok hektárov. G.
Fiorelli, skúsený archeológ, sa stal pre históriu pompejských objavov kľúčovou
postavou. Predovšetkým priniesol nové metódy skúmania. Vylúčil nesúvislé a
náhodné kopanie, neprekopával najskôr ulice, z ktorých by sa sa odspodu dostával
do domov, ale vykopávky viedol zvrchu, aby zachránil všetky dôležité prvky
budov. Zaviedol tiež poriadok do topografie odkrytých území, a to tak, že mesto
rozčlenil na jednotlivé štvrte. Fiorelli bol tiež autorom myšlienky sadrových
odliatkov, vďaka ktorým sa získavala nielen podoba tiel obetí výbuchu, ale aj
korene stromov a všetky organické prvky, ktorá sa rozložili a zanechali po sebe
prázdne miesto v sopečnom popole.

Najdramatickejšie stopy hroznej udalosti predstavujú sadrové odliatky obetí,
získané zaliatím dutých odtlačkov, ktoré v kompaktnej mase zanechali telá,
znehybnené v polohe, v akej sa nachádzali v posledných okamihoch života. Výskumy
umožnili súčasnému človeku pochopiť, ako vyzerali rímske mestá, aké mali budovy,
akým aktivitám sa venovali ich obyvatelia. Všetky tieto aspekty prispievajú k
tomu, že Pompeje patria k najznámejším a najvyhľadávanejším archeologickým
pamiatkam na svete. V konečnom dôsledku znamenali zápis Pompejí a neďalekých
pamiatok v Herculaneu, Stabiae a v Torre Annunziata do Zoznamu Svetového
dedičstva UNESCO.

Mesto bolo obohnané mocnými dvojitými hradbami, vyplnenými násypom a postavenými
z veľkých kvádrov. Svojou dĺžkou tritisíc dvesto metrov obklopovali celé mesto.
Za vonkajším múrom bola hlboká priekopa a za vnútorným múrom násyp. Cez hradby
viedlo osem brán. Najdôležitejšími boli Porta Marina a Porta Ercolano (severne
od predchádzajúcej), ktorými sa do mesta vstupovalo zo západu. Za bránou Porta
Marina začínala rovnomenná ulica, vyúsťujúca priamo na pompejskom hlavnom fóre.

Bolo centrom verejného, politického, hospodárskeho a náboženského života mesta.
Na dláždenom námestí s rozmermi 38 x 157 metrov stávalo viacero budov rôzneho
určenia. Na južnej strane bola do námestia obrátené budova mestskej rady (curia)
susediaca s administratívnymi budovami aedilov a diumvirov. V závere fóra na
severnej strane stál Jupiterov chrám zľava doplnený Germanicovým víťazným
oblúkom. Dlhšie strany vypĺňali zo západu bazilika, ktorú využíval súdny
tribunál, Apolónov chrám a trh s obilninami (Forum olitorium). Východné
ohraničenie tvorili tzv. volebná budova (comitium), budova Eumachie, Vespasiánov
chrám a krytý trh (macellum). Priestranstvo fóra dopĺňala sochárska výzdoba.

Budova baziliky (rozmery 24 x 55 metrov) stojaca po ľavej južnej strane fóra
bola najvýznamnejšou a najstaršou svetskou verejnou stavbou v meste. Ide o
ukážkový príklad predrománskej architektúry. Pochádzala z obdobia rokov 120 – 80
pred Kr. Počas svojej histórie prešla niekoľkými funkciami (o. i. bola napr.
krytou tržnicou), no v 1. storočí po Kr. začala plniť funkciu správnu a
justičnú. K tomuto účelu bol v jej závere postavený poschodový tribunál, krásna
budova v helenistickom štýle so schodiskami po jej bokoch. Vnútrajšok baziliky
obklopený obrovským peristylom s dvadsiatimiôsmimi, desať metrov vysokými
koritskými stĺpmi bol otvorený.

Významnou stavbou stojacou na fóre bola tzv. Budova Eumachie, nachádzajúca sa
oproti bazilike, postavená kňažnou Eumachiou pre združenie tkáčov, plátenníkov a
farbiarov plátna, ktorí tvorili veľmi významnú a váženú časť remeselníkov.
Rozmerovo sa približovala bazilike. Ústrednú časť budovy tvoril dvor obkolesený
arkádami, za ktorými sa nachádzali sklady pre uschovávanie a predvádzanie látok.
Z bohatej architektonickej a umeleckej výzdoby dnes neostalo prakticky nič; iba
portál ozdobený vytesanými akantovými listami svedčí o bohatosti a umeleckej
nádhere stavby.

Pravé ohraničenie fóra vypĺňali ešte dva chrámy – Vespasianov chrám so
zaujímavým reliéfne zdobeným obetným oltárom a Chrám Lariov, ktorého pomenovanie
bolo odvodené zo sôch božstiev majúcich chrániť mesto – lares publici.

Poslednou z tzv. veľkých stavieb na fóre je macellum na pravej strane severného
záveru. Komplex budov, postavených v cisárskej dobe slúžil ako zastrešený trh.
Vnútorný dvor budovy vypĺňala vodná nádrž s rybami a rotunda s kupolou (tholos).

Severne do fóra ústili dve ulice – zľava Vicolo delle thermae a sprava Via del
Foro s Tiberiovým víťazným oblúkom. Priestor medzi týmito ulicami vypĺňali
verejné kúpele (thermae), najmenšie spomedzi pompejských kúpeľov. Pochádzali z
raných rímskych čias. Vynikali bohatou freskovou a štukovou výzdobou.

Zaujímavou a historicky cennou budovou, ležiacou priamo za kúpeľmi, bola obytná
stavba zvaná Dom Tragického básnika pochádzajúca z obdobia 2. storočia pred Kr.
V obytných miestnostiach sa našla nádherná fresková výzdoba – Obetovanie
Ifigénie, Únos Bríseidy ako aj mozaika s námetom skúšky v tragickom divadle,
podľa ktorej bol dom pomenovaný.

Priamym pokračovaním Via del Foro bola jedna z najznámejších pompejských
ulíc – Merkúrova ulica (Via di Mercurio) – vedúca až k severným hradbám. Prvou
stavbou tu bol Caligulov víťazný oblúk. Merkúrova ulica bola najmä obytnou
zónou, na ktorej stávalo niekoľko zaujímavých stavieb.

Pred bránou Porta Ercolano sa nachádzal okrsok, ktorého stredom prechádzala
Ulica pohrebísk (Via dei Sepolcri). Tu bolo objavených niekoľko pohrebísk. Na
konci ulice sa nachádzala jedna z umelecky najhodnotnejších stavieb
Pompejí – tzv. Vila Mystérií. Stavba predstavovala honosnú rezidenciu, ktorá
počas svojho vývoja mala rôzne využitie. Najzaujímavejšou časťou domu bola tzv.
Sieň mystérií, ktorej steny i dnes pokrývajú neobyčajné maľby predstavujúce
momenty zasväcujúceho rituálu počas tzv. dionýzskych mystérií.

K zaujímavým objektom na Via di Mercurio patrili Dom Malej fontány a Dom Veľkej
fontány nazvané podľa objavených, umelecky cenných fontán zdobených mozaikami a
štukami.

Stával neďaleko miesta vyústenia ulica Via della Fortuna do Via di Mercurio.
Dom, ktorý za svoje pomenovanie vďačí soške tancujúceho rímskeho boha, sa stal
známym predovšetkým unikátnym nálezom podlahovej mozaiky, najväčšej zachovanej
mozaiky klasickej antiky, zachytávajúcej bojovú scénu medzi Alexandrom Veľkým a
perzským kráľom Dareiom III.

Po pravej strane Domu Vettiovcov sa cez ulicu Via degli Scienziati nachádzal Dom
Pozlátených Amorkov, bohaté patricijské obydlie, dokazujúce svojou umeleckou a
štylisticky bohatou výzdobou postavenie svojho majiteľa.

Nádhernou freskovou výzdobou, čerpajúcou námety z antickej mytológie vynikal Dom
Marca Lucretia Frontona.

Najdlhšou ulicou v meste bola Ulica hojnosti (Via dell'Abbondanza), vychádzajúca
z južnej pravej časti fóra a pokračujúc severovýchodným smerom končila pri
najvýchodnejšej bráne Porta Sarno. Prvou významnou stavbou smerom od fóra boli
Stabijské kúpele (Thermae Stabiane), najväčšie, najstaršie, no súčasne najlepšie
zachované kúpele spomedzi všetkých troch v Pompejach. Pochádzajú už z raných
čias rímskeho panstva nad mestom. Zaujímavé boli svojim dispozičným riešením,
keď súčasťou areálu okrem samotných priestorov slúžiacich na očistu boli i
cvičiská. Dnes sú Stabijské kúpele využívané o. i. na vystavenie vitrín so
sadrovými odliatkami tiel obetí.

Via dell'Abbondanza bola nielen obytnou ale aj obchodnou ulicou s množstvom
pohostinstiev (thermopolium) či remeselníckych dielní (práčovne, sklady).
Stavbou známou predovšetkým preslávenou portrétnou freskou svojho majiteľa a
jeho manželky bol Dom Paquia Procula.

Vľavo od južnej brány Porta Stabia sa nachádzalo druhé, menšie, tzv.
Trojuholníkové fórum. Vstup na toto námestie, nazvané podľa tvaru, ktorý
námestie zaberalo, bol riešený cez monumentálny vchod (propyleum), tvorený
šiestimi iónskymi stĺpmi. Celé námestie bolo obklopené arkádami dórskych stĺpov.
Na námestí stával dórsky chrám zasvätený legendárnemu zakladateľovi mesta
Herkulovi. Bol postavený podľa vzoru gréckych chrámov v, od Pompejí južne
ležiacom, Paeste.

Pravé ohraničenie Trojuholníkového fóra tvoril priestor, ktorého podstatnú časť
zaberalo Veľké divadlo. Súčasnú podobu dostalo v Augustovej dobe, kedy bolo
rozšírené a prispôsobené zvyšujúcim sa nárokom. Hľadisko pre päťtisíc osôb,
obrátené smerom na juh, bolo pred slnkom a nepriazňou počasia chránené
zatiahnuteľnou plachtou (velarium). Javisko bolo umelecky stvárnené
monumentálnou fasádou dekorovanou stĺpmi, sochami a striekajúcimi fontánami. Za
javiskom bol štvorhranný priestor ohraničený arkádami. Pôvodne ho zakrývala
strecha podopieraná dórskymi stĺpmi (porticus post scaenam). Tu sa schádzalo
publikum pred predstaveniami a počas prestávok. Za cisárskych čias slúžil ako
kasárne pre gladiátorov.

Z pravej strany sa k Veľkému divadlu pripájalo Malé divadlo, tzv. Ódeion.
Postavené bolo v roku 80 pred Kr.

Severne od Veľkého divadla ležali dva chrámy – Isidin chrám a menší, v meste
druhý Jupiterov chrám. Prvý, zasvätený kultu egyptskej Isis, bol po prvom
zemetrasení v roku 62 po Kr. opravený. Átrium tvorilo šesť korintských stĺpov.
Chrám stál v posvätnom okrsku. Druhý chrám, pochádzajúci z predrímskych čias,
niesol zasvätenie Jupitera Melichiosa, importovaného z pogréčtenej Sicílie.

Južne od ulice Via dell'Abbondanza sa nachádzajú vykopávky ulíc a budov, ktoré
boli realizované v posledných obdobiach. Zrejme najsugestívnejšie pôsobí nález v
tzv. Záhrade utečencov. Pri hroznej tragédii tu našlo svoju smrť trinásť členov
rodiny, ktorých sadrové odliatky tu odpočívajú v pózach posledných chvíľ života.

Priestor na východnom cípe mesta, medzi bránami Porta nuceria a Porta Sarno
vypĺňali dve monumentálne stavby. Celkom v zovretí hradieb ležal amfiteáter
(amphitheatrum), pochádzajúci z roku 80 pred Kr. Amfiteáter má veľký historický
význam: je najstarším známym amfiteátrom na svete. Hľadisko s rozmermi 135 x 104
metrov malo kapacitu dvadsaťtisíc osôb. Tvorilo ho tridsaťpäť stupňov pre
divákov, z ktorých prvých päť nad arénou (ima cavea) bolo vyhradených pre
významných návštevníkov a vážených občanov mesta. Na rozdiel od všetkých
neskorších amfiteátrov sa pod arénou nenachádzali podzemné priestory.

Vľavo sa k amfiteátru primkýnala Veľká palaistra (Palaestra Grande), veľký
trávnatý ohradený priestor (130 x 140 metrov) určený pre cvičenia a významné
manifestácie. Palestru ohraničovali arkády s iónskymi stĺpmi. Centrálnu časť
palestry vypĺňal bazén.

Hudobná skupina Pink Floyd nahrala v priestoroch amfiteátra v Pompejách živé
vystúpenie Pink Floyd - Live At Pompeii.



https://sk.wikipedia.org/wiki/Nitra

Nitra (maď. Nyitra, nem. Neutra) je mesto ležiace v Nitrianskom kraji vzdialené
asi 75 km východne od hlavného mesta Bratislavy. Preteká ňou rovnomenná rieka
Nitra. Panorámu Nitry tvorí Sedem pahorkov, zo severnej strany sa týči vrch
Zobor, Hradná skala, Vŕšok, Kalvária, Borina, Čermáň, spolu s Martinským vrchom.
Nitra je najstarším mestom na Slovensku, prvé potvrdené historické zmienky sú z
roku 828. Je po nej pomenovaná planétka (9543) Nitra. Počtom obyvateľov je
šiestym najväčším mestom na Slovensku.

Etymológia: Je nejasné, či je názov Nitra slovanský. Pôvodný názov, Nitrava,
môže byť aj kvádsky.

Oblasť dnešnej Nitry bola významným strediskom Keltov (už niekoľko storočí pred
našim letopočtom), neskôr Germánov a nakoniec Slovanov. Stará slovienska Nitra
bola nielen ranofeudálnym mestským útvarom, ale aj dôležitým, politickým,
hospodárskym a kultúrnym centrom veľkomoravských Slovienov. Bola sídlom prvých
známych vládcov územia dnešného Slovenska - germánske kmene Kvádov (okolo r. 396
po Kr., sporné) a od 8. storočia do 1108 sídlo Nitrianskeho kniežatstva.

Už z 9. storočia pochádzajú vykopávky bohato vybavených pohrebísk. Archeologický
prieskum doložil existencie niekoľkých románskych cirkevných stavieb.

V prvej tretine 9. storočia tu sídlilo knieža Pribina, mesto bolo vtedy jedným z
centier Veľkej Moravy. Nitrianska aglomerácia bola v čase Veľkej Moravy a
poveľkomoravskom období väčšia ako dnešné mesto. V Nitre sa nachádza prvý známy
kresťanský kostol strednej a východnej Európy, ktorý bol postavený v roku 828.
Nitra bola sídlom prvej diecézy (biskupského úradu) na území Slovenska (od roku
880). Hradiská boli obohnané rozsiahlymi hlinenými valmi, často kombinovanými s
kamennými múrmi a rôznymi drevenými konštrukciami. Jednotlivé hradiská mali
pravdepodobne rozdielnu funkciu – organizačno-správne centrum alebo remeselnícke
centrá, ale aj útočiská v čase nepokojov. Práve na jednom z nich,
najpravdepodobnejšie na hradnom kopci, vládol Nitriansku už za čias Rastislava
Svätopluk. V ranom stredoveku mesto zažilo svoj rozkvet počas vlády Svätopluka,
ktorý bol nitrianskym kniežaťom cca. od 850 do 871 a potom vládca Veľkej Moravy
do roku 894. Za vlády Svätopluka v rokoch 880-881 na Zobori postavili prvý známy
kláštor na Slovensku. Počas jeho vlády sa tiež Nitra skladala z piatich
opevnených osád a dvadsiatich trhovísk, čo svedčí o jej význame. Medzi 9. a 10.
storočím v Nitre a okolí už stálo niekoľko kostolov: Nitriansky hrad, Párovce,
Nitrianska Blatnica, Lupka, Zobor a Kostoľany pod Tribečom. Za hranicami mesta
sa nachádzali ďalšie veľkomoravské osady - Chrenová, Lupka, Branč, Vráble a
Zlaté Moravce. Svätý Cyril a Metod, tvorcovia hlaholiky (predchodcu cyriliky) sa
aktívne podieľali na rozvoji cirkvi a prvej známej diecézy na území Slovenska.
Bazilika, ktorá bola objavená pod nitrianskym hradom je možno oným prvým
kresťanským kostolom západných a východných Slovanov z roku 828. Po zániku
Veľkej Moravy mesto Nitra a Nitriansky hrad boli postupne predmetom dobýjania,
systematického ruinovania vo vojnách a protihabsburských stavovských
povstaniach.

Od konca 10. storočia (okrem 1001-1030) mesto patrilo Arpádovcom, okolo roku
1083 alebo 1100 bolo obnovené Nitrianske biskupstvo. Roku 1248 sa Nitra stala
kráľovským mestom, o štyridsať rokov neskôr ale kráľ mesto a hrad daroval
nitranskym biskupom. Premena Nitry z kráľovského mesta, na mesto zemepánske mala
dalekosiahle dôsledky. Mesto sa dostalo do nižšej právnej kategórie, no ako
biskupské sídlo a významný hrad bola i naďalej významným centrom.

Nitriansky hrad dominanta mesta, ako najznámejšia kultúrna pamiatka. Hradný
komplex pozostáva z katedrály, biskupského paláca, fortifikačných hradieb a
hospodárskych budov. Potvrdené písomné správy o hradisku pochádzajú z roku 871 a
záznamy v Maurovej kronike z polovice 11. storočia už spomínajú baziliku svätého
Emeráma, ktorá dodnes tvorí súčasť hradného komplexu.z 11. storočia, v 15.
storočí prestavaný a upravovaný ešte v období baroka. Od roku 1962 je súbor
hradných stavieb národnou kultúrnou pamiatkou.

V Nitre sídlia 2 divadlá, a to Divadlo Andreja Bagara (DAB) a Staré divadlo
Karola Spišáka (pôvodné bábkové divadlo). Počiatky divadelného umenia v Nitre sa
datujú od roku 1883, kedy bolo postavené prvé nitrianske divadlo. To stálo na
mieste dnešného, no počas druhej svetovej vojny bolo zničené a divadlo hralo v
provizórnych priestoroch do roku 1992, keď bola dokončená nová budova na
Svätoplukovom námestí. Názov Divadlo Andreja Bagara nesie nitrianske divadlo od
roku 1979. Bolo pomenované po významnom slovenskom hercovi a režisérovi -
Andrejovi Bagarovi.

V Nitre sa nachádza jedna hlavná železničná stanica a 5 železničných zastávok
(Dolné Krškany, Dražovce, Mlynárce a Nitra zastávka). V roku 2016 bola
naplánovaná rekonštrukcia a elektrifikácia trate 141 v úseku Leopoldov -
Lužianky a trate 140 v úseku Lužianky - Šurany, ktorej súčasťou je aj úsek
vedený cez mesto Nitra, avšak jej realizácia sa odložila.

V areáli Výstaviska Agrokomplex a Slovenského poľnohospodárskeho múzea od roku
1985 funguje múzeálna úzkorozchodná Nitrianska poľná železnica.

Cez mesto prechádzajú dve európske hlavné cesty E58 a E571 a tri cesty prvej
triedy 51, 64 a 65. V roku 2011 bol otvorený dlho očakávaný úsek rýchlostnej
cesty R1 spolu s obchvatom Nitry, ktorá spojila Nitru s mestami ako Bratislava,
Trnava, Zvolen či Banská Bystrica. V roku 2020 sa má začať s výstavbou
rýchlostnej cesty R8, ktorá spojí Nitru, R1 s R2 (Topoľčany, Bánovce nad
Bebravou, Trenčín, Partizánske a Prievidza).

Výborne rozvinutá je Mestská hromadná doprava (MHD), ktorá na vysokej úrovni
zabezpečuje spojenie centra mesta, mestských častí, priemyselných oblastí, ale
aj okolitých obcí (27 liniek). Od roku 2013 premávajú v Nitre cez víkendy okrem
výnimočných prípadov len moderné bezbariérové vozidlá. Doprava je zabezpečovaná
britskou spoločnosťou Arriva.

V mestskej časti Janíkovce sa nachádza letisko s regionálnym významom kde sídli
aj Aeroklub Nitra.

Ovzdušie v Nitre patrí na Slovensku medzi stredne znečistené. Pôvodcom je najmä
priemysel, hoci za posledné roky sa jeho ekologický dopad znížil. Problematické
a nadmerné hodnoty dosahujú najmä oxidy dusíka, uhlíka a síry a tzv. pevné
častice.

Celé mesto je napojené na pitnú vodu, a to cez 3 zdroje: Ponitriansky skupinový
vodovod, skupinový vodovod Jelka - Galanta - Nitra a samostatný zdroj Dražovce.
Voda je nezávadná a vyhovujúcej kvality.

Rieka Nitra pretekajúca mestom patrí medzi najznečistenejšie európske rieky. Je
to najmä dôsledok priemyselnej činnosti po celom jej toku. Neodporúča sa v nej
ani rybolov. V roku 2006 bola v meste spustená moderná čistička odpadových vôd,
ktorá značne obmedzuje znečisťovanie rieky odpadovou vodou z mesta.

V rámci mesta je zvážaný komunálny (tzv. zmesový) odpad a niekoľko druhov
separovaného odpadu. Medzi tento patria:

Typické sú veľkoobjemové 1100 litrové kontajnery, ktoré sú rozmiestnené po celom
meste a podľa farby sú prispôsobené na zberanú komoditu. Rodinné domy majú
vlastné maloobjemové 120 litrové kontajnery na zmesový odpad, príp. aj na
bio-odpad. Na separovaný odpad slúžia farebne odlíšené vrecia určené na zber v
stanovené časy, príp. aj stojiská s veľkoobjemovými kontajnermi. Dvakrát ročne
je v každej mestskej časti pristavený veľkoobjemový kontajner určený na zber
veľkoobjemového odpadu.

Novinkou od roku 2014 sú podzemné kontajnery. V prevádzke je zatiaľ 21 stojísk a
v budúcnosti sa plánuje ich rozšírenie. V porovnaní s klasickými kontajnermi
zaberajú takéto stojiská menej priestoru a z hygienického hľadiska sú
vhodnejšie. Zabudované je taktiež online sledovanie ich naplnenosti a tým je ich
vyprázdňovanie efektívnejšie.

Zber vykonáva spoločnosť Nitrianske komunálne služby, s.r.o. Podiel separovaného
odpadu na celkovom odpade má stúpajúcu tendenciu.



https://sk.wikipedia.org/wiki/Jupiter

Jupiter je piata planéta v poradí od Slnka, najväčšia a najhmotnejšia planéta
našej slnečnej sústavy. Je pomenovaný po rímskom bohovi Jupiterovi. Symbolom
planéty je štylizované znázornenie Jupiterovho božského blesku (v Unicode: ♃).

Jupiter má chemické zloženie podobné Slnku a ďalším hviezdam. Líši sa od nich
najmä nízkou hmotnosťou, ktorá nestačí na vytvorenie podmienok pre termojadrové
reakcie prebiehajúce vo všetkých hviezdach. Neexistuje presná definícia
odlišujúca veľké hmotné planéty ako Jupiter od hnedých trpaslíkov, čo sú
prechodné útvary medzi planétami a hviezdami. V každom prípade by Jupiter
potreboval byť aspoň 80× hmotnejší, aby sa mohol stať hviezdou. Planéty, ktoré
sú Jupiteru podobné hmotnosťou, rozmermi a zložením, sa nazývajú joviálne.

Jupiter je prvou planétou od Slnka, ktorá nemá pevný povrch. Jeho búrlivá
atmosféra plynule prechádza do plášťa a vo väčších hĺbkach do horúceho jadra.
Rotácia planéty spôsobila, že sa v jej atmosfére utvorili gigantické, farebne
jasne odlíšené štruktúry nazývané pásy a zóny. Okrem nich možno už malým
ďalekohľadom pozorovať na Jupiteri ďalšie búrkové štruktúry, napríklad známu
Veľkú červenú škvrnu, ktorá je z nich najväčšia.

Jupiter sa okolo svojej osi otočí najrýchlejšie zo všetkých planét slnečnej
sústavy – otočenie netrvá ani 10 hodín. Planéta má podľa súčasných poznatkov
najväčšiu sústavu mesiacov. Zo 67 jeho doteraz objavených družíc sú najznámejšie
štyri najväčšie. Sú nazývané tiež Galileove mesiace, pretože prvý písomný záznam
o ich pozorovaní urobil Galileo Galilei v roku 1610. Najväčší Galileiho mesiac,
Ganymedes, je zároveň najväčším mesiacom v slnečnej sústave. Ďalšie známe
mesiace sú Európa, ktorá je pokrytá ľadovou kôrou a Io, ktorý prejavuje mohutnú
sopečnú aktivitu.

Jupiter je na oblohe dobre viditeľný voľným okom, a preto bol známy ľuďom už v
staroveku. Vďaka svojej obežnej dobe okolo Slnka trvajúcej necelých 12 rokov
prechádza Jupiter každým znamením zvieratníka približne rok. Veľa údajov o
Jupiteri nám poskytli kozmické sondy, ktoré okolo neho prelietali, najmä sonda
Galileo. Tá sa v rokoch 1995 – 2003 stala jeho prvou umelou družicou. Od roku
2016 skúma Jupiter z obežnej dráhy ďalšia sonda - Juno.

Jupiter je obrovská plynová guľa s 318-krát väčšou hmotnosťou ako je hmotnosť
Zeme. Jeho objem by pohltil 1 319 Zemí. So svojou hmotnosťou 1,899x1027 kg je
2,5-násobne hmotnejší ako všetky ostatné planéty slnečnej sústavy dohromady. Je
taký hmotný, že sa hmotný stred (ťažisko) sústavy Jupiter – Slnko nachádza nad
slnečným povrchom (vo vzdialenosti 1,068 slnečného polomeru od stredu Slnka).
Rovníkový priemer Jupitera je 142 984 km. Rýchla rotácia Jupitera spôsobuje
vydúvanie rovníkových vrstiev až o 9 276 km oproti polárnym.

Už prvé spektroskopické pozorovania Jupitera ukázali, že je zložený najmä z
molekulárneho vodíka (H2). Sonda Galileo zistila, že ho tvorí vodík a hélium,
ktoré sú zmiešané v pomere 5:1. Tieto dva základné prvky tvoriace Jupiter sú
najhojnejšie sa vyskytujúcimi prvkami vo vesmíre. Chemické zloženie Jupitera sa
veľmi podobá chemickému zloženiu Slnka s tým rozdielom, že Jupiter obsahuje
percentuálne viac ťažkých prvkov. Vo veľkom množstve sa tu nachádzajú napríklad
vzácne plyny, ako sú argón, kryptón a xenón.

Jupiter vydáva asi o 60 % viac tepelnej energie, ako prijíma zo slnečného
žiarenia. Predpokladá sa, že táto energia pochádza z troch zdrojov: teplo z doby
vzniku Jupitera; energia uvoľňovaná pomalým zmršťovaním planéty a energia veľmi
slabo prebiehajúcich termonukleárnych reakcií.

Jupiter sa sformoval spolu s inými planétami pred 4,6 až 4,7 miliardami rokov.
Základom bol prachoplynový disk okolo formujúceho sa Slnka, protoplanetárny
disk, v ktorom pravdepodobne postupným zliepaním (akréciou) vznikli zhluky
hmoty – planétezimály. Z nich sa ďalším spájaním utvorili väčšie telesá zvané
protoplanéty. Podľa najpodrobnejších výpočtov sa rádovo desiatky kilometrov
veľké planétezimály počas 100 000 rokov spojili do planetárnych embryí s
hmotnosťou rádovo 1024 kg. Zárodok Jupitera už mal natoľko veľkú gravitáciu, že
začali priťahovať ľahké prvky, predovšetkým vodík, čím rýchlo rástol objem a
hmotnosť budúceho Jupitera. Jeho rozsiahla plynná obálka zabrzdila ďalšie
prelietajúce telesá, ktoré padali na jeho povrch, a tým prudko zvyšovali jeho
hmotnosť. Za 4 milióny rokov by mal Jupiter týmto spôsobom dosiahnuť hmotnosť
rovnajúcu sa 21 hmotnostiam Zeme a jeho vznik bol dokončený ďalšou bleskovou
akréciou materiálu.

Vyššie uvedená teória má však niekoľko nedostatkov. R. Durisen a iní poukázali
na to, že Jupiter a Saturn sa nemohli utvoriť kondenzáciou hmoty na kamenné
jadrá, pretože tento proces by musel trvať tak dlho, že zárodočný plyn slnečnej
sústavy by sa za ten čas už rozptýlil do medzihviezdneho priestoru. Problém so
vznikom joviálnych planét možno by sa dal obísť štúdiou, ktorá odmieta vznik
joviálnych planét akréciou plynného materiálu na kamenné jadrá, ale vysvetľuje
ich vznik ako produkt niekoľkých gravitačných kolapsov. Autorom tejto teórie je
Alan Boss z Carnegie Institution of Washington. Podľa tejto teórie sa Jupiter
sformoval z kozmologického hľadiska "bleskovo", len za 300 rokov.

Existujú hypotézy, podľa ktorých sa Jupiter nesformoval v tej vzdialenosti od
Slnka, v ktorej sa nachádza teraz, a na svoju súčasnú pozíciu sa postupne
presunul (migroval). Podľa modelu s názvom Nice model sa planetárne embryo
Jupitera utvorilo o niečo ďalej od Slnka, ako je teraz. Jedným z dôkazov pre
toto tvrdenie je fakt, že počas akrécie musela na zárodok Jupitera dopadať hmota
prevažne v kondenzovanom stave, ale ťažké vzácne plyny napr. argón sa v
predpokladanom pomere prvkov kondenzujú len pri teplotách nižších ako 30 K. To
je niekoľkonásobne menej, ako predpokladaná teplota vo vzdialenostiach Jupitera
počas jeho formovania. Jedno z vysvetlení tohto problému predpokladá oveľa
nižšiu teplotu zárodočnej hmloviny v čase formovania Jupitera, iné sa snaží
obísť problém tým, že Jupiter sa v skutočnosti sformoval vo vzdialenejších
častiach slnečnej sústavy a až potom migroval na súčasnú dráhu.

V roku 1984 ukázali J. Fernández a W. Ip, akým mechanizmom by sa Jupiter mohol
dostať do vnútorných častí slnečnej sústavy. V ranej histórii slnečnej sústavy
sa totiž planéta stretávala s miliardami planétok, ktoré míňala pri ich putovaní
do oblastí Oortovho mraku alebo až za hranice slnečnej sústavy. Pri týchto
preletoch nastal efekt gravitačného praku, čo znamená, že rýchlosť planétky sa
preletom okolo Jupitera pod vplyvom jeho gravitácie zvýšila. Podobným spôsobom
NASA urýchlila už niekoľko sond mieriacich do vonkajších častí slnečnej sústavy.
Pri každom gravitačnom urýchlení sa však Jupiter premiestnil nepatrne bližšie k
Slnku rýchlosťou, ktorá je nepriamo úmerná pomeru hmotností Jupiter/planétka.
Pri veľkom množstve takýchto gravitačných prakov mohol Jupiter kedysi migrovať
smerom k Slnku rýchlosťou až 0,2 AU za 100 tisíc rokov.

Model slnečnej sústavy vytvorený medzinárodným tímom, ktorý bol publikovaný v
časopise Nature v júni 2011, však naproti tomu ukazuje, že Jupiter sa sformoval
vo vzdialenosti asi 3,5 AU od Slnka, čo je bližšie, ako je jeho súčasná
vzdialenosť. Pribrzďovaný medziplanetárnym plynom, ktorý bol vo formujúcej sa
slnečnej sústave oveľa hustejší ako dnes, sa Jupiter mal dokonca k Slnku
priblížiť ešte viac a to až na vzdialenosť 1,5 AU (dnešná vzdialenosť Marsu). Po
spotrebovaní plynu sa planéta začala od Slnka opäť špirálovite vzďaľovať, až kým
neskončila na súčasnej pozícii. Pri takomto spôsobe migrácie by Jupiter musel
pri približovaní aj vzďaľovaní prekonať pásmo planétok, ktoré by tým podľa
starších názorov gravitačne vyčistil od hmoty. Ale podľa nového modelu bol
migrujúci Jupiter činiteľom, ktorý asteroidy naopak rozptýlil a zväčšil rozmery
oblasti, v ktorej sa vyskytovali.

Predpokladá sa, že veľké mesiace Jupitera mohli vzniknúť podobným spôsobom ako
planéty. Zárodok Jupitera mal okolo seba hmlovinu v tvare disku. Z tohto disku
sa naberaním hmoty a zmršťovaním utvorili mesiace. Tento scenár vzniku podporuje
aj chemické zloženie mesiacov. Jupiter sa počas svojho vzniku na krátku dobu
zahrial až na 4 000 °C, čo spôsobilo odparenie vody vo vnútorných častiach jeho
zárodočného disku. Preto najbližšie mesiace Jupitera vodu neobsahujú a sú
zložené len z ťažko sa vyparujúcich látok. Malé mesiačiky s výstrednými dráhami
sú pravdepodobne zachytenými kométami a asteroidmi, ktoré vznikali ďaleko od
planéty, a len neskôr ich Jupiter gravitačne zachytil.

Jupiter obieha Slnko vo vzdialenosti 778 412 027 km, čo je viac než päťnásobne
väčšia vzdialenosť ako tá, v ktorej obieha Zem okolo Slnka. Tomu pripadá aj
množstvo slnečného žiarenia dopadajúceho na meter štvorcový jeho plochy, ktoré
tvorí len 3,7 % zo žiarenia dopadajúceho na meter štvorcový hranice atmosféry
Zeme. Jupiter je však k Slnku stále o polovicu bližšie, než nasledujúca joviálna
planéta Saturn. Jeho obežná dráha má tvar elipsy podobnej kružnici s
excentricitou približne 0,048. Pri najväčšom priblížení k Zemi, nás od Jupitera
delí 588 miliónov km. Pri najväčšom vzdialení, v konjunkcii, sa od Zeme vzďaľuje
až na 968 miliónov km. Sklon jeho dráhy k rovine ekliptiky je nevýrazný a
dosahuje len 1,3 °, čo je po Uráne druhý najmenší sklon dráhy planéty v slnečnej
sústave.

Keďže Jupiter je zložený prevažne z plynu, jeho rotácia nepripomína rotáciu
pevného telesa. Rôzne vrstvy jeho atmosféry sa otáčajú rôznou rýchlosťou. Kým
rovníkový pás planéty urobí jednu otočku za 9 hodín 50 minút, vrstvy pri póloch
sa otočia raz za 9 hodín 56 minút. Takáto rotácia sa nazýva diferenciálna.
Jupiter má medzi všetkými planétami slnečnej sústavy najkratší deň.

Sonda Pioneer potvrdila existenciu Jupiterovho mohutného magnetického poľa,
ktoré je 10× silnejšie ako zemské a obsahuje 20 000× viac energie. Silné
magnetické pole je spôsobené rýchlou rotáciou a svojou intenzitou prevyšuje
magnetické polia všetkých ostatných planét slnečnej sústavy. V polárnych
oblastiach boli pozorované polárne žiary, jav známy aj na Zemi.

Jupiter má veľmi rozsiahlu a silnú magnetosféru. Keby bola viditeľná zo Zeme,
javila by sa až 5× väčšia ako Mesiac v splne, aj keď je omnoho ďalej. Toto
magnetické pole vytvára mohutné výrony urýchlených častíc v Jupiterových
radiačných pásoch, interaguje s mesiacom Io a vytvára vodivú trubicu a plazmový
prstenec okolo neho. Jupiterova magnetosféra je najväčšia štruktúra slnečnej
sústavy (je väčšia než magnetosféra Slnka). Celkový tvar magnetosféry Zeme a
Jupitera je veľmi podobný. Magnetopauza v prípade Zeme sa však vytvára vo
vzdialenosti 70 000 až 80 000 km, ale u Jupitera takmer 100-krát ďalej. Tento
rozdiel sa vysvetľuje nielen intenzívnejším magnetickým poľom Jupitera, ale aj
tým, že intenzita slnečného vetra je vo vzdialenosti jeho obežnej dráhy
podstatne slabšia ako pri Zemi.

Citlivé prístroje na palube sondy Pioneer odhalili, že jupiterovský „severný“
magnetický pól je na južnom geografickom póle planéty s odchýlkou 11 stupňov od
jupiterovskej osi rotácie a so stredom poľa posunutým mimo stred Jupitera
podobne ako je tomu pri magnetickom poli Zeme. Pioneer zaznamenal vlnu
jupiterovskej magnetosféry ešte vo vzdialenosti 26 miliónov kilometrov a
magnetický chvost dosahujúci až za Saturnovu obežnú dráhu.

Údaje ukazujú, že veľkosť tohto magnetického poľa na strane obrátenej k Slnku
rýchlo kolíše v dôsledku zmien tlaku slnečného vetra. Tento jav bol bližšie
skúmaný pri dvoch misiách Voyager. Bolo objavené, že prúdy vysokoenergetických
častíc sú vyvrhované až k obežnej dráhe Zeme. V jupiterovských radiačných pásoch
boli nájdené a namerané vysokoenergetické protóny. Ukázalo sa, že medzi
Jupiterom a niektorými jeho mesiacmi (najmä Io) pretekajú elektrické prúdy.

Priame informácie o chemickom zložení Jupiterovej atmosféry vedcom poskytlo
zostupové puzdro sondy Galileo, tzv. Galileo JEP (Jupiter Entry Probe). Táto
malá sonda v tvare kužeľa s najväčším priemerom 1,25 m sa od svojej materskej
sondy oddelila 13. júla 1995. 7. decembra toho istého roku potom vstúpila do
atmosféry, kde zostúpila do hĺbky asi 130 km, kým ju nezničila okolitá teplota a
tlak. Kompletné vyhodnotenie údajov získaných týmto atmosférickým puzdrom sondy
trvalo niekoľko rokov.

Atmosféra Jupitera sa skladá z približne 86 % vodíka a 14 % hélia (podľa počtu
atómov, podľa hmotnosti ide o percentuálny pomer približne 75/24; s 1 %
hmotnosti pripisovaným iným zložkám – vnútro obsahuje hustejšie materiály, kde
sa percentuálny pomer mení na približne 71/24/5). Obsahuje tiež stopové množstvo
metánu, vodných pár, amoniaku a „kamenia“. Nachádzajú sa tu tiež nepatrné
množstvá uhlíka, etánu, sírovodíka, neónu, kyslíka, fosfínu a síry. Prekvapivo
malé množstvo kyslíka, ktoré zistila sonda Galileo JEP, sa vysvetľuje tým, že
sonda vstúpila do oblasti jednej z tzv. horúcich škvŕn, v ktorých väčšina vody
(hlavná zlúčenina viažúca na Jupiteri kyslík) skondenzovala už v oveľa hlbších
oblastiach. Oblaky v okolí týchto horúcich škvŕn obsahujú až 100-krát viac vody,
ktorá viaže "chýbajúci" kyslík. Najvrchnejšie vrstvy atmosféry obsahujú kryštály
zmrznutého amoniaku.

Vodík a hélium sú bezfarebné plyny, na sfarbení atmosféry sa preto podieľajú jej
prímesi. Viditeľný povrch Jupitera, čiže horná vrstva oblačnosti, má
charakteristický vzhľad. Už menším ďalekohľadom možno pozorovať, že sa na ňom
striedajú svetlejšie a tmavšie pásy. Svetlejšie pásy sú prejavom väčšej
oblačnosti a vertikálneho prúdenia, tmavé pásy sú miesta s menšou alebo
chýbajúcou oblačnosťou. Pásová štruktúra sa utvorila pravdepodobne hlavne v
dôsledku Jupiterovej rýchlej rotácie a vnútornej energie. Smerom k pólom planéty
sa pásová štruktúra postupne stráca. Okrem toho sa v Jupiterovej atmosfére
vyskytuje mnoho oválnych útvarov, z ktorých najznámejšia a najstabilnejšia je
Veľká červená škvrna. Svojimi rozmermi presahuje Zem, pričom jej veľkosť, tvar
aj farba sa v priebehu času menia. Vo vrcholcoch mrakov dochádza aj k početným
elektrickým výbojom, ktoré zaznamenala aj sonda Galileo JEP.

Jednotlivé pásy Jupiterovej atmosféry rotujú rôznou rýchlosťou; tento efekt bol
po prvýkrát pozorovaný Cassinim (1690). Rotácia Jupiterovej polárnej atmosféry
je o 5 minút dlhšia ako rotácia jeho rovníkovej atmosféry. Navyše sa pásy mrakov
rôznej šírky pohybujú proti sebe v smere stálych vetrov. Na hraniciach týchto
konfliktných prúdov vznikajú búrky a turbulencie. Rýchlosť vetra podľa údajov
sondy Galileo dosahuje až 650 km/h a vetry vyvolávajú aj kolísania teploty vo
vrchnej Jupitrovej atmosfére. Pôvod vetrov sa na rozdiel od pozemských
nepripisuje ohrievaniu atmosféry Slnkom, ale vnútornému teplu planéty.

Predpokladá sa, že v strede planéty leží malé pevné jadro, ktoré sa skladá zo
silikátov a železa. Tlak a teplota sú tu veľmi vysoké. Hlavne vysoký tlak bol v
minulosti príčinou toho, že sa pevné jadro pokladalo za útvar zložený z pevného
vodíka.

Nad jadrom sa nachádza vodíkový oceán, ktorý tvorí rozhodujúcu časť objemu i
hmoty Jupiteru. Vodík je rozdelený do dvoch vrstiev a v oboch je kvapalný.
Spodná vrstva siaha od jadra do vzdialenosti 46 000 km od stredu planéty a
skladá sa z kovového kvapalného vodíka. Kvôli veľkému tlaku má jeho vnútorná
časť odtrhnuté elektróny z atómových obalov a má kovové vlastnosti. Druhá,
vonkajšia vodíková vrstva siaha do vzdialenosti 70 000 km od stredu planéty. Jej
hlavnou zložkou je kvapalný molekulárny vodík. Tvorí vlastný povrch planéty.
Hranica medzi kovovým a molekulárnym oceánom je v hĺbke 17 000 km pod povrchom.
Atmosféra obsahuje okrem vodíka a hélia aj metán, amoniak a vodné pary. Teplota
od oblakov smerom ku stredu rastie. Na vrcholoch mračien je –160°, o 60 km
hlbšie je približne rovnaká teplota ako na Zemi, a ešte kúsok hlbšie je teplota
na bode varu vody. Prúdy tečúce vnútri (v kovovom vodíku) vytvárajú okolo
Jupitera silné magnetické pole. Toto pole je zodpovedné za pozorovanú polárnu
žiaru spôsobenú Birkelandovými prúdmi tečúcimi pozdĺž magnetických siločiar.

Jupiter bolo prvé teleso okrem Zeme, u ktorého boli objavené prirodzené družice.
Objavili ich v roku 1610 Galileo Galilei a nezávisle od neho pravdepodobne aj
Simon Marius. Tieto prvé štyri objavené mesiace sú zároveň najväčšími
Jupiterovými mesiacmi: Io, Európu, Ganymedes a Kallisto (dnes známe ako
Galileove mesiace). Pri pozorovaní ich pohybu bolo zrejmé, že neobiehajú Zem.
Táto skutočnosť bola hlavným bodom obhajoby Kopernikovej heliocentrickej teórie
o pohybe planét; Galileiho vyhlásenie podpory Koperníkovej teórie ho dostalo do
problémov s inkvizíciou. Neskôr pribudli objavy ďalších mesiacov. Niektoré z
nich objavili prelietajúce sondy, ďalšie sa podarilo objaviť na fotografických
snímkach zo Zeme (piaty najväčší Jupiterov mesiac Amaltheu dokonca priamym
pozorovaním). V roku 2014 bolo známych 67 mesiacov Jupitera ale je možné, že
toto číslo ešte nie je konečné. Iba Galileiho mesiace majú guľatý tvar. Spolu so
štyrmi malými vnútornými mesiacmi majú ich dráhy sklony blízke nule. Ostatné
mesiace sú nepravidelného tvaru podobného tvaru asteroidov, ich dráhy mávajú
väčšinou veľký sklon k Jupiterovmu rovníku a najvzdialenejšie z nich obiehajú v
protismere rotácie planéty (v retrográdnom smere).

Ganymedes je najväčším Jupiterovým mesiacom a zároveň aj najväčším mesiacom v
slnečnej sústave. So svojím priemerom 5 262 kilometrov je väčší ako planéty
Merkúr alebo trpasličia planéta Pluto. Jeho jadro z tvrdých hornín pokrýva hrubá
vrstva ľadu a hornín. Zábery sond ukázali, že na jeho povrchu sú rozsiahle
svetlé a tmavé plochy a impaktné krátery. O niečo menší Kallisto, tretí najväčší
mesiac slnečnej sústavy, je taktiež pokrytý mnohými krátermi. Oba mesiace majú
napriek svojim hmotnostiam iba veľmi riedke atmosféry. Najsvetlejším satelitom
Jupitera je Európa. Jej 100 km hrubý ľadový obal pokrytý množstvom brázd
mimoriadne dobre odráža slnečný svit. Pod vrchnou vrstvou ľadu sa pravdepodobne
nachádza tekutý oceán vody. Mesiac Io je jedno z nemnohých telies v slnečnej
sústave, ktoré má aktívne vulkány. Tento mesiac prejavuje najväčšiu sopečnú
aktivitu zo všetkých známych telies v slnečnej sústave. Sopky však nevyvrhujú
roztavené horniny, ako je to na Zemi, ale roztavenú síru. To objasňuje i
čierno-červenožlté zafarbenie mesiaca. Vyvrhovaná ionizovaná síra vytvára okolo
Jupitera tzv. plazmový torus. V ňom sa uzatvára časť Birkelandových prúdov
tečúcich pozdĺž magnetických siločiar planéty a spätne ohrieva mesiac Io.
Vulkanická činnosť na mesiaci Io je spôsobená kombinovaným ohrevom gravitačnými
slapovými silami materskej planéty a elektromagnetickým ohrevom Birkelandovými
prúdmi.

Jupiter má (podobne ako Saturn, Urán a Neptún) sústavu prstencov. Na rozdiel od
známych prstencov Saturna, Jupiterove prstence sú zo Zeme pozorované len veľmi
náročne. Preto ich objavila až sonda Voyager 1 a nezávisle od nej observatórium
na Mauna Kea v roku 1979.

Prstence sú hrubé asi 30 km, široké len 8 000 km a ležia vo vzdialenosti asi 1,8
polomeru planéty od jej stredu. Hustota hmoty v Jupiterových prstencoch je veľmi
nízka a jasnosť dosahuje len 12 magnitúd. Tvorené sú drobnučkými časticami s
priemerom rádovo mikróny. Častice sú pravdepodobne dopĺňané z vnútorných
mesiacov, z ktorých ich vymršťujú nárazy mikrometeoritov. Smerom od planéty
jasnosť prstencov klesá veľmi rýchlo, smerom dovnútra pomalšie. Vnútorný halový
prstenec siaha až k oblačnej prikrývke planéty. Sondy zistili i pomerne vysoký
počet častíc v priestore nad prstencami, a tiež pod nimi. Je možné, že pri
vytváraní prstencov sa uplatňuje i žiarenie z radiačných pásov a magnetické pole
planéty.

Spolu s Jupiterom obiehajú okolo Slnka v približne rovnakej vzdialenosti dve
skupiny planétok známych ako Trójania. Každá skupina zviera s planétou a Slnkom
60-stupňový uhol. Telesá v týchto pozíciách, tzv. libračných bodoch, sú dlhodobo
stabilné. Prvým objaveným Trójanom Jupitera bola planétka 588 Achilles, ktorá má
priemer 135 km. K 13. júnu 2009 bolo klasifikovaných 3183 Trójanov, pričom v
skupine pred Jupiterom je ich známych o 443 viac než za ním. Pôvodné teórie
predpokladali, že telesá boli na týchto pozíciách zachytené, ale najnovšie
štúdie ukázali, že Jupiterovi Trójania boli na tejto dráhe zachytené už v
záverečných štádiách formovania slnečnej sústavy. Ide teda o veľmi starú a
dynamicky veľmi stabilnú skupinu.

Veľká hmotnosť Jupitera a jeho umiestenie blízko vnútornej časti slnečnej
sústavy spôsobuje jeho časté zrážky s jadrami komét. V období od 16. júla do 22.
júla 1994 dopadlo na južnú pologuľu Jupitera viac ako 20 častí rozpadnutého
jadra kométy Shoemaker-Levy 9, čo bola prvá príležitosť priamo pozorovať zrážku
dvoch telies v slnečnej sústave. V miestach dopadu vytryskli z atmosféry
Jupitera plyny, neskôr a v miestach dopadu vytvorili tmavé škvrny, ktoré boli
pozorovateľné takmer rok. Kolíziu sledoval Hubbleov ďalekohľad a tiež Keckove
teleskopy.

V júli 2009 sa v atmosfére Jupitera objavila nová tmavá škvrna. Na základe
snímok infračerveného teleskopu na Mauna Kea sa predpokladá, že tento úkaz je
následkom ďalšej kozmickej zrážky Jupitera s iným telesom, pravdepodobne s
kométou. Novú tmavú škvrnu vyfotografoval aj Hubbleov vesmírny ďalekohľad.

Jupiter so zdanlivou magnitúdou minimálne -1,6 patril k planétam, ktoré ľudia
poznali už od staroveku. Svojou jasnosťou prevyšuje všetky hviezdy (najjasnejšia
hviezda oblohy Sírius má magnitúdu -1,46) ale je až treťou najjasnejšou planétou
po Venuši a Marse. Aj keď je Jupiter od nás omnoho ďalej ako Mars (vzdialenosť
od Zeme je 628 700 000 km a od Slnka 778 300 000 km), niekedy je na oblohe
jasnejší. Je to preto, lebo je omnoho väčší a má hustú atmosféru, ktorá dobre
odráža slnečné svetlo.

Pri pozorovaní voľným okom sa Jupiter javí ako veľmi jasné neblikajúce žlté
teleso. Pri svojom najbližšom priblížení k Zemi – v opozícii – má planéta
jasnosť -2,8 magnitúd, pri najväčšej vzdialenosti – v konjunkcii – iba -1,6. So
zmenou vzdialenosti sa mení aj jeho uhlový priemer od 32" do 52". Za jeden deň
sa na oblohe priemerne posunie o uhol 0,0831°. Podobne ako ostatné planéty, aj
Jupiter vykresľuje na oblohe slučky, ktoré sú spôsobené zložením pohybu Jupitera
a Zeme. Za jeden jeho siderický obeh, ktorý trvá necelých 12 rokov, urobí
planéta necelých 11 (presnejšie 10,9) slučiek. Prechod jedným zvieratníkovým
znamením mu trvá takmer presne rok.

Už menším ďalekohľadom sa dajú pozorovať jeho štyri najväčšie mesiace. Ich
jasnosti sa v opozícii pohybujú na hranici viditeľnosti voľným okom. Sú to 5,0
mag. (Io), 5,3 mag. (Európa), 4,6 mag (Ganymedes) a 5,6 (Kallisto). V
ďalekohľade možno už v priebehu niekoľkých hodín sledovať zmeny polôh
mesiačikov. Často dochádza aj k ich zákrytom planétou alebo naopak k prechodom
cez jej disk. Polohy Galileiho mesiacov na každý deň v roku možno nájsť v
astronomickej ročenke. Ľahko pozorovateľná je aj pásová štruktúra planéty.

Nemáme spoľahlivú informáciu o tom, kedy bola táto planéta pozorovaná po
prvýkrát, pravdepodobne sa to ale stalo okolo roku 3000 až 4000 pred Kr.
Ďalekohľadom sa na Jupiter a jeho mesiace prvýkrát pozrel Galileo v roku 1610. V
roku 1675 vykonal O. Roemer prvé presné merania rýchlosti svetla pomocou určenia
času zákrytov Jupiterových mesiacov.

Koncom 19. storočia začali astronómovia prostredníctvom spektroskopu získavať
prvé údaje o chemickom zložení Jupiterovej atmosféry. Vodík a hélium boli ako
hlavné prvky tvoriace planétu známe už z jeho hustoty. Spektroskopicky sa v
atmosfére Jupitera našli tiež amoniak, metán, etán a acetylén a potvrdil sa tiež
vodík. Ďalšie informácie pred vyslaním kozmických sond získali astronómovia zo
zákrytov hviezd planétou.

Jupiter navštívilo sedem výskumných sond, pričom šesť z nich okolo neho len
preletelo a jedna sa stala na niekoľko rokov jeho umelou družicou. Na ceste k
planéte je ôsma sonda, ktorá sa má stať jeho historicky druhou umelou družicou.

Pioneer 10 preletel okolo Jupitera v decembri 1973, nasledovaný Pioneerom 11
presne o rok neskôr. Sondy poskytli nové dôležité dáta o Jupiterovej
magnetosfére a získali niekoľko fotografií planéty s nízkym rozlíšením.

Voyager 1 preletel okolo Jupitera v marci 1979. Najtesnejšie priblíženie k
planéte na 280 000 km dosiahla sonda 5. marca 1979. Počas priblíženia, ale aj
pred ním a po ňom prebiehal detailný fotografický a rádiový prieskum. K 15.
marcu 1979 odoslala sonda Voyager 1 na Zem viac ako 15 000 fotografií Jupitera a
jeho mesiacov.

V júli toho istého roku preletel okolo planéty aj Voyager 2. Jeho najbližšie
priblíženie k Jupiteru sa odohralo 9. júla 1979, keď sa sonda priblížila iba na
570 000 km od mračien na planéte. Podrobné pozorovanie Veľké červenej škvrny
preukázalo, že ide o komplex niekoľkých búrok okolo jednej obrovskej búrky
zúriacej v atmosfére posúvajúcej sa ľavotočivým smerom. Na zaslaných
fotografiách (celkom približne 18 000 fotografií) boli rozpoznané ďalšie menšie
búrky, ktoré ukázali atmosféru Jupitera ako dynamický a búrlivý celok, ktorý
nebol do dnešných dní celkom vysvetlený a popísaný.

Sonda Galileo bola navedená na obežnú dráhu okolo Jupitera v roku 1995,
vypustila na Jupiter atmosférickú sondu a uskutočnila niekoľko preletov okolo
všetkých Galileových mesiacov. Sonda Galileo sa stala tiež svedkom dopadu kométy
Shoemaker-Levy 9 na Jupiter, ktorá zasiahla planétu v roku 1994. V 21. septembra
2003 jej misia skončila zhorením vo vyšších vrstvách Jupiterovej atmosféry, kam
bola navedená zámerne.

V roku 2000 preletela sonda Cassini na ceste k Saturnu okolo Jupitera a poskytla
niekoľko snímok zatiaľ najlepšej úrovne rozlíšenia. Medzi vedecké ciele výskumu
Jupitera patrilo mapovanie oblačnej vrstvy atmosféry, vytvorenie jej
trojrozmernej mapy, globálna meteorológia, mapovanie výskytu polárnych žiar,
snímkovanie známych satelitov, hľadanie stôp atmosféry na nich a tiež hľadanie
ďalších, dovtedy neznámych obežníc Jupitera a mapovanie jeho rozsiahlej
magnetosféry. Pri najväčšom priblížení bola sonda od vrchných mrakov Jupitera
vzdialená 9,72 miliónov kilometrov. Z tejto vzdialenosti urobila zábery planéty
s rozlíšením 58 km na pixel.

V roku 2007 nastal prelet sondy New Horizons okolo Jupitera na jej ceste k
trpasličej planéte Pluto. Prvé skúšobné pozorovanie Jupitera urobila sonda 5.
januára 2007. V nasledujúcich týždňoch sonda snímkovala planétu pravidelne a
tiež skúmala vlastnosti medziplanetárneho prostredia, magnetosféru a malé
mesiačiky Elara a Himalia. Obrázky z New Horizons predstavovali atmosféru, ktorá
sa líšila od toho, čo videli sondy Cassini a Galileo pred niekoľkými rokmi.
Rovníkové a južné oblasti vrátane Veľkej červenej škvrny pôsobili pokojnejším
dojmom. Atmosféra bola čistejšia a búrkové prejavy menej výrazné. 27. februára
sonda minula Jupiter v minimálnej vzdialenosti 2,3 milióna km. Gravitačný
manéver jej umožnil pokračovať ďalej v jej ceste k Plutu.

5. augusta 2011 odštartovala z Cape Canaveral sonda Juno, ktorá k Jupiteru
doletela v roku 2016. Tam bola navedená na obežnú dráhu okolo planéty podobne
ako sonda Galileo, ale na rozdiel od Galilea dráha sondy Juno prechádza ponad
Jupiterove póly. Dráha je navrhnutá tak, aby sonda postupne pozorovala všetky
geografické dĺžky a šírky planéty a zároveň sa nikdy nedostala do jej tieňa.
Vďaka výstrednej eliptickej dráhe sa Juno vyhne oblastiam s vysokou radiáciou a
k oblačnej vrstve planéty sa priblíži maximálne na 4 800 km. Má merať globálny
výskyt kyslíka a dusíka, pozorovať vodu a čpavok, mapovať gravitačné a
magnetické pole, stanoviť globálnu štruktúru a dynamiku atmosféry pod úrovňou
vrchných mrakov, merať distribúciu nabitých častíc a s nimi spojených polí a
ultrafialové žiarenie z polárnej magnetosféry.

NASA plánuje výpravu na preskúmanie tekutých oceánov na mesiaci Európa, ako aj
prieskum ďalších dvoch veľkých ľadových mesiacov Ganymeda a Kallisto. Táto
plánovaná misia sa nazýva JIMO (angl. Jupiter Icy Moons Orbiter). Jej štart sa
očakáva po roku 2011. Sonda JIMO by mala byť po určitú dobu navedená na obežnú
dráhu okolo každého z troch skúmaných mesiacov. Tri hlavné vedecké ciele tejto
misie sú skúmať pôvod a evolúciu spomínaných mesiacov, zistiť, aké sú možnosti
udržania života na nich a skúmať radiáciu v okolí mesiacov (čo je zároveň
poznatok dôležitý pre zhodnotenie možnosti života na nich).

Planéta je pomenovaná podľa rímskeho boha Jupitera, ktorý je obdobou najvyššieho
gréckeho boha Dia. Po stotožnení Jupitera s Diom môžeme za jeho rodičov
považovať boha roľníctva Saturna a bohyňu Ops. Bol vládcom všetkých bohov, búrok
a bleskov. Vládu nad ostatnými bohmi získal potom, ako porazil svojho otca
Saturna a zvrhol ho z trónu. U Rimanov mal Jupiter ešte väčšiu úctu ako Zeus u
Grékov a oveľa väčšiu úlohu mal aj ako ochranca vojska a darca víťazstva vo
vojne. Jupiterovi boli zasvätené tzv. idy, dni v mesiaci, na ktoré pripadal
spln.



https://sk.wikipedia.org/wiki/Rak%C3%BAsko

Rakúsko, dlhý tvar Rakúska republika (nem. Österreich), je spolkový štát v
strednej Európe s parlamentnou demokraciou. Krajina je od roku 1955, keď ju
opustili vojská víťazných mocností druhej svetovej vojny, členom OSN a od roku
1995 členom Európskej únie.

Administratívne sa člení na 9 spolkových krajín (Bundesländer): Burgenland,
Dolné Rakúsko (Niederösterreich), Horné Rakúsko (Oberösterreich), Korutánsko
(Kärnten), Salzbursko (Salzburg), Štajersko (Steiermark), Tirolsko (Tirol),
Viedeň (Wien) a Vorarlbersko (Vorarlberg).

Povrch štátu pokrýva, až na malú oblasť severne od Dunaja a na východe, mohutný
masív Álp. Rakúsko je po Švajčiarsku druhý najhornatejší štát Európy. Celé
Východné Alpy sa delia na tri súbežné pásma, z ktorých najväčšie výšky dosahuje
stredné pásmo vo Vysokých Taurách (Grossglockner 3 798 m) a Ötztalských Alpách.
Jednotlivé pásma sú navzájom oddelené dlhými pozdĺžnymi údoliami riek Inn,
Salzach (Salica), Enža, Dráva a Mura. Severné pásmo, tvorené vápencami, sa
začína pri Bodamskom jazere Algavskými Alpami, pokračuje Severotirolskými a
Salzburskými Alpami a končí Rakúskymi Alpami (Dachstein – 2 995 m) a Viedenským
lesom. Najmohutnejšie je stredné pásmo, z tvrdých kryštalických hornín, tvoria
ho Ötzalské Alpy, Zillertalské Alpy, Vysoké Taury, Nízke Taury (Hochgolling –
2 863 m), Norické a Cetické Alpy na východe. Z južných vápencových Álp sú v
Rakúsku pohraničné Karnské Alpy (Kellerwand – 2 770 m) a Karavanky. Alpské
predhorie tvorí na severe k Dunajskej kotline sa tiahnúca Rakúska žulová plošina
a Hauskuck. Územie severne od Dunaja vypĺňa najjužnejšia časť Českej vysočiny. Z
nej patrí Rakúsku čiastočne južná Šumava, Novohradské hory, a hlavne na ne
nadväzujúci rozsiahly Dunkelsteinský les a pohraničné Karnské Alpy.

Okrem malej krajiny Vorarlbersko, ktorá je odvodňovaná do rieky Rýn, patrí celá
vodná sústava Rakúska Dunaju. Rakúsky tok Dunaja je celý splavný a meria 350 km.
Dunaj sa využíva aj na lodnú dopravu. Najdôležitejšími prítokmi sú Inn, Lech,
Traun, Salzach, Enža. Ostatné rieky nie sú pre prudký spád splavné, ich význam
je však značný, pretože v riečnych údoliach sa sústreďuje hospodársky vývoj
štátu. Na juhu sú najväčšie toky Dráva (Drau 720 km) a Mura (483 km). Rakúsko má
aj veľa jazier. Najväčšie z nich sú Neziderské (pri maďarskej hranici), časť
Bodamského (hranica s Nemeckom a Švajčiarskom) a Atterské jazero (v Hornom
Rakúsku) nachádzajúce sa v Soľnej komore.

Rakúsko má 8 184 691 obyvateľov. Má relatívne nízku hustotu obyvateľstva
približne 98 obyvateľov/km². V náboženstve má úplnú prevahu rímskokatolícka
cirkev (84%). Rozsiahla časť Rakúska je neobývaná, keďže 2/3 krajiny sú Alpy. V
skutočnosti žije každý tretí Rakúšan v piatich veľkých mestách krajiny: Viedeň
(má 1 766 000 obyvateľov), Graz (240 000 obyvateľov), Linec (205 000
obyvateľov), Salzburg (148 000 obyvateľov) a Innsbruck (122 000 obyvateľov).

Úradným jazykom je nemčina. Obyvateľstvo tvorí 98 % nemecky hovoriacich. Zvyšné
dve percentá sú slovinské (v Korutánsku), chorvátske (v Burgenlande), maďarské,
české a slovenské národnostné skupiny a jazykové menšiny.

Podľa údajov z roku 2001 žilo v Rakúsku 5 915 421 rímskych katolíkov, čo
predstavuje 73,6 % obyvateľov krajiny. Rakúsko patrí a patrilo k prevažne
rímskokatolíckym krajinám Európy. K príslušníkom evanjelických cirkví sa hlási
376 150 obyvateľov, čo predstavuje 4,7 % obyvateľstva. Z nich sa väčšina hlási k
evanjelickej cirkvi a. v. (354 559 obyvateľov) a menšia časť k reformovanej
evanjelickej cirkvi (19 463 obyvateľov). Tretím najpočetnejším náboženstvom je
islam. Vyznáva ho 338 988 obyvateľov, čo predstavuje 4,3 % obyvateľstva krajiny.
Hlásia sa k nemu hlavne obyvatelia tureckého, albánskeho a bosniackeho pôvodu.
Ich počet sa permanentne zvyšuje a v porovnaní so štatistikou z rok 1991 sa
takmer zdvojnásobil. K príslušníkom pravoslávnych cirkví sa hlási 174 385
obyvateľov, čo predstavuje 2,2 % obyvateľstva krajiny. Patria k nim obyvatelia
srbského, bulharského, gréckeho, rumunského a ruského pôvodu. Najviac z nich sa
hlási k srbskej pravoslávnej cirkvi (74 198 obyvateľov).K budhizmu sa hlási 10
402 obyvateľov (0,2 % obyvateľstva štátu). Minority tvoria aj Svedkovia Jehovovi
(23 206), starokatolíci (14 621), židia (8140), adventisti siedmeho dňa (4222)
hinduisti (3629), sikhovia (2794), baptisti (2108) a iní. Bez vyznania je 17,1 %
obyvateľov krajiny.

Železničná doprava je majetkom štátnych železníc (Österreichische Bundesbahnen),
iba časťou disponujú súkromné spoločnosti.

Letecká doprava: Letecké spoločnosti Austrian Airlines, Österreichischer
Luftverkehr lietajú vzdušnými cestami do 56 štátov a 36 krajín Európy, Blízkeho
východu a Severnej Afriky.

Približne medzi rokmi 700 pred Kr. – 450 pred Kr. bola na území dnešného Rakúska
halštatská kultúra. V rokoch 450 pred Kr. až zhruba do prelomu letopočtov tu
žili Kelti (laténska kultúra). V 1. – 5. storočí tu boli rímske provincie
Norikum, Récia a Panónia.

V 5. storočí sa v rámci sťahovania národov konali vpády Germánov a Hunov. V 6.
storočí prišli Slovania, neskôr (najmä v 8. storočí) Bavori. Slovania v dnešnom
Rakúsku vytvorili okrem iného slovanské Korutánske kniežatstvo (Karantánia).

Roku 788 boli dovtedajšie Korutánske kniežatstvo a grófstvo Traungau premenené
na Korutánsku marku a Avarskú marku v rámci Bavorska (ktoré zas patrilo do
Franskej ríše). Roku 799 bola oddelená správa Bavorska (vrátane dnešného
západného Rakúska) od spoločnej správy Avarskej marky (od konca 9. storočia
nazývanej Východná marka) a Korutánskej marky (vrátane dnešného východného
Rakúska), nazývaných v 9. storočí spolu "východné oblasti". V 9. storočí patrilo
severovýchodné Rakúsko k Veľkej Morave. V roku 863 Franská ríša oddelila správu
Východnej marky od Korutánskej marky:

V roku 1526 rakúskym Habsburgovcom pripadli aj Čechy a Uhorsko a vznikla tak
tzv. habsburská monarchia. V 1556 sa Ferdinand I. z rodu Habsburgovcov stal aj
cisárom Rímskonemeckej ríše. V rokoch 1593 – 1609 sa konala pätnásťročná vojna s
Osmanskou ríšou, 1618 – 1648 tridsaťročná vojna. V roku 1683 boli porazení Turci
pri Viedni.

V rokoch 1701 – 1714 sa konala vojna o španielske dedičstvo kde Habsburská
monarchia získala ďalšie územia. V roku 1713 bola vydaná pragmatická sankcia.
Mária Terézia a jej syn Jozef II. centralizovali štátnu moc, zaviedli aj reformy
podporujúce hospodársky rozvoj.

Roku 1804 bola habsburská monarchia transformovaná na rakúske cisárstvo, v roku
1806 zas naopak zanikla Rímskonemecká ríša. V roku 1815 vytvorilo Rakúsko spolu
s Pruskom a Ruskom Svätú alianciu. Po revolúcii 1848-49 nastúpil v monarchii
tvrdý policajný režim, takzvaný Bachov absolutizmus. V roku 1867 bolo rakúske
cisárstvo transformované na Rakúsko-Uhorsko.

Roku 1879 vznikol Trojspolok. Po sarajevskom atentáte na cisára Františka
Ferdinanda d'Este v roku 1914 bola vyhlásená vojna Srbsku a začala sa prvá
svetová vojna. V nej bolo Rakúsko-Uhorsko spolu s Nemeckom porazené, čo malo za
následok rozpad ríše na nástupnícke štáty.

V rokoch 1918-38 existovala tzv. 1. rakúska republika. V roku 1933 sa konal
neúspešný fašistický Dollfussov prevrat. V 1938 prichádza k anšlusu, čiže
pripojeniu Rakúska k fašistickému Nemecku. V 1945 oslobodenie sovietskou armádou
a Spojencami a následná okupačná správa Rakúska USA, Spojeným kráľovstvom,
Francúzskom a ZSSR. Vznikla 2. rakúska republika. V roku 1955 bola s okupačnými
štátmi podpísaná tzv. "štátna zmluva" o nezávislosti Rakúska a zákon o
neutralite, ktorý bol podmienkou odsunu okupačného sovietskeho vojska.

Po druhej svetovej vojne zaznamenalo Rakúsko značný hospodársky rozvoj. Od 1995
je Rakúsko členom Európskej únie.



https://sk.wikipedia.org/wiki/Kali

Koloman Magyary (* 29. december 1982), známy pod umeleckým menom Kali, je
slovenský raper pochádzajúci z Petržalky, ktorý na hip-hopovej scéne pôsobí od
roku 2008.

Svoju debutovú vec vydal vo februári 2008, produkciu mu obstaral známy DJ z H16
Abe a už vtedy sa začalo hovoriť o ďalšom reperovi z Petržalky. Track “Zaplať
keď si je*al” sa stal zrazu číslom 1 v hitparáde na Hip-Hop.sk

Kali sa do povedomia dostal hlavne skladbou „Som hrdý“ s produkcoiu od Smarta,
na ktorú bol natočený videoklip. V tracku používal Double-time. V klipe sa
objavil raper Gamba a DJ Grimaso.

Vtedy ešte ako skupina 851 01 (Kali a Mates) vydali EP so šiestimi skladbami. Na
EP hosťovali Lubeck, Šipo, Elvi a vtedy ešte neznámy Rakby. O hudobné produkcie
sa postarali Abe, Dame a Mako.

Album vyšiel v limitovanom náklade 1000 kusov v marci 2010. O hudobnéj produkcie
sa postarali Grimaso (H16), Abe (H16), Mako, Smart, Opak, Dame, DJ Jazzy a iní.
Na albume hosťovali Mates, Šipo, Zverina, Majk Spirit, Tuko, Separ, Decko, Dame,
Berezin, Lubeck, Opak a Sketa.

Kali sa rozhodol spraviť ešte jeden mixtape, no nahrávanie mu išlo od ruky a tak
sa stal z toho plnohodnotný album, ktorý ho v konečnom dôsledku vystrelil do
výšin slovenskej rappovej scény. Nikto neveril, že po 5 mesiacoch bude ďalší
album rovnako kvalitný ako "Koniec je nový začiatok", avšak “Kto to povedal?”
posunul level ešte vyššie a z dvojice Kali & Peter Pann sa v priebehu roka stala
jedna z najžiadanejších dvojíc na Slovensku. Niektoré skladby hrali aj slovenské
a české rádia. O hudobné produkcie sa postarali PETER PANN, Grimaso, FARKI, El
Murdo, Stym, Hajtkovič, S3RiOUS a Tezet. Ako hostia sa na albume predstavili
Slipo, Sajmon, Tomáš Jedno, Šárka.

Album vyšiel v októbri 2013. O všetky hudobné produkcie sa postaral PETER PANN.
Na albume hosťovali: Miky Mora, Mishell, Rakby, Majself, Plexo, Don Čičo, Mišo
Biely, Čistychov, Slipo, Gitanas a Nerieš. Singel s rovnomenným názvom „Užívam
si to“ sa stal Kaliho najúspešnejším (11 miliónov videní na YouTube).

V poradí siedmy sólový album vyšiel 15. marca 2016. V septembri roku 2015 Kali
vydal prvý videosingel „Dosnívané“, kde sa zamýšľa nad dôsledkami slávy na
osobnosť človeka. Singel mal mimoriadny úspech a vyhral ocenenie rádia Európa 2.
Ďalšie vydané videoklipy taktiež predurčovali úspech albumu. Posledný z nich so
Separom a Matejom Strakom z crew Nerieš zožal taktiež obrovský úspech. Na albume
bol ešte jeden hosť, a to český reper Marpo. O hudobné produkcie sa postarali
neznámi, ale aj známi producenti: Taifun, Slavo Repaský, El Murdo, Marek Šurin,
Stevie Vie, Matej S., Tretina, Infinit, Peter Pann, Hajtkovič, EMERES a Fash
Flaga. Počas dvoch dní predpredaja sa album stal platinovým.

V lete 2016 Kali oznámil že pripravuje album Psycho, no neskôr sme sa dozvedeli
že ponesie názov Dezert. Je to jeho ôsmy a zároveň posledný plnohodnotný sólový
album. Vyšiel 1. marca 2017 a ponúka nám 18 skladieb. Zaujímavosťou je že
obsahuje i jednu bonusovú pesničku "Pravda je len jedna", ktorú Kali nahral ako
soundtrack politického thrilleru "Únos". Dostala aj videoklip so zábermi z
filmu. Pred vydaním samotného albumu uverejnil petržalský raper videoklipy ešte
k skladbám "Zasa sme to", "Jazda", "Púšťam ťa" a "Čo s nimi". Na albume
nechýbajú známy hostia: Separ, Nerieš, Dame, Dawe White, Šárka, Tomáš Botló,
Majk Spirit, Slipo a Majself. O hudobné produkcie sa okrem Petra Panna postarali
Grimaso, Jeso, Stevie Vie, Palio, Taifun, El Murdo, Grizzly, Infinit a
Hajtkovič.



https://sk.wikipedia.org/wiki/Separ

Michael Kmeť, známy pod umeleckým menom Separ alebo Monsignor Separ, je
slovenský raper a člen bratislavskej hip-hopovej skupiny DMS a bývalý člen
nezávislého labelu Gramo Rokkaz. Približne do roku 2011 sa viac-menej aktívne
venoval maľovaniu graffiti a začal s tým skôr, ako s rapom.. So skupinou DMS
vydal jedno EP (Teraz už naozaj) a dva albumy (Čo sa stalo?! a MMXV) a ako
sólový interpret vydal v októbri roku 2012 debutový album Buldozér . V marci
2014 vyšiel jeho druhý sólo album s názvom Pirát.. Na rok 2017 má naplánovaný
tretí sólo album, Pancier. Sám seba pokladá za jedného z najvulgárnejších a
najpriamočiarejších raperov na slovenskej hip-hopovej scéne.

K menu Separ sa Michael dostal cez graffiti, spočiatku sa podpisoval ako Sort,
avšak v blízkosti Žiliny existovala crew „Sorta“, tak si za pomoci priateľov
writterov začal meniť meno. Podmienka bola aby počiatočné alebo koncové písmena
boli R, K alebo S. Postupne dospeli k záveru, že na začiatok dajú písmeno S, na
koniec dali najprv K, neskôr zmenili na R a do stredu si Separ vybral písmeno P,
pretože podľa neho je to P dosť úzke a dosť vysoké. Dosadením samohlások vzniklo
Separ. Táto prezývka mu pristala, pretože sa často separoval od ostatných alebo
vytŕčal podľa jeho slov.ale hybaj AD

Separ začal byť na hudobnej scéne aktívny zhruba okolo roku 2001, kedy s Damem
doma nahrávali napísané texty na kazety. Medzi ľuďmi vystupujú ako skupina
2kusy, ktorá mala pôvodne reprezentovať Bratislavskú mestskú časť Dúbravku.
Neskôr vznikne skupina DWS (Dame, Wrana, Separ), ktorá sa dostáva veľmi rýchlo
na scénu. Toto zoskupenie odohralo cez 50 koncertov v rámci Slovenska a žalo
vzrastajúcu popularitu. Po menších nezhodách sa ale skupina rozpadla. Tento
rozpad spôsobil ročnú pauzu raperov a na scénu prichádzajú až s prvým oficiálnym
nosičom Teraz už naozaj, ktorý nepodlieha kritike, práve naopak. Na EP-čku má
podiel aj producent Smart preto sa skupina nazvala DMS (Dame, Metys, Separ). Po
tom zo skupiny odišiel DJ Metys a pridal sa Smart DMS (Dame, Monsignor Separ,
Smart). Po tom, čo v roku 2007 vzniká postupne hudobné vydavateľstvo a skupina
zároveň Gramo Rokkaz v roku 2009 sa stáva skupina DMS spolu so Separom jej
členmi. Okrem skupiny DMS patrili do Gramo aj skupina Mater, raperi Decko,
Danosť, producenti a DJ-i Dekan, Deryck, Analytik, DJ Lkama, DJ Metys a DJ Miko.
V roku 2010 táto zostava vydáva vôbec prvý sampler na Slovensku s názvom
„2010:Manifest“, ktorý obsahuje 16 skladieb. Separ sa objavuje z toho na
šiestich skladbách. Po tomto diele už skupina koncertuje v rámci GR.

Neskôr vydávajú DMS debutový album s názvom Čo sa stalo?!, ktorý vyšiel v roku
2011. Tento projekt má 16 zvukových stôp, z toho Separ repuje bez jednej vo
všetkých. Album bol nahrávaný v štúdiách BMT a Anapol, pod dohľadom Separa,
G-Boda a Danosťa. Objavujú sa tu hostia ako Čistychov, DNA alebo Momo a
samozrejme chalani z Gramo Rokkaz. Najzaujímavejšia je ale medzinárodná
spolupráca s Termanologym z amerického Bostonu. Tento feat má začiatok v roku
2009, kedy sa na jednom z kempov dali do reči práve spomínaný Termanology s
Tonom S. a dohodli sa na nejakom spoločnom projekte Grama Rokkaz s týmto
americkým raperom. Separ si s ním vymenil mail a do roku 2011 vznikol práve
tento track - „Žijem svoj sen“, na ktorý je natočený aj klip. Na albume sa
objavili aj vokály, o ktoré sa postarali Mona a Beri.

Debutový sólo-album Buldozér vyšiel 31. októbra 2012 pod vydavateľstvom GRAMO
ROKKAZ, s.r.o. ako CD album. Album aj preto nazval Buldozér, pretože mu to
pripomína niečo čo prevalcuje ostatných a prezentuje myšlienkou sa uznávanou
myšlinkou „Buldozér v hube“, ktorá vyjadruje, že si rapuje dosť vulgárne a ostro
- pred ústa si servíku nedáva. K vytvoreniu sólo albumu prispel najmä fakt, že
Gramo Rokkaz ako hudobná skupina obsahuje veľa členov ale na svojom konte majú
málo albumov, tak asi trištvrte roka pred vydaním začal s prípravou a s písaním
textov na album a v októbri sa dostal do predaja. Na albume sa nachádza 18
skladieb s viacerými hosťami, medzi ktorými boli napríklad členovia skupiny
Gramo Rokkaz, Čistychov, Momo, Strapo, Rest (raper), Mišo Biely, Tomáš Botló
alebo Layla. O hudobné podklady sa postarala rovnako pestrá zostava, medzi inými
aj Smart, Deryck, Lkama, DJ Wich, DJ Fatte, Emeres alebo G-Bod. Na albume
prevažujú hlavne sociálne témy o svete okolo Separa.

Po tom čo Separ vydal v októbri 2012 svoj debutový sólo album, začínal meniť
postupne štýl rapovania z klasickej hudby rapu (90bpm) do trapu. Tento štýl
začali podporovať aj jeho kolegovia zo skupiny DMS, avšak ostatní členovia z
Gramo Rokkaz chceli ostať pri boombape alebo klasickej 90bpm hudbe. Tým pádom v
Gramo Rokkaz zotrvávali 2 názory. Chalani sa dohodli, že sa rozídu v dobrom a že
sa teda skupina DMS odlúči od skupiny Gramo Rokkaz. Stalo sa tak 14. októbra
2013, keď to Separ potvrdil na svojom oficiálnom facebookovom profile. O pár dní
neskôr (27. október 2013) Separ s Damem vydali trapovú skladbu produkovanú
Smartom „Vitaj vo finále“, v ktorej vyjadrujú postoj k oddeleniu od Gramo
Rokkaz. Táto skladba sa objavila aj v ďalšom Separovom albume „Pirát“. Po tomto
sa Gramo Rokkaz prestalo nazývať skupinou, ale už figuruje ako len hudobné
vydavateľstvo. Ostatní členovia Gramo Rokkaz, ktorí zostali po oddelení sa
skupiny DMS si založili rapové zoskupenie GR Team, ktoré zastáva Decko, Tono S.,
Danosť a Rebel. Zatiaľ čo Separ pracoval na svojom albume aj GR Team pracoval na
svojom vlastnom albume. 26. februára 2014 vydali album s názvom „1“, na ktorom
Separ hosťuje okrem jednej veci, ktorú spravili spoločne ešte pred rozdelením
(„Gramo Rokkaz, ty k-oko-t!“), aj na druhej s názvom „Superschopnosti“, ktorú
produkoval Deryck. Na tejto skladbe sa podielala celá bývalá zostava Gramo
Rokkaz.

V roku 2013 Separ odohral viacero koncertov, nahral nejaké klipy a nazbieral
mnoho fanúšikov najmä vďaka hosťovačke na 2 skladbách Rytmusa. Prvá skladba
„Škola Rapu“ je odpoveďou na Rakbyho diss na Rytmusa „Čau Paťo“. Druhá
spolupráca s Rytmusom „V mojom svete“ je zahrnutá v albume Navždy od
Kontrafaktu. Okrem Rytmusa, Ega a Separa je na skladbe aj český zástupca Ektor.
Tieto fakty spopularizovali Separa a on sa pričinil vydaním v poradí druhým
sólovým albumom s názvom „Pirát“.

Druhý sólo album Separa sa dostal do predaja 11. marca 2014 pod vydavateľstvom
DMS Records. Na albume sa nachádza taktiež 18 skladieb - tak ako na predošlom
albume Buldozér. Medzi hosťov patria okrem iného aj Strapo, Momo, Čistychov či
Vladimir 518 z českej skupiny PSH a slohou dokonca prispel aj Rakaa Iriscience
zo známej americkej hip-hopovej formácie Dilated Peoples. Po hudobnej stránke sa
na albume objavili známe mená ako DJ Wich, Grimaso, Smart, Lkama či Emeres.
Album nadväzuje na predchádzajúci album, keďže sa tu nachádzajú skladby
„Hejtklub 3“ a „Hejtklub 4“, ktoré sú pokračovaním skladieb „Hejtklub rýchlo“ a
„Hejtklub pomaly“. Väčšina z pesničiek nesie svoju určitú tému, avšak nachádzame
tu aj skladby ako Intro a Outro, kde téma nie je. Je tu možné nájsť g-funkovo
štylizovanú vec „Jemiedno“ s Tomášom Botlom. V skladbe Psí život si Separ pridal
pár autobiografických veršov, ktoré opisujú jeho sídlisko a sídliskového chlapca
tu prirovnáva psovi. Tina pomáha Separovi skladbou „Bublina“, kde sa dopočujeme
o obťažovaní scény novinármi. Cover obsahuje Separovu tvár, ktorá sa smerom
nadol od nosa stáva kostrou. Lesklá potlač vytvára dojem zlatej kostry. K albumu
Pirát si Separ spravil tour, na ktorej navštívil 28 miest (resp. klubov). Tour
niesla názov Pirát Tour a začala v 4. apríla 2014 v Piešťanskom klube Coolturak.
Krsty taktiež patri do tour. 2. mája bol ten slovenský v Bratislave a 9. mája v
Prahe český krst. Posledná zastávka bola na festivale Hip Hop Žije v Bratislave
na Zlatých Pieskoch.

Album vyšiel 14. decembra 2015. Bol avizovaný asi 1 rok pred vydaním. Obsahuje
20 skladieb. Na prvú „Intro“ skladbu je vytvorený aj exotický videoklip v ktorom
účinkuje napríklad aj Sajfa alebo Majster N. O produkciu sa postaral Michal
Nemtuda. Album zdobia hostia ako Pil C, Vladimir 518, Tina, Minimo, Lúza a
Strapo.



https://sk.wikipedia.org/wiki/Taliansko

Taliansko, dlhý tvar Talianska republika (tal. Repubblica Italiana), je štát v
južnej Európe. Má rozlohu 301 270 km² a žije tu 60 626 442 obyvateľov.

Taliansko leží na území južnej Európy na Apeninskom polostrove. K jeho územiu
patria aj ostrovy Sicília, Sardínia, Elba, Capri, Tremiti a Ischia. Geografická
poloha: Južná Európa, 43°58´SŠ, 11°14´VD, Apeninský polostrov.

Taliansko je republika s parlamentným a kabinetným systémom vlády. Je to
unitárny štát so silnou miestnou autonómiou. Hlavou štátu je prezident volený na
7 rokov. Zákonodarnú moc má dvojkomorový parlament, zložený z Poslaneckej
snemovne (630 poslancov) a Senátu (315 volených členov) a 11 doživotných
senátorov vymenovaných prezidentom. Štát sa člení na 20 autonómnych historických
krajov, ktoré majú svoje zákonodarné orgány (regionálne rady) a takisto svoje
výkonné orgány (výkonné výbory).

Taliansko je prevažne hornatá krajina, na severe sa vypínajú členité pásma Álp
(na jej hranici s Francúzskom leží najvyšší vrch Európy, Mont Blanc, s výškou
4 810 m n. m.) s mnohými ľadovcami. Alpy sa zvažujú do Pádskej nížiny, ktorá sa
delí na štyri časti: Piemontská na západe, Lombardská v strede, Benátska na
východe a Emiliánsku na juhu. Vnútornú os polostrova tvoria Apeniny, ktoré sa
vyznačujú seizmickou a sopečnou činnosťou. Apeniny sa delia na severné (Ligúrske
a Etruské), Rímske Apeniny (Abruzzy) a južné, ktoré reprezentujú Neapolské a
Kalaberské Apeniny. Ostrovy sú hornaté s činnými sopkami (napr. Etna, Stromboli
a Vezuv)

Medzi najvýznamnejšie rieky patrí 652 km dlhá rieka Pád, rieky Adige, Tiber
(preteká cez Rím) a Arno. Známe jazerá: Garda, Maggiore, Lugano, Trasimeno a
Bolsenské jazero.

Nerastné zdroje sú rôznorodé, s málo výdatnými ložiskami. Z palív sa ťaží ropa,
zemný plyn, hnedé uhlie a v menších množstvách aj čierne uhlie. Z ostatných
surovín je to najmä menšia ťažba polymetalických rúd, azbestu, solí, síry,
ortuti a mramoru. Zásoby čierneho uhlia sú na Sardínii a v severnom Taliansku
pri meste Bassan, hnedé uhlie sa ťaží v Toskánsku (Grosset). Menšie náleziská
ropy sú pri mestách Parma, Bologna, Ferrara a hlavne na Sicílii. Významnejšia je
ťažba zemného plynu v okolí Milána. Ložiská železnej rudy, ktorej je pomerne
málo, sa nachádzajú na ostrove Elba(z bane spravili turisticky príťažlivé
miesto), na severozápade Sardínie a v Lombardii. Významné ložiská síry sa
nachádzajú na Sicílii.

Na jeden km² pripadá zhruba 190 obyvateľov. Priemerná dĺžka života u žien 81 a u
mužov je 74 rokov. Úradným jazykom v Taliansku je taliančina, okrem nej sa tu
používa aj nemčina v regióne Tridentsko-Horná Adiža a francúzština v regióne
Valle d’Aosta.

Taliani 94,96 %, Rumuni 0,93 %, Arabi 0,82 %, Albánci 0,60 %, prisťahovalci z
Ázie 0,55 %, Nemci 0,49 %, Juhoameričania 0,41 %, Číňania 0, 22 %, Ukrajinci
0,18 %, Rómovia 0,08 % a iné.

rímski katolíci 87,60 %, východní katolíci 0,20 %, pravoslávni 1,60 %,
moslimovia 2,10 %, protestanti 1,10 %, budhisti 0,30 %, hinduisti 0,20 %, bez
vyznania 5,80 %

Hlavné mesto Rím má 2 775 250 obyv. Ďalšie významné mestá sú Miláno (1 369 231
ob.), Neapol (1 067 365 ob.) a Turín (962 507 ob.). Ďalším významným mestom sú
Benátky. V sláve nezaostáva ani historické mesto Pompeje. Dôležité je menšie
mesto Verona pre svoju strategickú pozíciu. Ďalšie veľké mestá: Pescara, Rimini,
Piombino, Florencia, Bologna, Bolzano. Veľkej návštevnosti sa taktiež tešia
historické vykopávky mesta Paestum.

Priemysel je najmä strojársky (spracúva sa železo a vyrába oceľ), chemický,
textilný, obuvnícky, keramický a potravinársky. Poľnohospodárstvo zahŕňa mliečne
výrobky, obilniny, ovocie, zelenina, hrozno, zemiaky, cukrová repa, olivy.
Vyvážajú sa hlavne kovy, textil a oblečenie, motorové vozidlá Fiat a Ferrari,
chemikálie. Obchodnými partnermi na vývoz sú európske krajiny, Spojené štáty,
OPEC. Dovážajú sa priemyselné stroje, petrolej a poľnohospodárske obilniny.
Obchodnými partnermi na dovoz sú európske krajiny, Spojené štáty, OPEC.

Po páde Rímskej ríše (476) sa stalo územie Talianska súčasťou byzantského
cisárstva, neskôr územia Lombardov aj Frankov. V roku 755 vznikol v strednom
Taliansku cirkevný štát, ktorý existoval do roku 1870. V roku 800 bolo územie
súčasťou štátu Karola Veľkého a od roku 962 Rímsko-nemeckej ríše. Do 18.
storočia pretrvalo rozdrobenie krajiny na malé štátne útvary, z ktorých
najväčšie boli Sicílske kráľovstvo, pápežský štát, Sardínske kráľovstvo,
Toskánske vojvodstvo, Milánske vojvodstvo, Benátska republika a Janovská
republika. V 18. storočí sa presadil vplyv rakúskych Habsburgovcov. V rokoch
1796 – 1815 sa Taliansko dostalo pod francúzsky vplyv. K Francúzsku boli
prepojené rozsiahle časti krajiny (Turín, Janov, Rím). V rokoch 1860 – 1870
prebiehal proces politického a územného zjednotenia Talianska proti vplyvu
Rakúska. Taliansko si vydobylo nezávislosť 17. marca 1861.

V prvej svetovej vojne bola krajina najskôr neutrálna, v roku 1915 vstúpila do
vojny na strane Dohody. Povojnový hospodársky pokles a rastúcu nespokojnosť
obyvateľstva využili fašisti, ktorí sa v roku 1922 štátnym prevratom dostali k
moci (diktátor Benito Mussolini). Taliansko sa zúčastnilo v druhej svetovej
vojne od roku 1940 na strane Nemecka. Po vylodení Spojencov na Sicílii a
zvrhnutí Mussoliniho vyhlásila talianska vláda v roku 1943 vojnu tretej ríši.
Dňa 2. mája 1945 bolo Taliansko oslobodené spojeneckými vojskami. Po
celonárodnom hlasovaní v roku 1946 sa Taliansko stalo republikou. Od roku 1949
došlo postupne k politickej a hospodárskej integrácii krajiny so západnou
Európou a v roku 1955 vstúpilo Taliansko do OSN.



https://sk.wikipedia.org/wiki/Hat%C3%A9ria_bodkovan%C3%A1

Hatéria bodkovaná (iné názvy: nesprávne hatéria novozélandská, ľudovo tuatara,
tuatera; Sphenodon punctatus) je jeden z dvoch posledných prežívajúcich druhov
rodu hatérií, prastarého rodu plazov čeľade Sphenodontidae, ktorý bol najviac
rozšírený v druhohorách. Patrí teda medzi žijúce fosílie. Jej domorodé meno
(pochádza zo starej maorijčiny), tuatara, znamená nesúca šípy, a značí radu
špicatých šupín, ktoré má hatéria na chrbte.

Žije iba na niekoľkých ostrovoch okolo Nového Zélandu, kde je prísne chránená.
Počet žijúcich jedincov sa odhaduje na asi päťdesiat tisíc.

Párenie môže začať v období pohlavnej dospelosti (asi v 20 rokoch). Obe pohlavia
sa na seba musia pritisnúť kloakami, pretože samec nemá kopulačný orgán. Zárodok
sa utvára 1 rok. Po nakladení vajec sa už o ne nikto nestará.

Tento článok je čiastočný alebo úplný preklad článku Hatérie novozélandská na
českej Wikipédii (číslo revízie nebolo určené).



https://sk.wikipedia.org/wiki/Belgicko

Belgicko, dlhý názov Belgické kráľovstvo (holandsky: Koninkrijk België;
francúzsky: Royaume de Belgique; nemecky: Königreich Belgien), je štát v
západnej Európe. Hraničí s Holandskom, Nemeckom, Luxemburskom a Francúzskom. Má
viac ako 10 miliónov obyvateľov a rozlohu okolo 30 000 km². Kultúrne a jazykovo
sa nachádza medzi germánskou a románskou Európou. Rozpráva sa tu dvoma hlavnými
rečami: holandsky – niekedy neoficiálne nazývaná flámčina – najmä na severe a
francúzsky vo Valónsku. Hlavné mesto Brusel je oficiálne dvojjazyčné, aj keď
väčšina jeho obyvateľov hovorí po francúzsky. V krajine je oficiálne používaná
aj nemčina malou skupinou obyvateľstva na východe krajiny. Táto jazyková
rôznorodosť sa odráža aj v politickom systéme a v histórii. Meno krajiny
pochádza z názvu kmeňa Belgov (keltský kmeň) a tiež z názvu rímskej provincie na
severe Galie – Belgica. Historicky Belgicko leží v Nizozemsku, ktoré zahŕňa aj
krajiny Holandsko a Luxembursko a pokrýva o niečo väčšie územie ako dnešný
Benelux. Od konca stredoveku až do 17. storočia bolo prosperujúcim obchodným a
kultúrnym centrom. Od 16. storočia po rok nezávislosti v 1830 bolo dejiskom
mnohých bojov medzi európskymi mocnosťami. Nedávno sa Belgicko stalo
zakladajúcim členom Európskej únie, pričom na jeho území sídlia mnohé jej
orgány. Je sídlom aj pre iné medzinárodné organizácie, napríklad NATO.

Počas posledných dvoch tisícročí bolo územie Belgicka bohaté na demografické,
politické a kultúrne zmeny. Prvým dobre zdokumentovaným pohybom ľudí bolo
dobytie územia Rímskou republikou počas 1. storočia pred Kr., nasledované v 5.
storočí Frankami. Franské osídlenie bolo najhustejšie na severe, kde miestny
franský dialekt, z ktorého sa neskôr vyvinula holandčina (flámčina) nahradil
ľudovú latinčinu, z ktorej sa neskôr vyvinula francúzština. Roku 925 bolo
územie, ktoré predstavuje dnešné Belgicko, rozdelené medzi nemeckú a francúzsku
ríšu. Väčšina francúzsky hovoriaceho juhu, ktorý bol časťou lotrinského
vojvodstva, sa dostala pod nadvládu Svätej ríše rímskej. Väčšina holandsky
hovoriaceho severu pripadla Francúzsku.

V 11. a 12. storočí na území dnešného Belgicka vznikli samostatné kniežatstvá
Brabantsko, Flámsko, Hennegavsko a ďalšie.

V rokoch 1364 – 1477 vládli Nizozemsku mocní burgundskí vojvodovia a v dôsledku
toho bola oblasť zatiahnutá do dlhých a ukrutných bojov medzi Francúzskom a
Anglickom známych ako Storočná vojna (1331 – 1453). Táto oblasť, známa ako
Burgundské Nizozemsko, získala určitý stupeň autonómie.

Po smrti posledného burgundského vojvodu Karola Smelého (1433 – 1477) v bitke
pri Nancy pripadlo Nizozemsko sobášom Karlovej dcéry Márie Burgundskej
(1457 – 1482) s rakúskym Maximiliánom I. (1459 – 1519) Habsburgovcom. V roku
1516 zdedil ich vnuk Karol V. (1500 – 1558) španielsku korunu, čím sa vytvorilo
spojenie medzi Rakúskom, Španielskom a Nizozemskom.

Protestantský vládca princ Viliam I. Oranžský (1533 – 1584) sa usiloval o
nezávislosť pre celé španielske Nizozemsko, ale južné provincie (Belgicko)
zostávali katolicizmu a španielskej vláde verné. V roku 1579 protestantské
severné provincie uzavreli Utrechtskú úniu a následne pod Viliamovým vedením
vyhlásili nezávislé Spojené nizozemské provincie. Belgicko potom stratilo ďalšie
územia v tridsaťročnej vojne (1618 – 1648). V roku 1700, keď zomrel Karol II.
(1661 – 1700), posledný zo španielskych Habsburgovcov, padla zostávajúca časť
územia do francúzskych rúk. Oblasť bola následne okupovaná Nizozemskom a
Angličanmi počas Vojny o španielske dedičstvo (1702 – 1713). Rakúska vláda bola
obnovená v roku 1748. Za habsburskej cisárovnej Márie Terézie (1740 – 1780)
priniesla modernizácia poľnohospodárstva novú prosperitu a podnietila rozvoj
nových priemyselných odvetví. V tomto období boli vybudované vodné cesty. V roku
1792 však vypukla vojna medzi revolučným Francúzskom a Rakúskom. V júni 1794
Francúzi Rakúsko porazili a Belgicko bolo Francúzskom anektované. Po
Napoleonovej porážke pri Waterloo (v Brabantsku južne od Bruselu) spojil
Viedenský kongres Belgicko a Holandsko. Konfliktné záujmy a odlišné
vierovyznanie ale viedli k nepokojom.

Po zvolení vojvodu Leopolda (1790 – 1865) zo sasko-coburského rodu prvým
panovníkom nového kráľovstva vyhlásilo Belgicko roku 1830 samostatnosť.

V snahe vytvoriť z Belgicka koloniálnu mocnosť získal kráľ Leopold II.
(1835 – 1909) roku 1885 rozsiahle oblasti Konga v strednej Afrike. V roku 1908
sa táto oblasť stala Belgickým Kongom. Kongo prinieslo Leopoldovi veľké zisky z
produkcie kaučuku. Utrpenie afrických robotníkov pod jarmom zámorských
kolonizátorov však prerástlo do medzinárodného škandálu.

Keď Nemecko v júli 1914 prepadlo Luxembursko, požiadalo Belgicko o priechod pre
svoje vojská. Keď Belgičania odmietli, Nemecko okamžite na Belgicko zaútočilo.
Bola okupovaná väčšina krajiny a na belgickej pôde sa odohral rad krvavých
bitiek Prvej svetovej vojny (1914 – 1918). Za vojny prepadli belgické sily z
Konga Ruandu-Urundi v Nemeckej východnej Afrike.

V roku 1930 rozdelila Belgická vláda pod tlakom rastúceho flámskeho národného
hnutia územie na francúzsky a flámsky hovoriacu oblasť. V máji 1940 začala
ďalšia nemecká okupácia. Keď do Belgicka v auguste 1944 vstúpili spojenci,
zabránili odbojári zničiť Antverpský prístav, ktorý potom slúžil ako životne
dôležitá základňa pre postup spojencov na nemecké územie. Kráľ Leopold III.,
ktorého vláda bola značne nepopulárna, odstúpil v roku 1951 v prospech svojho
syna Baudouina I. (1930 – 1993). V roku 1960 poskytlo Belgicko nezávislosť Kongu
a v roku 1962 aj Ruande-Urundi (dnes Rwanda a Burundi). V roku 1980 bola Flámsku
a Valónsku poskytnutá čiastočná autonómia. Brusel a okolie tvorí samostatnú
dvojjazyčnú oblasť. Od roku 1948 tvorí Belgicko spolu s Holandskom a
Luxemburskom colnú, od roku 1960 hospodársku úniu Benelux. Vo voľbách roku 1991
sa presadili do parlamentu flámski extrémni nacionalisti. Od roku 1993 je
Belgicko federáciou.

Belgicko je ľudovou konštitučnou monarchiou a parlamentnou demokraciou, ktorá sa
zmenila po 2. svetovej vojne z unitárneho štátu na federáciu. Dvojkomorový
parlament sa skladá zo Senátu – horná komora a zo Snemovne reprezentantov –
dolná komora. Senát je skôr zložený z priamo zvolených starších politikov a
reprezentantov komunít a regiónov, zatiaľ čo do dolnej snemovne volia všetci
Belgičania od 18. rokov pomerným systémom. Belgicko je jedna z mála krajín,
ktorá má povinnú volebnú účasť, čím má aj jednu z najvyšších volebných účastí na
svete. Federálna vláda, formálne vymenovaná kráľom, musí získať dostatočnú
dôveru v dolnej komore parlamentu. Vláda je vedená ministerským predsedom. Počet
holandsky a francúzsky hovoriacich ministrov je rovnaký, tak ako to predpisuje
ústava. Kráľovná, alebo kráľ je hlavou štátu, má však len limitované právomoci.
Reálnu výkonnú moc má premiér a rozličné vlády, ktoré spravujú krajinu. Súdny
systém je založený na občianskom práve, ktoré má korene v Napoleonovom Code
civil.

Belgické politické inštitúcie sú komplexné. Politická moc je zosúladená tak, aby
sa zabezpečila reprezentácia jazykových komunít. Od roku 1970 sa veľké politické
strany rozštiepili na veľké časti, ktoré zastupujú práve tieto komunity. Hlavné
strany v každej komunite patria do troch politických rodín: pravicoví liberáli,
kresťanskí demokrati a ľavicoví sociálni demokrati. Ďalšími stranami sú zelené
strany a najmä vo flámsku nacionalistické a krajne pravicové strany. Politici sú
ovplyvňovaní lobistickými skupinami, najmä odbormi, obchodnými komorami a
zamestnávateľmi.

Súčasný kráľ Albert II. nahradil svojho predchodcu kráľa Baudouina v roku 1993.
Premiér Guy Verhofstadt z Flámskej liberálno-demokratickej strany (VLD) nastúpil
do funkcie v roku 1999. Viedol koalíciu zloženú zo šiestich strán. Nachádzali sa
v nej liberálne, sociálno – demokratické a zelené strany. Bola to prvá vláda bez
kresťanských demokratov od roku 1958. Po voľbách v roku 2003 sa mu podarilo opäť
zostaviť vládu štyroch strán. V posledných rokoch nastal aj významný vzostup
separatistického krajne pravicového Flámskeho bloku (Vlaams blok), ktorý však je
pomaly vytláčaný podobnou stranou Flámsky záujem (Vlaams Belang).

Medzi najvýznamnejšie výsledky vlády Verhofstadta patrí vyrovnaný rozpočet,
ktorý dosiahlo Belgicko ako jedna z mála krajín EÚ. Tento výsledok bol
dosiahnutý čiastočne aj na nátlak Európskej rady. Pád predchádzajúcej vlády bol
spôsobený v roku 1999 tzv. dioxínovou krízou. Bol to veľký potravinový škandál,
ktorý vyústil do ustanovenia Belgickej potravinovej agentúry. Toto sa odrazilo
na posilnení zelených strán, ako aj na veľký dôraz na environmentálnu politiku
počas Verhofstadtových vlád. Politika zelených vyústila aj do dohody o postupnom
odstavovaní siedmich jadrových blokov. Toto rozhodnutie však bolo zmenené po
roku 2005. Neúčasť kresťanských demokratov vo vláde umožnila premiérovi presadiť
liberálnejší pohľad na sociálne otázky a takisto zlegalizovať mäkké drogy,
svadby osôb rovnakého pohlavia a eutanáziu. Dve posledné vlády viedli aj aktívnu
diplomatickú politiku v Afrike a boli proti invázii do Iraku. Presadili aj
legislatívu týkajúcu sa vojnových zločinov. Počas obidvoch posledných vlád sa
spory komunít týkali najmä nočnej prevádzky na Bruselskom letisku a štatútu
volebného okrsku v časti Bruselu.

Belgicko s rozlohou 30 528 km² má tri hlavné zemepisné regióny: pobrežné planiny
na severozápade, centrálnu plošinu v strede krajiny a Ardenskú vysočinu na
juhovýchode. Pobrežné planiny sú tvorené najmä piesočnými dunami a poldrami.
Poldre sú časti krajiny, ktoré ležia pod hladinou mora a sú od neho chránené
hrádzami, alebo ďalej vo vnútrozemí poľami, ktoré sú odvodnené kanálmi.
Centrálna plošina leží ďalej vo vnútrozemí. Je to rovná, pomaly sa dvíhajúca
oblasť s mnohými úrodnými údoliami, zavlažovaná mnohými kanálmi. Tretí región
Arden, je hornatejší ako predchádzajúce. Je to husto zalesnená kamenistá
plošina, ktorá sa ťahá do severného Francúzska. Práve v tomto regióne môžeme
nájsť väčšinu voľne žijúcich živočíchov. Najvyšším bodom Belgicka je 694 metrov
vysoký Botrange.

Podnebie je mierne prímorské s vysokými zrážkami počas všetkých ročných období.
Priemerná teplota sa pohybuje v januári okolo 3 °C a v júli okolo 18 °C, pričom
priemerné množstvo zrážok v januári je 65 milimetrov a v júli 78 milimetrov.

Husto zaľudnené Belgicko sa nachádza v strede jedného z najpriemyselnejších
regiónov sveta. Belgicko bolo prvou krajinou kontinentálnej Európy, v ktorej sa
odohrala priemyselná revolúcia začiatkom 19. storočia. V mestách Liège a
Charleroi sa rozvinul banský priemysel a oceliarstvo, ktorý tam prosperoval až
do polovice 20. storočia. Ale od roku 1840 bol textilný priemysel vo Flámsku vo
viacerých krízach, čo spôsobilo hladomor (1846 – 1850).

Po 2. svetovej vojne sa v Gente a Antverpách začal rýchlo rozvíjať chemický a
petrochemický priemysel. Ropná kríza v rokoch 1973 – 1979 spôsobila ekonomike
dlhšiu recesiu. Táto spôsobila aj úpadok oceliarskeho priemyslu, čím sa spomalil
ekonomický vývoj vo Valónsku.

V 80. a 90. rokoch sa ekonomické centrum krajiny posunulo na sever do Flámska a
v súčasnosti sa tam koncentruje priemysel. Koncom 80. rokov dosahoval vládny dlh
120 % HDP. Napriek vyrovnanému rozpočtu v posledných rokoch, vládny dlh
predstavuje 94 % HDP (2005).

Belgicko má otvorenú ekonomiku. Má postavenú kvalitnú infraštruktúru prístavov,
vodných ciest, železníc a diaľnic, ktorá ju spája s ekonomikami svojich susedov.
Antverpy sú druhým najväčším európskym prístavom. Ako jedna zo zakladajúcich
krajín Európskej únie podporuje rozširovanie právomocí európskych inštitúcií pre
lepšie prepojenie členských ekonomík. V roku 1999 Belgicko prijalo jednotnú
európsku menu euro, ktorá nahradila belgický frank v roku 2002. Belgická
ekonomika je silno orientovaná na zahraničný obchod, pričom časť z neho tvoria
tovary z vysokou pridanou hodnotou. Dovážajú sa najmä potraviny, prístroje,
neopracované diamanty, ropa a ropné výrobky, chemické výrobky a textil. K
najvýznamnejším exportným artiklom patria automobily, potraviny, brúsené
diamanty, železo, oceľ, textil, plasty a ropné výrobky.

Od roku 1922 tvoria Belgicko a Luxembursko jednotný trh s colnou a menovou úniou
– Belgicko-Luxemburská ekonomická únia. Jej hlavnými obchodnými partnermi sú
Holandsko, Nemecko, Francúzsko, Veľká Británia a Spojené štáty. Belgicko sa v
roku 2005 umiestnilo na 9. mieste rebríčka indexu ľudského rozvoja.

Železničná sieť belgická je rozsiahla. Prvá trať bola sprevádzkovaná už 5. mája
1835: Brusel-Groendreef/Allée verte – Mechelen.

V r. 1870 vlastnilo kráľovstvo 863 km tratí, v súkromnom vlastníctve bolo
2 231 km. V období 1870 – 1882 bola postupne väčšina železníc znárodnená. V r.
1926 vznikla štátna spoločnosť SNCB/NMBS (Nationale Maatschappij der Belgische
Spoorwegen alebo Société Nationale des Chemins de Fer Belges, nemýliť si s
SNCF). V r. 1958 bola úplná sieť v štátnom vlastníctve. 5. mája 1935 SNCB/NMBS
začali s elektrifikáciou na trati
Brussel-Noord/Bruxelles-Nord – Antwerpen-Centraal (44 km).

V nadväznosti na budovanie vysokorýchlostných tratí (LGV/HSL) Francúzska a
Nemecka sa začala táto sieť budovať aj v Belgicku:

Prevádzku na LGV/HSL zabezpečujú vlaky spoločností Thalys, Eurostar, ktorých
spoločníkom sú aj SNCB/NMBS, nemecké ICE a francúzske TGV.

Hustota zaľudnenia je v Belgicku jedna z najvyšších v Európe (342 ľudí na km2).
Miesta s najvyššou hustotou obyvateľstva sú okolo Bruselu, Antverpy, Gentu a
Leuvenu. Táto aglomerácia sa nazýva aj ako Flámsky diamant. Ďalšími dôležitými
sídelnými oblasťami sú Liege, Charleroi, Kortrijk, Bruggy, Hasselt a Namur.
Najmenšia hustota obyvateľstva je v Ardenách. V roku 2005 malo Flámsko 6 043
161, Valónsko 3 395 942 a Brusel 1 006 749 obyvateľov.

Až 97,3 % obyvateľov žije v mestách, čo radí krajinu medzi najviac urbanizované
na svete. Najvýznamnejšie mestá sú Brusel (1 006 749), Antverpy (457 749), Gent
(230 951), Charleroi (201 373), Liege (185 574) a Brugy (117 351).

Sekulárna ústava zabezpečuje slobodu vierovyznania a vláda rešpektuje toto právo
aj v praxi. Podľa štúdia z roku 2001 približne 47 % Belgičanov udáva katolícke
vierovyznanie. Komunita moslimov má 3,5 %-né zastúpenie. Od získania
nezávislosti mal katolicizmus silné postavenie v politickom vývoji krajiny cez
kresťansko – demokratické strany. Toto pôsobenie bolo čiastočne kompenzované
voľnomyšlienkárskymi a slobodomurárskymi hnutiami.

Veľká väčšina Belgičanov sú Flámi a Valóni. Spolu tvoria okolo 85 %
obyvateľstva. Ďalšie etnické skupiny z Európy sú Taliani, Francúzi a Nemci s
11,1 %. Severoafrickí imigranti, najmä Arabi z Maroka a Alžírska a tiež Turci
tvoria 3 % celkovej populácie. Odhaduje sa, že 98 % ľudí je gramotných.
Vzdelanie je povinné od 6 do 18 rokov, ale veľa Belgičanov študuje až do 23
rokov. Podľa OECD malo Belgicko v roku 1999 3. najvyšší počet 18 – 21 ročných so
stredoškolským vzdelaním (42 %). Napriek tomu však stúpa počet ľudí s funkčnou
negramotnosťou.

Kultúrny život v Belgicku sa vždy sústreďoval okolo každej komunity. Spoločné
znaky sú menej dôležité, pretože neexistujú spoločné univerzity, žiadne spoločné
médiá, vedecké a kultúrne inštitúcie, kde by boli obidve hlavné komunity
zastúpené. Napriek týmto rozdielnostiam, Belgicko je dobre známe svojim
výtvarným umením a architektúrou. Región dnešného Belgicka bol územím významných
umeleckých hnutí, ktoré mali významný vplyv na európske umenie. Z maliarov medzi
najznámejších patria Flámi Pieter Brueghel starší (1525 – 1569), Peter Paul
Rubens (1577 – 1640), surrealista René Magritte (1898 – 1867),Guy Huygens (1924
– ), skladateľ César Franck (1822 – 1890) a architekt Henry Van de Velde
(1863 – 1957).



https://sk.wikipedia.org/wiki/Zoznam_miest_v_Spojenom_kr%C3%A1%C4%BEovstve

Zoznam miest v Spojenom kráľovstve obsahuje prehľad najväčších mestských sídiel
v Spojenom kráľovstve a abecedný zoznam všetkých obcí s mestskými právami.

Najväčšia metropolitná oblasť v Spojenom kráľovstve je Londýn s 12,6 milióna
obyvateľov. Žije tu pätina obyvateľstva krajiny. Tabuľka uvádza najväčšie
metropolitné oblasti k 1. januáru2007).

Nasledujúca tabuľka obsahuje všetky mestské sídla, ktoré mali podľa odhadu k 1.
januáru 2007 viac než 50 000 obyvateľov, výsledky sčítania obyvateľstva (SO) z
5. apríla 1981, 21. apríla 1991 a 29. apríla 2001..

V Spojenom kráľovstve udeľuje mestské právo panovník skupine obcí na základe
stanovených kritérii (napr katedrála v obci). 66 miest je rozdelených v častiach
krajiny nasledovne: Anglicko (50), Škótsko (6), Wales (5) a Severné Írsko (5).
Nasledujúci zoznam obsahuje všetky obce v Spojenom kráľovstve s titulom City.

Tento článok je čiastočný alebo úplný preklad článku Liste der Städte im
Vereinigten Königreich na nemeckej Wikipédii.



https://sk.wikipedia.org/wiki/%C4%8Cesko

Česko, dlhý tvar Česká republika, je stredoeurópsky štát. Na západe susedí s
Nemeckom, na severe s Poľskom, na juhovýchode so Slovenskom a na juhu s
Rakúskom. Česko tvoria Čechy, Morava a české Sliezsko.

Podnebie má mierne a prechodné. Povrch tvoria pahorkatiny a niekoľko pohorí.
Pohoria sú Krkonoše a Biele Karpaty. Najvyššia hora je Sněžka. Hlavné mesto je
Praha, iné väčšie mestá sú Brno, Ostrava, Plzeň a Liberec. Česko je priemyselný
štát, zo všetkých štátov Európskej únie tu priemysel tvorí najviac percent HDP.
Od roku 1999 je Česko členom NATO a od 1. mája 2004 je členom Európskej únie.

Prvé doklady o tomto osídlení v podobe artefaktov siahajú až do staršej kamennej
doby, zhruba 28 000 rokov pred Kr. Od 5. storočia pred Kr. obývali Česko Kelti,
neskôr Germáni.

V 6. storočí na územia dnešného Česka prišli slovanské kmene. V 7. storočí sa
ich časť stala súčasťou Samovej ríše. V 9. storočí slovanské kmene na Morave
vytvorili Veľkú Moravu. Čechy sa zjednotili v 10. storočí pod vedením dynastie
Přemyslovcov (vládli v rokoch 924 – 1306). Územný rozsah približne zodpovedajúci
dnešnému bol dosiahnutý v 11. storočí po pripojení dnešnej Moravy.

Celé dnešné územie štátu patrilo k rímskonemeckej ríši počas celej jej
existencie (10. stor. – 1806). Okrem toho Česko – podobne ako Uhorsko – v rokoch
1526 – 1918 patrilo k habsburskej monarchii, teda rakúskej monarchii, a tým
pádom bolo v rokoch 1804 – 1867 zároveň súčasťou Rakúskeho cisárstva, v rokoch
1867 – 1918 bolo zároveň súčasťou Rakúsko-Uhorska.

Od 13. storočia do konca druhej svetovej vojny bolo pohraničie Čiech, Moravy aj
Sliezska (neskôr označované ako tzv. Sudety) obývané Nemcami (vysídlení boli po
druhej svetovej vojne). Azda najvýznamnejším českým panovníkom bol rímskonemecký
cisár Karol IV. v 14. storočí; založil Karolovu univerzitu, nechal vybudovať
Karolov most, Karlštejn a pod. Za Karola IV. Česko dosiahlo svoj najväčší územný
rozmach (dočasne k nemu patrilo až Brandenbursko s Berlínom),[chýba zdroj]
územia na severe v dnešnom Nemecku a Poľsku však Česko postupne stratilo v 17. a
18. storočí.

Česko bolo spustošené Husitským povstaním (1415 – 1436) a tridsaťročnou vojnou
(1618 – 1648). Počnúc tridsaťročnou vojnou nastal asi na 150 rokov hlboký
hospodársky, politický a kultúrny úpadok a silná germanizácia Česka. Koncom 18.
storočia nastúpilo české národné obrodenie.

Po prehre Centrálnych mocností v prvej svetovej vojne a následného pádu
monarchie vstúpili spoločne so Slovákmi a Rusínmi do novej Česko-slovenskej
republiky. Významnú úlohu na vzniku republiky mal český prof. Tomáš Garrigue
Masaryk (1850 – 1937), Edvard Beneš (1884 – 1948), ale aj slovenský rodák Dr.
Gen. Milan Rastislav Štefánik (1880 – 1919).

V roku 1938 anektoval nemecký diktátor Adolf Hitler so súhlasom Británie,
Francúzska a Talianska prevažne nemecky hovoriace Sudety a v roku 1939 prepadol
zvyšok krajiny, od ktorej sa predtým oddelilo Slovensko. Vyhlásený bol
Protektorát Čechy a Morava. Počas druhej svetovej vojny došlo na území
protektorátu k niekoľkým ľudovým povstaniam a vzburám (napr. atentát na
R.Heydricha, Pražské povstanie v roku 1945).

Po druhej svetovej vojne došlo k obnoveniu Česko-Slovenska. Po víťazstve
Komunistickej strany v českej časti štátu, došlo k februárovému prevratu roku
1948. Nastolená bola komunistická diktatúra. Totalitný režim odstránila až nežná
revolúcia v roku 1989. Následne sa v roku 1993 Česko-Slovensko pokojnou cestou
rozdelilo na Česko a Slovensko. Samostatné Česko 12. marca 1999 vstúpilo do
severoatlantického vojenského paktu NATO a 1. mája 2004 do Európskej únie.

Česko má spoločné hranice so 4 krajinami. Na západe hraničí s Nemeckom v dĺžke
asi 810,7 km, z toho so Saskom 453,9 km a s Bavorskom 356,8 km. Z juhu hraničí s
Rakúskom v dĺžke 466,1 km, na východe so Slovenskom na 251,8 km dlhej hranici a
na severe s Poľskom, pričom dĺžka hranice je podľa českých údajov 761,8 km, a
podľa poľských údajov až 789,89 km.

Výbežky Česka sú: ašský výbežok, šluknovský výbežok, frýdlantský výbežok,
broumovský výbežok, javornický výbežok (tiež vidnavský výbežok), osoblažský
výbežok a břeclavský výbežok (tiež Dyjský trojuholník, Podyjský roh).

Najnižšie položeným miestom je bod odtoku Labe z krajiny pri Hřensku, s výškou
115 m n. m. Najvyšším miestom je vrchol Sněžky, 1 602 m n. m. Najvyšším umelým
bodom je vrchol televízneho vysielača na vrchu Praděd, 1 654 m n. m.

Z fyzicko-geografického hľadiska leží Česko na rozhraní dvoch horských sústav.
Západnú a strednú časť tvorí Česká vysočina, majúca prevažne ráz pahorkatín a
stredohorí (Šumava, Český les, Krušné hory a Sudety – Jizerské hory, Krkonoše,
Orlické hory, Králický Sněžník, Jeseníky). Na východe územia zasahujú výbežky
Západných Karpát (Beskydy).

Z celkovej plochy Česka 78 866 leží 52 817 km² (67 %) v nadmorskej výške do
500 m, 25 222 km² (32 %) vo výške 500 až 1 000 m a iba 827 km² (1,05 %) vo výške
nad 1 000 m. Priemerná nadmorská výška činí 430 m.

Územie Česka tvoria dve rozsiahle geologické jednotky Český masív a Západné
Karpaty.

Český masív je hrasťová štruktúra tvorená predmezozoickým kryštalinikom s
premenenými a vyvretými horninami a jeho sedimentárnym obalom. Je súčasťou
hercýnskeho orogénu, no bol postihnutý aj mladšou zlomovou tektonikou. Člení sa
na niekoľko oblastí: Moldanubickú, Kutnohorsko-svrateckú, Stredočeskú,
Krušnohorskú, Lužickú a Moravsko-sliezsku oblasť. Tieto bloky prekambrického až
paleozoického veku, boli spojené v priebehu hercýnskeho vrásnenia, pričom sa
nasunuli smerom na sever na Východoeurópsku platformu.

V priebehu triasu bola oblasť prevažne vynorenou časťou Pangey a tvorila tzv.
Vindelický val, ktorý oddeľoval alpídnu Tethýdu od platformného germánskeho
vývoja na severe. Oblasť bola po zvyšok mezozoika striedavo zaplavovaná
epikontinentálnym morom. Neskôr v priebehu terciéru sa na túto konsolidovanú
oblasť nasunul z juhu a východu alpsko-karpatský orogén. Východná časť Českého
masívu sa pod zaťažením príkrovmi flyšového pásma postupne ohýbala a spôsobila
vznik karpatskej predhlbne. V kvartéri do oblasti zasahoval v priebehu ľadových
dôb kontinentálny ľadovec, ktorý z oblasti Škandinávie priniesol početné bludné
balvany a ďalší exotický materiál. Kvartérna pôdna pokrývka sa vyznačuje značnou
variabilitou. Najrozšírenejším typom pôd v Česku sú hnedé pôdy.

Územie krajiny tvorí rozvodie oddeľujúce povodie Severného, Baltského a Čierneho
mora. Hlavnými tokmi sú tu Labe (370 km) s Vltavou (433 km), v oblasti Moravy
rieka Morava (246 km) s Dyjou (306 km) a v Sliezsku Odra (135 km) s Opavou
(131 km).

Podnebie sa vyznačuje vzájomným prenikaním a miešaním oceánskych a
kontinentálnych vplyvov. Je charakteristické západným prúdením s prevahou
západných vetrov, intenzívnou cyklonálnou činnosťou a pomerne hojnými zrážkami.
Prímorský vplyv sa prejavuje hlavne v Čechách a na Morave. V Sliezsku už pribúda
vplyvov kontinentálnej klímy z východu. Veľký vplyv na podnebie má i nadmorská
výška a reliéf.

Flóra a fauna svedčí o vzájomnom prenikaní hlavných smerov ktorými sa v Európe
šírilo rastlinstvo a živočíšstvo. Lesy sú prevažne ihličnaté a zaberajú asi 33 %
celkovej rozlohy krajiny.

Česko je demokratická parlamentná republika. Výkonnú moc má prezident a vláda,
ktorá vydáva nariadenia a navrhuje zákony. Zodpovedá sa Poslaneckej snemovni.
Hlavou štátu je prezident, volený každých päť rokov v prezidentských voľbách.
Prezident navrhuje ústavných sudcov, ktorých musí schváliť Senát, za určitých
podmienok môže rozpustiť Poslaneckú snemovňu a vetovať zákony (okrem ústavných).
Takisto vymenúva predsedu vlády a ďalších jej členov na návrh predsedu. Prijíma
demisiu predsedu vlády a jeho prostredníctvom aj od jednotlivých členov vlády.

Česko má zavedenú štruktúru zahraničných vzťahov. Je členom OSN, Európskej únie
(EÚ), NATO, Organizácie pre hospodársku spoluprácu a rozvoj (OECD) a Rady
Európy. Je pozorovateľom Organizácie amerických štátov. Všetky štáty (138
 štátov k 3. máji 2016, z toho je deväť štátov zastúpených diplomatmi v hodnosti
chargé d’affaires) a   medzinárodné resp. nadštátne organizácie, ktoré majú
diplomatické styky s Českou republikou, majú veľvyslanectvo v Prahe, a niektoré
z nich majú generálne konzuláty alebo konzuláty v určitých mestách, najmä v
Brne. Česko má v štátoch a u medzinárodných resp. nadnárodných organizácií, s
ktorými má diplomatické styky, recipročne svoje veľvyslanectvá (ambasády) a
konzuláty.

Ku kľúčovým nerastným surovinám ťažených v Česku patrí čierne a hnedé uhlie,
ďalej kaolín alebo stavebné hmoty a urán. V malom rozsahu sa ťaží ropa a zemný
plyn a ďalšie suroviny.

Poľnohospodárska výroba takmer pokrýva domácu spotrebu. Pestuje sa hlavne obilie
(pšenica, jačmeň, kukurica), zemiaky, cukrová repa, zelenina, ľan a repka. Svoj
význam má aj pestovanie chmeľu a vinohradníctvo. Významným produktom a aj
exportným tovarom je pivo. Základom živočíšnej výroby je chov kráv, ošípaných a
hydiny, ďalej včelárstvo a chov sladkovodných rýb (najmä kaprov).

Základom energetiky sú uhoľné a jadrové elektrárne (Temelín a Dukovany).
Hlavnými priemyselnými centrami sú Praha, oblasť Brna, oblasť Ostravy a Plzne.
Medzi dôležité odvetvia priemyslu patrí hutníctvo, strojárstvo, textilný
priemysel, potravinársky priemysel, elektropriemysel a výroba dopravných
prostriedkov. Najdynamickejšie sa rozvíjajúcim odvetvím je stavebníctvo. Česko
má hustú dopravnú sieť.

Hrubý domáci produkt na hlavu v parite kúpnej sily v roku 2010 dosiahol 82 %
priemeru EÚ (EÚ 27).

Národnostné zloženie podľa sčítania ľudu v roku 2001 je: národnosť česká 90,4 %,
moravská 4,9 %, sliezska 0,1 %, slovenská 1,4 %, poľská 0,4 % nemecká 0,2 %,
ukrajinská 0,5 %, vietnamská 0,3 %, rómska 0,1 %.

Podľa vierovyznania tvoria: ateisti 59 %, rímskokatolíci 26,8 %, evanjelici
1,2 %, cirkev československá husitská 1 %, nezistená 8,8 %.

Česká literatúra je literatúra písaná príslušníkmi českého etnika a iných etník
písaná na území českého štátu. Je písaná nielen česky, ale tiež starosloviensky,
latinsky a nemecky. K českej literatúre sa počíta tiež literatúra písaná Čechmi
v zahraničí alebo po česky príslušníkmi iných etník.

Literárne dejiny začínajú ústnou tradíciou, v ktorej vyniká povesť o praotcovi
Čechovi, Krokovi, Libuši, Přemyslovi Oráčovi a dievčenské vojne. Počiatky
písanej literatúry súvisí s činnosťou Konštantína Filozofa a jeho brata Metoda
na Veľkej Morave. Tí spolu so svojimi žiakmi vytvorili, vo staroslovienčine a za
pomoci písma hlaholiky, prve česke literárne pamiatky (Proglas, Život Metoda,
Život Konštantínov). Po vyhnaní tejto skupiny z Moravy začala kľúčovú úlohu
zohrávať latinčina, vznikali v nej legendy (Kristiánova legenda), kroniky
(Kosmova Kronika Čechov) aj iné žánre (napr. Vita Caroli, vlastný životopis
kráľa Karla IV.). Prvými významnými česky písanými texty boli Alexandreida a
Dalimilova kronika. Prvými autormi, ktorí písali aj česky, a ktorí došli
svetového ohlasu, boli Jan Hus, jeden zo zakladateľov európskej reformácie, a
Jan Amos Komenský, najvýznamnejší predstaviteľ humanizmu v českej literatúre.
Ďalšími významnými autormi reformácie boli Jeroným Pražský a Petr Chelčický. Po
porážke stavovského povstania v bitke na Bielej hore roku 1620 nastalo zložité
obdobie vytláčanie a odumieranie češtiny. Proti tomu sa v barokovej ére postavil
Bohuslav Balbín. Ústup češtiny však zastavil až proces tzv. Národného obrodenia,
ktorý začal na konci 18. storočia. Kľúčovou postavou prvej etapy obrodenia bol
lingvista Josef Dobrovský. V druhej etape to boli Josef Jungmann, ktorý kládol
dôraz na jazykovú koncepciu národa, a Slovák Pavol Jozef Šafárik, predstaviteľ
panslovanských tendencií (všetci Slovania sú jeden národ). Vtedy sa začala
objavovať tiež už prvá svojbytná literatúra (česky píšuci Slovák Ján Kollár,
František Ladislav Čelakovský). Proces vyvrcholil v tretej etape, kedy František
Palacký a Karel Havlíček Borovský dokončili koncept českého národa politicky a
kedy vznikla aj vrcholné diela literárna, či už básnická (Havlíček, Karel Hynek
Mácha, Karel Jaromír Erben), prozaická (Božena Němcová), či divadelná (Josef
Kajetán Tyl, Karel Sabina). V druhej polovici 19. storočia sa literárny život
začal prudko rozvíjať, vznikali skupiny s rôznym programom - Májovci (Jan
Neruda), ruchovci (Svatopluk Čech), lumírovci (Jaroslav Vrchlický, Julius
Zeyer), realisti (Alois Jirásek), česká moderna (Antonín Sova, Otokar Březina)
či tzv. anarchistickí buriči (Viktor Dyk, Petr Bezruč). Od konca 19. storočia
začínala tiež prekvitať nemecky písaná literatúra (najmä v Prahe), ktorá sa
stala svetovým fenoménom, predovšetkým vďaka Franzovi Kafkovi (Proces, Zámok,
Amerika), ale aj iným (Rainer Maria Rilke, Gustav Meyrink, Franz Werfel, Max
Brod, Egon Erwin Kisch, Karl Kraus). V prvej polovici 20. storočia si vydobyli
svetový význam aj česky píšuci tvorcovia, predovšetkým Jaroslav Hašek (Osudy
dobrého vojaka Švejka) a Karel Čapek (napr. Vojna s mloky). Silná bola tiež
ľavicová avantgarda, ktorá sa združila do spolku Devětsil, ktorý sa venoval
najprv proletárskej poézii, neskôr vymyslel smer poetizmus, aby väčšina autorov
nakoniec prešla k surrealizmu. Členom Devětsilu bol aj Jaroslav Seifert, doteraz
jediný Čech ocenený Nobelovou cenou za literatúru (roka 1984). K ďalším
významným členom patrili Jiří Wolker, Vítězslav Nezval, Vladislav Vančura,
František Halas a Karel Teige. Mimo avantgardné kruhy stáli napr. Ivan Olbracht
alebo Vladimír Holan. V druhej polovici 20. storočia sa najväčšieho ohlasu
dostalo Milanovi Kunderovi (Neznesiteľná ľahkosť bytia) a Bohumilu Hrabalovi.
Literatúra sa vtedy z politických dôvodov (najmä po sovietskej okupácii roku
1968) rozdelila na exilovú, samizdatovú a oficiálnú. K významným exilovým
autorom okrem Kunderu patrili Pavel Kohout, Josef Škvorecký a Arnošt Lustig.
Samizdatova literatúra sa štiepila na disent spätý najmä s Chartou 77 (Václav
Havel, Ivan Klíma, Ludvík Vaculík) a tzv. underground (Egon Bondy, Ivan Martin
Jirous). Z oficiálnych prozaikov dosiahol najväčšieho medzinárodného ohlasu
spolu s Hrabalom Ladislav Fuks. Po nežnej revolúcii z roku 1989 toto rozdelenie
literárneho života padlo. Z nových autorov sa po roku 1989 najviac presadil
Patrik Ouředník a Jáchym Topol.

České divadelníctvo má korene už v stredoveku. Najstarším dochovaným dramatickým
dielom s využitím češtiny je zlomok česko-latinskej hry zo 14. storočia, zvanej
zvyčajne mastičkář.

Česká hudba má svoje korene v najmenej 1000 rokov starej duchovnej hudbe.
Najstarší duchovná pieseň v českých krajinách bola staroslovienská: Hospodine,
pomiluj ny. Vznikla na konci 10. storočia, alebo začiatku 11. storočia. Pôvod je
zreteľne starosloviensky, prenikli do nej však aj prvky staročeštiny (zrejme v
priebehu času). Prvá duchovná pieseň vo staročeštine - Svatováclavský chorál -
vznikla v 12. storočí. Husitskú piesňovú tvorbu, teda tvorbu prelomu 14. a 15.
storočia, zachoval Jistebnický kancionál (Ktož sú boží bojovníci).

Dôležitou etapou vo vývoji slovenskej hudby bolo barok (17. a 18. storočia). Za
prvé české hudobné skladateľe možno považovať barokových tvorcov ako boli
Heinrich Biber, Antonín Rejcha, Jan Václav Stamic, Josef Mysliveček, Jan Dismas
Zelenka, Jan Ladislav Dusík, Jiří Antonín Benda, František Xaver Richter či Jan
Křtitel Vaňhal.

Toto bola základňa, na ktorej sa v druhej polovici 19. storočia mohli postaviť
kľúčoví predstavitelia romantickej vážnej hudby, predovšetkým Bedřich Smetana
(Má vlast, Prodaná nevesta) a Antonín Dvořák, najslávnejší český skladateľ vo
svete (Novosvětská, Rusalka, Slovanské tance).

Na ne nadviazali autori modernej vážnej hudby Leoš Janáček (Jenůfa, Káťa
Kabanová), Bohuslav Martinů, Josef Suk, Vítězslav Novák, Zdeněk Fibich, Josef
Bohuslav Foerster, Alois Hába, Ervín Schulhoff, Pavel Haas alebo Viktor Ullmann.
Na Morave sa narodil svetovo preslávený skladateľ Gustav Mahler.

Presadili sa aj interpreti. Dirigenti Rafael Kubelík, Václav Talich, Václav
Neumann alebo Karel Ančerl. Huslisti Jan Kubelík a František Benda.
Violončelista David Popper, klaviristi Alice Herz-Sommerová a Rudolf Serkin.
Tiež speváčky Ema Destinnová a Magdalena Kožená, z telies potom orchester Česká
filharmónia.

Česi a českí rodáci sa presadili aj v iných hudobných žánroch. V popu Jan
Hammer, Karel Svoboda či Karel Gott, v dychovej hudbe Julius Fučík (Vjazd
gladiátorov) či Jaromír Vejvoda (Škoda lásky), vo folku Karel Kryl, v jazzu
Jaroslav Ježek alebo Miroslav Vitouš, v operete Oskar Nedbal, Ralph Benatzky
alebo Rudolf Friml.

Krátko po druhej svetovej vojne vznikol významný hudobný festival vážnej hudby
Pražská jar, ktorý sa tradične koná v Rudolfíne.

Česka kinematografia je súhrnné označenie pre filmy natočené na území
Československa a Českej republiky.

Medzinárodného ohlasu dosiahla v 60. rokoch 20. storočie československá nová
vlna (Miloš Forman, Věra Chytilová, Jiří Menzel, Ján Kadár, Elmar Klos, Jaromil
Jireš, František Vláčil, Vojtěch Jasný, Juraj Jakubisko, Juraj Herz, Ivan
Passer, Jan Němec). Vážnejšie umelecké ambície sa podarilo v rovnakej dobe
naplniť Karlovi Kachyňovi, Otakaru Vávrovi, Jiřímu Krejčíkovi alebo Karlovi
Zemanovi.

Na počiatku dejín výtvarného umenia na území súčasnej Českej republiky stojí
soška Věstonickej venuše, zrejme najstaršia keramická soška na svete, ktorá
vznikla v mladšom paleolite a bola nájdená roku 1925 na južnej Morave.
Najvýznamnejším gotickým tvorcom bol Majster Theodorik, ktorý sa preslávil
výzdobou hradu Karlštejn. V baroku to boli Karel Škréta, Ján Kupecký, Petr
Brandl, Anton Raphael Mengs a Václav Hollar, ktorý sa preslávil svojimi
rytinami. Vrcholná sochárska diela v tej ére vytvorili Matyáš Bernard Braun a
Ferdinand Maxmilián Brokoff.

V polovici 19. storočia do českých krajín dorazila vlna romantizmu.
Najvýznamnejším predstaviteľom maliarskeho romantizmu v Česku bol Josef Mánes,
dnes známy predovšetkým vďaka výzdobe pražského orloja. Sa 70. a 80. rokmi
nastúpila tzv. Generácie Národného divadla, teda tvorcovia, ktorí sa nejako
podieľali na výzdobe práve stavané "Zlaté kapličky": Medzi nimi sa najväčšieho
medzinárodného ohlasu dostalo Mikolášu Alšovi. K ďalším členom generácie patrili
maliar Václav Brožík alebo sochár Josef Václav Myslbek, tvorca sochy sv. Václava
na Václavskom námestí v Prahe. Na konci 19. storočia prišla vlna secesie. V
českom prostredí zohrala mimoriadnu úlohu. Jej hlavný predstaviteľ, Alfons
Mucha, je dnes najznámejším českým maliarom vo svete. Mucha sa preslávil okrem
svojich známych plagátov tiež cyklom 20 veľkoformátových obrazov Slovanská
epopej. K secesii možno radiť aj dielo Maxa Švabinského.

Proti klasickým technikám maľby sa na konci storočia začali búriť nové smery.
Predovšetkým expresionizmus. Do českej expresionistickej skupiny Osma patrili
Bohumil Kubišta či Emil Filla. Členovia Osmy potom prechádzali ku kubizmu,
ďalšiemu novému avantgardnému smeru. Ako kubista začínal aj František Kupka,
ktorý však nakoniec sa preslávil predovšetkým ako priekopník abstraktné maľby.
Doznievajúci kubizmus hľadajúci nové formy vyjadrenia bol pestovaný v skupine
Tvrdošijní (Josef Čapek, Jan Zrzavý). Členovia avantgardného Devětsilu sa potom
nadchli pre surrealizmus (Toyen). V druhej polovici 20. storočia prápor
surrealizmu držal najmä Jan Švankmajer.

Knižné ilustrácie preslávili napríklad Josefa Ladu, Zdeňka Buriana alebo Adolfa
Borna. Najznámejšími predstaviteľmi umeleckej fotografie sú František Drtikol,
Josef Sudek, Jan Saudek či Josef Koudelka.



https://sk.wikipedia.org/wiki/Chorv%C3%A1tsko

Chorvátsko (chorv. Hrvatska), dlhý tvar Chorvátska republika, je stredoeurópsky
a stredomorský štát na brehu Jadranského mora. Kedysi patrilo monarchii
Habsburgovcov, neskôr tvorilo súčasť Juhoslávie. Nezávislosť získalo roku 1991.

Nachádza sa v juhovýchodnej Európe, na Balkánskom polostrove, na brehu
Jadranského mora a na mnohých ostrovoch v Jadranskom mori. Patria mu dve tretiny
kamenistého pobrežia Jadranského mora (polostrov Istria a Dalmácia).

Podľa sčítania ľudu z roku 2001 v Chorvátsku žije 4 437 460 obyvateľov, z toho
je 2 301 560 žien a 2 135 900 mužov. Priemerný vek je 39,3 (muži 37,5, ženy
41,0). Priemerná dĺžka života je 75 rokov, gramotných je 98.5% obyvateľov.
Priemerný ročný prírastok obyvateľstva: 0,40 % v roku 1992 (z 0,82 % v r. 1948).

Chorvátsko sa od roku 1992 delí na 21 žúp a tie sa delia na opčiny (v priemere
okolo 10 – 20), ktoré majú podobné postavenie ako slovenské obce.

Najčastejšie navštevovanými miestami alebo mestami je Split, Dubrovnik, Biograd
na Moru, Zadar, Pula, Opatija, Vodice, Šibenik, Novi Vinodolski, Makarská.

V Chorvátsku sa v roku 2006 nachádzalo 28 344 km ciest, 23 979 km bolo
spevnených, z toho bolo 1 050 km diaľnic (autoceste). Od vyhlásenia nezávislosti
v roku 1991 Chorvátsko veľmi pokročilo v stavbe diaľnic. Väčšina diaľničných
úsekov, okrem obchvatu Záhrebu, je spoplatnená.



https://sk.wikipedia.org/wiki/Jean-Claude_Juncker

Jean-Claude Juncker (* 9. december 1954) je luxemburský politik a v súčasnosti
predseda Európskej komisie. Je predsedom strany Chrëschtlech Sozial
Vollekspartei (Kresťansko-sociálnej ľudovej strany). Juncker sa stal predsedom
vlády Luxemburska 20. januára 1995, jeho predchodcom bol Jacques Santer. Okrem
toho zastával niekoľko pozícií ako minister. V rámci štruktúr Európskej únie bol
predsedom Euroskopiny ministrov financií eurozóny v rokoch 2005-2013. Dvakrát
bol počas obdobia šesť mesiacov predsedom Rady EÚ ( v rokoch 1997 a 2005).
Juncker je známy pre svoje pro-európske presvedčenie. Euroskeptikmi je
kritizovaný najmä pre potlačovanie národných záujmov a tvrdé pretláčanie
EU-agendy.

V súvislosti so zmenou fungovania Únie podľa Lisabonskej zmluvy predchádzal
voľbám do Európskeho parlamentu v roku 2014 výber kandidátov na predsedu
Európskej komisie za každú frakciu okrem ECR a EFD, tzv. spitzenkandidat.
Európska ľudová strana (EPP) si zvolila 7. marca Jeana-Claude Junckera, ktorý
porazil Michela Barniera. Všetci spitzenkadidáti sa zhodli, že by bolo
nemysliteľné, aby Európska rada navrhla niekoho iného za predsedu než tých,
ktorí viedli kampaň, spitzenkandidátov. V májových voľbách do Európskeho
parlamentu získala EPP najviac mandátov, 221 z 751. Frakcie sa zhodli, že
Juncker by mal dostať ako prvý šancu získať väčšinu, aby ho zvolili za predsedu
EK. Predseda Európskej rady po voľbách získal mandát, aby začal konzultovať s
predsedami strán frakcií Europarlamentu najlepšieho možného kandidáta. Keďže má
Európska rada menšie právomoci po Lisabonskej zmluve, zamerala sa na strategické
priority a do nich zahrnula diskusie s predsedami frakcií a členmi Rady rovnako
aj pre strategickú agendu.

Počas konzultácií Juncker a EPP súhlasili so spoluprácou s S&D, druhou
najsilnejšou frakciou v Parlamente a zabezpečili aj súhlas lídrov všetkých
krajín s výnimkou dvoch. Výmenou za podporu Junckera žiadali socialisti a lídri
krajín posun od rozpočtových opatrení ku stimulácii rastu a vytváraniu
pracovných pozícií, rovnako ako aj niektoré top pozície. 27. júna 2014 bol
Európskou radou nominovaný za predsedu Európskej komisie spolu so strategickou
agendou vytýčujúcou politické priority. Nominácia nevznikla konsenzom. Proti
volili britský premiér David Cameron a maďarský premiér Viktor Orbán. Ešte pred
voľbami informovali rôzne médiá, že ich obavy zdieľali aj vlády Švédska,
Holandska a Nemecka. Prekážať im mal buď samotný kandidát, alebo spôsob, akým sa
viedol proces nominácie.

Na začiatku novembra 2014, len pár dní po prevzatí mandátu predsedu EK obvinili
Junckera médiá, že za jeho vlády v Luxembursku sa tento stal centrom vyhýbania
sa daní (dokument LuxLeaks). S pomocou vlády mali spoločnosti prenášať daňové
povinnosti v hodnote miliárd eur do Luxemburska, kde bol príjem zdanený jedným
percentom. Pokus odvolať sa nevydaril.

Na summite 22.5.2015 vítal lídrov EÚ nie veľmi diplomatickým spôsobom, napr.
gréckeho premiéra Alexisa Tsiprasa presviedčal, aby začal nosiť kravatu tak, že
mu ponúkal vlastnú, Karla-Heinz Lambertza si zas doťahoval za jeho váhu a
tľapkal mu brucho. Jean Asselborn si u neho spolu s Viktorom Orbánom vyslúžili
zaucho, Charlesovi Michelovi pobozkal plešinu. Viktora Orbána privítal ako
diktátora so zdvihnutou rukou a oslovením "diktátor", na čo nasledovalo už
spomenuté zaucho ako reakcia na Orbánove neliberálne politické opatrenia a
rétoriku. Juncker je svojím neformálnym štýlom známy. Po týchto udalostiach však
začali niektoré online stránky pochybovať o jeho triezvosti.



https://sk.wikipedia.org/wiki/HTTP_cookie

Ako cookie (anglicky koláčik, oblátka, sušienka) sa v protokole HTTP označuje
malé množstvo dát, ktoré WWW server pošle prehliadaču, ktorý ho uloží na
počítači užívateľa. Pri každej ďalšej návšteve toho istého servera potom
prehliadač tieto dáta posiela späť serveru. Cookies bežne slúži na rozlišovanie
jednotlivých užívateľov, ukladajú sa do nich používateľské predvoľby a pod.
Myšlienku cookies navrhol v 90. rokoch Lou Montulli, vtedy pracujúci u firmy
Netscape Communications. Názov cookie - sušienka asociuje zvyklosť zo Spojených
štátov alebo Veľkej Británie ponúknuť účastníkom určitého záujmového spolku
alebo skupiny ich obľúbenú sušienku pre vytvorenie príjemnejšej atmosféry.

Cookies sa ukladajú na strane klienta (užívateľa) ako krátke textové súbory
(napr. Pre Internet Explorer vo Windows XP do adresára c:\Documents and
Settings\Meno používateľa\ Cookies) a to pre každé webové miesto (website).

Funkcia cookies je definovaná v RFC 2965 pomocou HTTP hlavičiek Set-Cookie
(alebo jej novšieho variantu Set-Cookie2) a Cookie. Hlavička Set-Cookie je
poslaná v odpovedi servera a obsahuje:

Ak má prehliadač aspoň jednu cookie pre daný server (a daný adresár na ňom),
posiela s každým dotazom danému serveru aj hlavičku Cookie, ktorá obsahuje
rovnaké dáta, ktorá server pôvodne poslal.

V prehliadačoch s podporou JavaScriptu možno v tomto jazyku ku cookie
pristupovať cez vlastnosť document.cookie vo forme: názov_1._cookie =
hodnota_1._cookie; názov_2._cookie = hodnota_2._cookie; .... Páry názov: hodnota
sú oddelené bodkočiarkou, ak má hodnota obsahovať bodkočiarku, je obalená
úvodzovkami.

Cookie možno nastavovať taktiež na strane servera (podľa možností skriptovacieho
jazyka) - nastavenie hodnoty cookie predstavuje v podstate pridanie HTTP
hlavičky do odpovede serveru (z toho dôvodu musí nastavenie prebehnúť pred
vypísaním čohokoľvek na výstup). Napríklad, pre jazyk PHP k tomu slúži funkcia
setcookie so syntaxou:

Bool setcookie (string name [, string value [, int expire [, string path [,
string domain [, int secure]]]]])

Tento článok je čiastočný alebo úplný preklad článku HTTP cookie na českej
Wikipédii.



https://sk.wikipedia.org/wiki/Po%C4%BEsko

Poľsko, dlhý tvar Poľská republika (poľ. Polska, dlhý tvar Rzeczpospolita
Polska) je štát ležiaci v strednej Európe pri Baltskom mori. Na západe hraničí s
Nemeckom (467 km), na juhozápade s Českom (790 km), na juhu so Slovenskom
(539 km), na východe s Ukrajinou (529 km) a Bieloruskom (416 km), na
severovýchode s Litvou (103 km) a na severe s Ruskom (Kaliningradská oblasť,
210 km). Okrem toho poľská hranica výhradnej ekonomickej zóny na Balte (528 km)
hraničí so zónami Dánska a Švédska. Celková dĺžka poľských hraníc je 3 582 km.

Vzhľadom na rozlohu zaberá 69. miesto na svete a deviate v Európe. V počte
obyvateľov je 34. najľudnatejšou krajinou sveta. Štát je rozdelený na 16
vojvodstiev (do 31. decembra 1998 na 49), ktoré sa delia na 373 powiatov
(okresov) a 2 483 gmín (obcí).

Za dohodnutý rok založenia poľského štátu je často prijímaný rok 966 , v ktorom
vládca Mešek I. prijal kresťanstvo. Poľsko sa stalo kráľovstvom v roku 1025 za
panovania Boleslava I. Chrabrého. V roku 1569 sa po uzavretí lublinskej únie
stalo súčasťou únie s Litvou. Väčšiu časť svojej histórie bola Poľská republika
nezávislým a mnohonárodnostným štátom s mnohými vierovyznaniami.

Štát pretrval do roku 1795, kedy bolo územie rozdelené medzi tri subjekty:
Pruské kráľovstvo, Ruské impérium a Rakúsko (takzvané tri delenia Poľska).
Poľsko získalo nezávislosť v roku 1918 po prvej svetovej vojne. Počas druhej
svetovej vojny bola krajina okupovaná hitlerovským Nemeckom a Sovietskym zväzom.
Počet obetí vojny sa odhaduje na vyše 6 miliónov obyvateľov predvojnového
Poľska. Po vojne sa Poľsko stalo socialistickou republikou pod silným vplyvom
ZSSR. V roku 1989 nastala zmena politického režimu na parlamentnú demokraciu a
hospodárskeho na voľný trh.

Názov Poľsko sa odvodzuje od názvu kmeňa Poľania, ktorý žil vo Veľkopoľsku (časť
Poľska). Slovo Polanie sa dá preložiť ako obývajúci otvorené polia. Je možné
pripustiť, že hlavnou náplňou toho kmeňa bolo roľníctvo, na rozdiel od iných
vtedajších kmeňov, napr. Vislanov či Mazovčanov, obývajúcich lesnaté oblasti.

V minulosti sa používal aj latinský názov terra Poloniae – Poľská zem alebo
Regnum Poloniae. Názov Poľsko sa začal používať pre celú krajinu v 11. storočí.

Poľsko nemá oficiálne motto. Namiesto toho sa na armádnych štandardách a tiež
označeniach používajú slová: „Bóg, Honor, Ojczyzna“ (Boh, Česť, Vlasť), „Honor i
Ojczyzna“ (Česť a Vlasť), „Żywią i bronią“ (Živia a bránia) alebo „Za Waszą i
naszą wolność“ (Za Vašu a našu slobodu),„Takie będą Rzeczypospolite, jakie ich
młodzieży chowanie“ (Bude to taká republika, aké je správanie mladých
ľudí),„"Prawdziwa cnota krytyk się nie boi " (Pravá cnosť sa kritiky nebojí) .
Za také tiež možno uznať prvé slová poľskej hymny: „Jeszcze Polska nie zginęła“
(Ešte Poľsko nezhynulo).

Poľsko je parlamentná republika. Politický systém je založený na schválenej
ústave.

Poľská republika sa od 1. januára 1999 delí na vojvodstvá, powiaty (okresy) a
gminy (obce). V súčasnosti je v Poľsku 16 vojvodstiev, 308 powiatov a 65 miest
so štatútom powiatu a 2489 gmin.

V čase vzniku Poľska mala krajina okolo 250 000 km² a vyše 1 000 000 obyvateľov.
Počas panovania Kazimíra Veľkého Poľsko obývalo 2,5 mil. ľudí (rozloha okolo
270 000 km²). Až spojenie s Litvou prinieslo radikálny nárast obyvateľstva aj
rozlohy. Za časov Štefana Bátoriho bola rozloha krajiny až okolo 1 milióna km²,
počet obyvateľov koncom 16. storočia bol približne 9 miliónov. V čase zániku
poľskej samostatnosti (okolo roku 1772) dosahoval počet obyvateľov 13 – 14
miliónov, pričom väčšina obyvateľstva, okolo 60 %, nehovorila po poľsky, ale
najmä po ukrajinsky a bielorusky. Po znovuzískaní nezávislosti v roku 1918 v
Poľsku viac ako 1/3 tvorili menšiny, najmä Židia, Ukrajinci, Bielorusi a Nemci.
Počet obyvateľov v rokoch 1921 – 1938 vzrástol z 27,2 mil. na 35,2 milióna.
Zmena hraníc Poľska po 2. svetovej vojne a nasledujúca výmena obyvateľstva s
Nemeckom a ZSSR spôsobila, že Poľsko je dnes takmer jednonárodnou krajinou,
menšiny netvoria viac ako 5%.

Poliaci sú Slovania, a spolu s Lužickými Srbmi, Čechmi a Slovákmi patria do
západoslovanskej jazykovej skupiny. Úradným jazykom v Poľsku je poľština, aj keď
Ústava garantuje menšinám právo používať ich jazyk v oblastiach, kde tvoria
väčšinu. Podľa sčítania obyvateľstva (rok 2002) 97,8 % obyvateľov používa ako
materskú reč poľštinu. Menšinovými jazykmi sú najmä nemčina, kašubčina,
ukrajinčina, bieloruština, ruština, slovenčina, litovčina a rusínčina.

Približne 90% Poliakov je rímskokatolíckeho vierovyznania a 7,5 % je bez
vyznania. Ďalších 100 000 obyvateľov sú gréckokatolíckeho vierovyznania. Ďalšími
kresťanskými náboženstvami v Poľsku sú pravoslávni veriaci (700 000) a
evanjelici (250 000). Z veľkej, 3 miliónovej židovskej menšiny pred vojnou
zostalo menej ako 10 000 židov.

Poliaci, rovnako ako ostatní obyvatelia Zeme žijúci podľa Gregoriánskeho alebo
Juliánskeho kalendára, oslavujú 1. januára príchod nového roka.

Jedným z najvýznamnejších sviatkov v Poľsku sú Veľkonočné sviatky. Na Veľkonočný
pondelok je v krajine voľno. Poliaci majú podobné zvyky ako Slováci – veľkonočné
oblievačky, maľované vajcia či svätenie jedla v kostoloch.

1. máj je sviatkom práce. 3. máj je dňom Ústavy na pamiatku ústavy schválenej v
roku 1791 (podľa ideálov francúzskej revolúcie). Tento deň je aj poľským
národným sviatkom.

Nanebovstúpenie Pána sa slávi vo štvrtok po uplynutí 40 dní od Veľkonočnej
nedele. V nedeľu v týždni po uplynutí 50 dní od Veľkej noci sa slávia Zoslanie
Ducha Svätého (Turíce či Pentecost). Týždeň na to sa slávi Sviatok Svätej
Trojice. Sviatok božieho tela a krvi (krátko tiež Božie telo, Corpus Christi) je
slávený vo štvrtok nasledujúci po Sviatku Svätej Trojice.

15. augusta je sviatok Nanebovzatia Panny Márie. Deň poľskej Solidarity je 31.
augusta, kedy sa oslavuje vznik Solidarity (Solidarność), poľského odborového
hnutia, ktoré spôsobilo pád socializmu v Poľsku roku 1989.

1. novembra sa slávi Sviatok všetkých svätých. Poliaci v tento deň navštevujú
hroby svojich príbuzných a blízkych a podobne ako Slováci zapaľujú na ich
hroboch sviece či kladú vence. 11. novembra sa slávi Deň nezávislosti, v tento
deň roku 1918 bola vyhlásená samostatná Poľská republika.

11. novembra sa v krajine oslavuje Deň (Sviatok) Nezávislosti oslavujú, ktorý
existuje od roku 1918. Tento sviatok je poľským národným sviatkom.

6. decembra dostávajú poľské deti darčeky od svätého Mikuláša. Najobľúbenejším
poľským sviatkom sú Vianoce. Na štedrý večer rodiny zasadnú k slávnostne
prestretým stolom. Podobne ako na Slovensku sa pred samotnou večerou jedia
oplátky posvätené kňazom. Súčasťou štedrej večere však tradične nie je mäso. Pre
neočakávaného hosťa je vždy prestretý jeden tanier navyše. O polnoci sa
rímskokatolícki Poliaci vydávajú do kostolov na polnočnú omšu (25. december,
narodenie Pána a začiatok Vianoc) a po návrate sa obdarujú darčekmi. 26.
decembra sa rodiny a priatelia navštevujú a oddychujú. Sviatky sa svojím
priebehom podobajú slovenským.

V Poľsku, rovnako ako na Slovensku, ľudia oslavujú svoje meniny v deň kedy aj
niektorý zo svätých má svoj sviatok. Meniny sa dokonca považujú za dôležitejšie
ako narodeniny a oslávenec je obdarovaný množstvom darčekov od svojich blízkych.

Poľsko ako štátny útvar vzniklo už v 10. storočí pod dynastiou Piastovcov. V 12.
storočí sa Poľsko rozpadlo na niekoľko menších štátov, ktoré boli spustošené
mongolskými nájazdmi Zlatej hordy v roku 1241. Pod dynastiou Jagelovcov uzavrelo
Poľsko spojenectvo s Litvou (krewská únia). Spojeným poľsko-litovským silám sa
podarilo poraziť spoločného nepriateľa, mocný Rád nemeckých rytierov.

Rozkvet Poľska nastal v 16. storočí, kedy sa spojilo s Litvou (lublinská únia, v
roku 1569) do jedného štátneho útvaru – Poľsko-Litovskej únie (Rzeczpospolita
Obojga Narodów) nazývanej krátko Republika, keďže to bola šľachtická republika
(šľachta mala právo voliť a dokonca mal každý šľachtic právo veta, čo sa neskôr
stalo Poľsku osudným), ktorá trvala v rokoch 1569 – 1795. V polovici 17.
storočia vypuklo kozácke povstanie vedené Bohdanom Chmelnickým. Povstania
vznikli ako následok polonizácie východných oblastí a mali za následok postupné
odcudzenie sa Rusínov poľskému štátu a pripájanie týchto oblastí dnešnej
Ukrajiny k Rusku. Poľsko muselo viesť vojny aj proti Rádu nemeckých rytierov –
neskôr Prusko, Švédsku, Krymskému chanátu a Turkom až do roku 1699.
Nasledujúcich 80 rokov centrálna vláda čoraz viac slabla, štátne orgány
prestávali plniť svoju funkciu a krajina sa stala závislou od Ruska. Osveta v
Poľsku spustila národné hnutie, v Poľsku bola 3. mája 1791, ako v prvej krajine
Európy, schválená písaná ústava (štátny sviatok). Reformný proces v krajine bol
však zastavený delením krajiny medzi Prusko, Rusko a Rakúsko v rokoch 1772, 1793
a 1795 čo malo za následok koniec Poľska. (Pozri aj delenia Poľska)

Poliaci odmietali obmedzenie svojich slobôd (v minulosti sa nazývali aj ako
Národ slobodných ľudí) a niekoľkokrát povstali proti cudzej nadvláde. Počas
napoleonských vojen bol poľský štát s liberálnou ústavou pod názvom Varšavské
vojvodstvo obnovený. V roku 1815, po porážke Napoleona, bolo z Varšavského
vojvodstva vytvorené Poľské kráľovstvo (používal sa aj neoficiálny názov
Kongresové kráľovstvo, keďže vzniklo Viedenským kongresom), na jeho čele však
stál ruský cár. Jeho rozloha bola 127 000 km², počet obyvateľov okolo 2 600 000
(v roku 1814). Malo vlastný parlament, a ruský cár bol titulovaný aj ako kráľ
Poľska (len do roku 1831). V roku 1831 však poľský parlament zosadil ruského
cára z trónu, ten ho vzápätí rozpustil a Poľsko sa stalo súčasťou Ruska ako
Privislinskij Kraj. Neskôr ruský cár zredukoval poľské slobody a po povstaní
roku 1863 sa úradnou rečou stala ruština a poľština bola zakázaná. V 19. storočí
sa oázou slobody pre Poliakov stala len rakúska provincia Halič s centrom vo
Ľvove.

Poľská republika bola obnovená po 1. svetovej vojne 11. novembra 1918. V rokoch
1918 a 1919 vybojovala v poľsko-ukrajinskej vojne územia východnej Haliče. V
roku 1919 bola republika napadnutá Sovietskym Ruskom (sovietsko-poľská vojna,
február 1919 – marec 1921), no svoju nezávislosť obhájila a k Poľsku pripojila i
ďalšie, nepoľské oblasti. V roku 1920 sa súčasťou Poľska stali aj Tešínsko a
časti Spiša a Oravy.

1. septembra 1939 bolo Poľsko napadnuté vojskami nacistického Nemecka, slovenské
vojská prekročili (bez vyhlásenia vojny) štátnu hranicu. Poľská republika 28.
septembra 1939 opäť zanikla. Vláda utiekla do Francúzska a neskôr do Spojeného
kráľovstva, kde vzniklo exilové vojsko bojujúce proti nacistom po boku
Spojencov. Západnú a severnú časť územia bývalej druhej Poľskej republiky si
začlenila do svojho územie Nemecká ríša. Východná časť obývaná hlavne Bielorusmi
a Ukrajincami pripadla Sovietskemu zväzu. Po vojne si ZSSR tieto územia ponechal
a anektoval. Časť zajatcov, ktorých zajal Sovietsky zväz na začiatku vojny, bola
v roku 1940 boľševikmi popravená (tzv. katyňský masaker), množstvo Poliakov bolo
deportovaných. Na zvyšku poľského územia nacisti vytvorili územie pod zvláštnou
správou, ktoré sa označovalo Generálny gouvernement. Nacisti na tomto území
vytvorili getá, v ktorých sústreďovali židovské obyvateľstvo. Neskôr Židov
deportovali do koncentračných táborov, kde veľkú časť z nich zavraždili. Tvrdo
prenasledovali aj poľské obyvateľstvo. Najväčšie nacistické vyhladzovacie tábory
vybudovali Nemci práve na poľskom území, boli to napr. Auschwitz-Birkenau,
Treblinka alebo Majdanek. Počas druhej svetovej vojny existovalo na poľskom
území silný protinacistický odboj, ktorý vyvrcholil varšavským povstaním.
Krajinu oslobodili v prebehu rokov 1944 a začiatkom roku 1945 sovietske vojská.
Celkovo počas vojny zahynulo vyše 5,5 milióna obyvateľov Poľska, čo prestavuje
vyše 16% predvojnovej populácie. Po skončení vojny bola poľská západná hranica
posunutá na rieky Odra a Nisa (tzv. línia Odra-Nisa), nemecké obyvateľstvo bolo
vyhnané a medzi ZSSR a Poľskom došlo k presunu Poliakov na jednej strane a
Ukrajincov a Bielorusov na druhej. Rozloha Poľska sa zmenšila o 76 000 km² (20 %
predvojnového stavu).

V Poľsku sa podobne ako v celej východnej Európe dostali k moci komunisti
(1948). Bol nastolený totalitný režim podobný tomu v Česko-Slovensku či ZSSR. V
roku 1952 sa zmenila na Poľskú ľudovú republiku. Rok 1956 priniesol trocha viac
slobody a menej teroru. V roku 1980 boli po vlne štrajkov založené nezávislé
odbory Solidarita (Solidarność), ktoré sa postupne stali dôležitou politickou
silou. Na ich čele stál neskorší prezident Lech Wałęsa. Solidarita v prvých
postkomunistických voľbách roku 1990 zvíťazila. Po páde komunizmu Poľsko,
podobne ako Maďarsko či Česko-Slovensko, prijalo tvrdú ekonomickú reformu s
cieľom transformovať svoju socialistickú ekonomiku na konkurencieschopnú. V roku
1999 sa stalo členom Severoatlantickej aliancie a 1. mája 2004 spolu s ďalšími 9
krajinami členom Európskej únie. Poľsko je v rámci EÚ najväčšou tzv. novou
členskou krajinou a jeho cieľom je ovplyvňovať politiku EÚ výraznejšie ako
ostatné menšie krajiny.

V roku 1634 bolo Poľsko (Republika oboch národov) najväčším európskym štátom, až
do roku 1772, kedy bolo rozdelené medzi Prusko, Rusko a Rakúsko.

Po prvej svetovej vojne však bolo znova obnovené. Svojou rozlohou siahalo až na
územie dnešného Bieloruska, Litvy, Lotyšška a Ukrajiny.

1. septembra 1939 Nemecko zaútočilo na Poľsko, 17. septembra ZSSR napadlo Poľsko
z východu, údajne preventívne, aby toto územie neobsadili Nemci. Nemecko a ZSSR
sa dohodli, že si Poľsko rozdelia v pomere 2:1.

Po skončení 2. svetovej vojny sa pri obnovovaní hraníc v Európe začala klásť
otázka menšín. Podla menšín mali byť upravené aj hranice. Keďže bol východ
Nemecka obývaný Poliakmi, rozhodlo sa o posunutí hraníc Poľska viac na západ.
Hranica na západe je tvorená Lužickou Nisou a Odrou. Nemecko tiež prišlo o
územie Východného Pruska, ktoré si rozdelilo Poľsko a ZSSR (dnes Kaliningradská
ruská enkláva). Do obnoveného poľského územia patrilo územie, ktoré bolo
obsadené Nemeckom 1. septembra a dokonca aj východná časť Nemecka obývaná
Poliakmi. Ale územie obnoveného Poľska už nezahŕňalo územie, ktoré napadol ZSSR
17. septembra. To ostalo Sovietskemu zväzu a stalo sa súčasťou Bieloruskej SSR a
Ukrajinskej SSR.

Územie Poľska takmer celé leží v nížinách (Severoeurópska nížina), priemerná
výška krajiny je 173 m n. m., hory ležia len na juhu krajiny (Sudety zahrnujúce
Krkonoše a Karpaty zahrnujúce Tatry s najvyšším poľským vrchom – Rysy
2 499 m n. m.) a tvoria južnú hranicu Poľska. Poľskom preteká niekoľko veľkých
riek, napríklad Visla, Odra, Varta, Bug. V Poľsku je vyše 9 300 jazier,
predovšetkým na severe krajiny. Mazúrsko tvorí najväčšie a najnavštevovanejšie
územie Poľska s jazerami. V Poľsku sa taktiež zachovalo niekoľko pralesov,
napríklad Bielovežský prales (po poľsky: Puszcza Białowieska), 50 km na východ
od mesta Białystok a 70 km na sever od mesta Brest na poľsko-bieloruských
hraniciach. Poľsko leží v miernom podnebnom pásme.

Krajina sa nachádza na styku troch regionálno geologických oblastí, sú ňou
prekambrická východoeurópska platforma a jej mladšia pokrývka, prvohorné
hercýnske horstvo (Český masív) a s ním súvisiace panvy a druhohorno-treťohorné
Karpaty.

Východoeurópska platforma na poľské územie zasahuje na povrchu hlavne svojou
druhohornou pokrývkou, v podloží ktorej sa nachádza paleoproterozoické
balticko-bieloruské pásmo. Tvorí podstatnú časť krajiny severovýchodne od línie
Radom-Koszalin. Táto oblasť je tiež označovaná ako transeurópska sutúrna zóna.
Tá je oblasťou násunu kaledónskeho horstva, v rámci ktorého tvoria najväčší
povrchový výstup Svätokrížske hory. Južne od oderského zlomu leží severná časť
hercýnskeho horstva Českého masívu, hlavne jej moravsko-sliezska a lužická
oblasť (hlavne kryštalické bridlice a granitoidy). Na toto horstvo sú naložené
karbónsko-permské horniny severonemecko-poľskej panvy a stredopoľskej panvy ale
aj hornosliezskej panvy, s výdatnými zásobami uhlia. Panva Baltského mora je
druhohorného veku. Najjužnejšiu časť krajiny tvoria karpatské flyšové príkrovy,
malý úsek bradlového pásma (Pieniny), Tatry a podhalská panva. Karpaty z
vonkajšej strany obopína čelná predhlbeň, ktorá je v Poľsku aj zdrojom ropy a
plynu.

Lesy pokrývajú asi 30% územia krajiny, sú to najmä ihličnaté lesy (Tatry,
Karpaty, Krkonoše). Listnaté lesy prevažujú najmä na severe (Pomoransko,
Mazursko), v podkarpatských lesoch, brezové lesy a rašeliniská v nevyužívaných
nížinách. Vo Vysokých Tatrách je vo vyšších vrstvách rozšírená aj alpská
vegetácia.

V Bielovežskom pralese žijú, donedávna ako v jedinom mieste v Európe, vo voľnej
prírode zubry európske (nedávno boli vypustené do voľnej prírody aj v slovenskom
národnom parku Poloniny). Okrem nich tam žijú aj losy, medvede, rysy či bobry.

V Poľsku je celkovo chránených 101 588 km² územia, čo predstavuje 32,1% rozlohy
krajiny. Ochrana prírody je sústredená hlavne v 23 národných parkoch.

Poľsko má jeden z najväčších agrosektorov v Európe, zamestnávajúci až 14%
populácie. Transformácia zdravotníctva, vzdelávacieho systému, dôchodkového
systému, štátnej správy spôsobili tlaky na rozpočet. Poľsko však pohltilo
väčšinu z investícií smerujúcich do transformujúcej sa východnej Európy. Rast
HDP bol vysoký v rokoch 1993 – 2000, s krátkym poklesom v rokoch 2001 – 2002.
Spojenie s Európskou úniou krajine zabezpečí opätovný rast HDP na úrovniach
predchádzajúcich rokov.

Poľsko má málo rozvinutú dopravnú sieť. Dĺžka železníc je 23 420 km a ciest
382 000 km. V Poľsku je 21 000 000 registrovaných osobných automobilov a
4 500 000 nákladných automobilov (2010).

Poľsko má 8 hlavných letísk, 122 letísk a 8 heliportov. Dĺžka vodných ciest a
kanálov je 3 812 km. Obchodné loďstvo zahrňuje 114 lodí a ďalších 100
registrovaných mimo krajinu. Poľské hlavné prístavy sú Gdansk, Gdyňa, Kolobrzeg,
Štetín, Swinoujscie, Ustka, Varšava a Vroclav.

Najčastejšie spomínaní poľskí skladatelia vážnej hudby sú: Fryderyk Chopin,
Karol Szymanowski, Krzysztof Penderecki, Zbigniew Preisner, Wojciech Kilar,
Ignacy Jan Paderewski, Henryk Wieniawski, Krzysztof Komeda, Andrzej Panufnik,
Stanisław Moniuszko, Jan A. P. Kaczmarek, Witold Lutosławski.

Stredoveká literatúra v Poľsku povstávala pod vplyvom západných krajín a
kresťanstva. V prvom období jej rozvoja (do konca 11. storočia) sa na území
krajiny rozvíjala výhradne v latinskom jazyku a bola v prevažnej miere anonymná.
Próza sa skladala z opisov života svätých (napr. život sv. Vojtecha, či Bruna z
Querfurtu), listov, dejepisných diel a kroník (Gallova Chronica Polonorum,
Kadłubekova Chronica Polonorum). Poézia mala charakter príležitostný,
panegyrický, liturgický a žalobný. V druhom období (12. až 14. storočie) sa v
písomníctve rozvíjali kázania (Kázania svätokrýžske). Objavovali sa prvé útvory
v národnom jazyku (Psałterz floriański, Bogurodzica), ktorý bol zároveň
využívaný v ústnej tvorbe. Rovnoprávne postavenie si získal v treťom období (14.
až 16. storočie), v ktorom vznikli diela ako napríklad tzv. Lament świętokrzyski
a Rozmyślanie przemyskie. Taktiež boli vytvárané poľské preklady Biblie.

Na počiatku vznikala renesančná literatúra v Poľsku v latinčine pričinením
cudzozemcov (Filip Kallimach, Konrad Celtis), ako aj Poliakov (Mikołaj
Hussowczyk, Andrzej Krzycki). Literárne diela písané po poľsky sa objavovali
čoraz častejšie približne od roku 1543, kedy čoraz väčšie uznanie získavali
spisovatelia ako: Mikołaj Rej, Andrzej Frycz Modrzewski, Stanisław Hozjusz. V
tomto období zároveň vzrástla popularita literatúry s občianskou tematikou.
Najväčší rozkvet renesančnej literatúry pripadá na roky 1565 až 1590.
Najdôležitejšími spisovateľmi tej doby boli: Łukasz Górnicki, A.P. Nidecki i Jan
Kochanowski. Posledne menovaný sa stal otcom poľského literárneho jazyka písaním
piesní, frašiek a tragédií. Od roku 1590 po začiatok 17. storočia nastal súmrak
renesancie v poľskej literatúre.

Poľská baroková literatúra (17. storočie) sa skladá z niekoľkých prúdov, mimo
iných z náboženského prúdu, rozvíjajúceho sa pod vplyvom protireformácie
(elégie, emblématy, kázania, piesne, hagiografické diela, parafrázy biblických
kníh, texty s individuálnym a meditatívnym charakterom, napr. Sępa
Szarzyńského). Druhým prúdom barokovej literatúry bola tvorba Jezuitov (najmä
latinská – epigramy, ódy, piesne, ale tiež preklady, napr. Biblia Jakuba Wujka).
V rámci tohto prúdu vznikali náboženské a politické traktáty (Skarga),
modlitebné knižky, dramatické texty pre školy. Iným prúdom bola sarmatská tvorba
(tradičné formy nadväzujúce na stredovek, rozvoj zemianskej a rytierskej poézie,
popularitu získavali domáce silvy a pamätníky). Poézia vyjadrovala pocit
márnosti z dočasného majetku ako aj pominuteľnosť lásky a šťastia (Roksolanki
Zimorowica). Vznikali tiež erotiky (J. A. Morsztyn). V literatúre baroka sa
vydeľuje tiež „šašovská“ tvorba (prevažne anonymná), v ktorej dominovala
paródia, satira, groteska a nonsens.

Doba osvietenstva sa v Poľsku začala v prvej polovici 18. storočia. Bola
previazaná s krízou šľachtickej demokracie a ohrozením nezávislosti štátu. Preto
sa veľká časť literatúry zaoberala občianskymi a politickými otázkami.
Predstaviteľmi takej literatúry sú napríklad Ignacy Krasicki i Adam Naruszewicz.
Títo spisovatelia (podobne ako Franciszek Bohomolec, Julian Ursyn Niemcewicz a
Franciszek Zabłocki) boli spojení s klasicizmom, nadväzujúcim do antickej
tvorby. Tento prúd predstavoval oficiálny a kráľom podporovaný literárny program
Poľska. Vedľa neho fungoval sentimentálny prúd, propagovaný strediskom
Czartoryských v Puławoch. Predstaviteľmi prúdu boli napríklad Franciszek
Karpiński a Franciszek Dionizy Kniaźnin. Najpopulárnejšími druhmi doby boli:
óda, selanka, bájka a satira. Boli tvorené heroicko-komické poémy ako aj prvé
poľské romány.

Situácia po strate nezávislosti v roku 1795 značne vplývala na poľskú
literatúru, ktorá odvtedy plnila funkciu udržiavania národného povedomia. Pod
vplyvom nemeckého a anglického romantizmu sa učil a rozvíjal prúd poľského
romantizmu. Ten spočiatku rivalizoval s klasicizmom a postanisławovským
sentimentalizmom, neskôr dominoval až do roku 1863. V porozborovom období boli
hromadené povesti, legendy a ľudové piesne (Oskar Kolberg). Literárnu situáciu
zmenil úpadok Novembrového povstania (1831). Písomníctvo sa od tej chvíle
rozdelilo na literatúru domácu (historické romány Kraszewského, šľachtické
povedačky Rzewuského, situačné komédie Fredra) a emigračnú, kde vznikali
dôležité diela poľskej literatúry. Mickiewiczove Dziady a Pan Tadeusz (ktorý bol
uznaný za národnú epopej), Słowackého Kordian, Krasińského Nie-Boska komedia.
Nastal rýchly rozvoj lyriky, v tom mystickej poézie. Objavili sa také druhy ako
romantická dráma, digresívna poéma a množstvo iných. Na diela, ktoré vznikli v
tomto období, sa odvolávali všetky neskoršie literárne epochy.

Rok 1864 (porážka Januárového povstania) sa zvyčajne pokladá za počiatok
pozitivizmu v Poľsku. Politická situácia v krajine, pochybnosti odzískania
nezávislosti cestou ozbrojeného odporu ako aj zaujatie vedeckými objavmi,
zmenili úlohu pripisovanú literatúre. Predovšetkým mala byť užitočná a reagovať
na aktuálne udalosti a spoločenské problémy. Zmenšil sa význam poézie (no aj
naďalej vznikala, písali ju napr. Maria Konopnicka, Adam Asnyk) a najviac
ceneným literárnym druhom sa stal realistický (napr. Prus Lalka, Orzeszkowa Meir
Ezofowicz, Nad Niemnem), alebo tendenčný román (napr.Kraszewski Dziadunio,
Orzeszkowa Pan Graba, Pamiętnik Wacławy). Zároveň vznikali početné novely
(Konopnicka, Sienkiewicz, Prus), a tiež historické romány, ako napríklad: Faraon
Prusa a Ogniem i mieczem, Potop, Pan Wołodyjowski, Krzyżacy, Quo vadis Henryka
Sienkiewicza. Posledne menovaný spisovateľ dostal v roku 1905 Nobelovu cenu za
literatúru.

Mladé Poľsko je označenie skupiny umelcov z rokov 1890 – 1918 a pochádza z
programového manifestu Artura Górského, v ktorom skritizoval pozitivistov a
predstavil literárny program mladých tvorcov. Program upozorňoval na
nadpriemernosť umelca, posúval ho do kategórie veštca, obyčajného človeka nazval
„filistrom“, čiže obmedzenou osobou. Bola požadovaná sloboda ako aj oddelenie
umenia od kultúrneho dedičstva. Vniká heslo „umenie pre umenie“, označujúce
rezignáciu z občianskej povinnosti písomníctva, a presunutie ťažiska na
individualizmus a osobné prežívanie. Niektorí tvorcovia zároveň pokračovali v
oslobodeneckej tématike. Vtedy tvorili Jan Kasprowicz, Tadeusz Miciński, Leopold
Staff, Stanisław Wyspiański, Stefan Żeromski. Dôležitou postavou Mladého Poľska
bol Stanisław Przybyszewski, z ktorého tvorby za pozornosť stojí román Il Regno
Doloroso ako aj autobiografia Moi współcześni.

Poľsko malo v 20. storočí štyroch nositeľov Nobelovej ceny za literatúru:
Henryka Sienkiewicza, Władysława Reymonta, Czesława Miłosza a Wisławu
Szymborskú. Iní dôležití spisovatelia sú Witkacy, Bruno Schulz a Witold
Gombrowicz, ktorí sa počítajú do avantgardy; tvorca vedeckej fantastiky
Stanisław Lem, ktorý vo svojich dielach predpovedal ohromné množstvo vedeckých
objavov, ktoré sa stali skutočnosťou: biotechnológia, sieť, virtuálna realita;
reportér Ryszard Kapuściński, ktorého portréty iných kultúr a národov sú široko
oceňované a prekladané. Ďalší dôležití spisovatelia sú: Zbigniew Herbert,
Sławomir Mrożek, Jarosław Iwaszkiewicz, Maria Dąbrowska, Leopold Tyrmand, Stefan
Chwin, Jerzy Prokopiuk, Robert Stiller, Andrzej Waligórski, Maria
Pawlikowska-Jasnorzewska, Julian Tuwim, Ferdynand Goetel, Piotr Kuncewicz, Paweł
Jasienica, Stanisław Jerzy Lec, Tadeusz Boy-Żeleński, Tadeusz Różewicz, Józef
Mackiewicz, Andrzej Bobkowski, Zofia Nałkowska, Krzysztof Kamil Baczyński,
Stanisław Barańczak, Adam Zagajewski, Tadeusz Konwicki, Stefan Wiechecki, Marcin
Świetlicki, Andrzej Stasiuk, Eustachy Rylski a Jerzy Sosnowski.

Verejnoprávna Telewizja Polska (slov. Poľská televízia) vysiela na deviatich
okruhoch: TVP 1 a TVP 1 HD, TVP 2 a TVP 2 HD, TVP Info, TVP Polonia, TVP
Kultura, TVP Historia, TVP Sport, TVP Seriale, Белсат TV a TVP HD.

Fungujú tiež súkromné stanice: Polsat, Polsat 2, TVN, TVN 24, TVN 7, TV 4, TV
Puls, Canal+, Polsat News, Tele 5, TV Biznes, 2 kanály Polsat Sport,
Superstacja, nsport, TVN Turbo. Pomocou satelitných prijímačov sú dostupné mnohé
kanály v poľskom jazyku, najmä cez káblovú a digitálnu televíziu: Cyfrowy
Polsat, n a Cyfra+.

Rozhlasové vysielanie zastupuje verejnoprávne Polskie Radio (slov. Poľské
Rádio): Jedynka (slov. Jednotka), Dwójka (slov. Dvojka), Trójka (slov. Trojka),
Czwórka (slov. Štvorka) a Polskie Radio dla Zagranicy (slov. Zahraničné
vysielanie). Okrem verejnoprávneho rozhlasu vysielajú súkromné stanice,
napríklad: Radio Zet, RMF FM, Radio Maryja, Radio Eska, Planeta FM, RMF MAXXX a
iné (množstvo regionálnych a internetových).

Nasledujúce denníky sú zoradené podľa údajov Zväzu kontroly distribúcie tlače
(poľ. Związek Kontroli Dystrybucji Prasy) podľa nákladu zostupne: Fakt, Gazeta
Wyborcza, Metro, Super Express, Echo Miasta, Dziennik Polska-Europa-Świat,
Rzeczpospolita, Gazeta Prawna, Przegląd Sportowy, Dziennik Zachodni, Gazeta
Pomorska, Głos Wielkopolski, Dziennik Polski, Gazeta Podatkowa, Express
Ilustrowany, Dziennik Łódzki, Dziennik Bałtycki, Gazeta Lubuska, Głos - Dziennik
Pomorza, Gazeta Wrocławska, Echo Dnia

Poľskí režiséri, ktorých filmy boli nominované na Oscara v kategórii
zahraničných filmov: Jerzy Antczak, Sławomir Fabicki, Feliks Falk (2-krát),
Robert Gliński, Agnieszka Holland, Jerzy Hoffman, Andrzej Jakimowski, Jerzy
Kawalerowicz (3-krát), Dorota Kędzierzawska, Krzysztof Kieślowski (3-krát), Jan
Jakub Kolski, Andrzej Kotkowski, Kazimierz Kutz (2-krát), Witold Leszczyński,
Juliusz Machulski, Czesław Petelski, Magdalena Piekorz, Radosław Piwowarski,
Roman Polański, Jerzy Stuhr, Piotr Trzaskalski, Andrzej Wajda (7-krát), Leszek
Wosiewicz, Krzysztof Zanussi (4-krát).



https://sk.wikipedia.org/wiki/Cyprus

Cyprus, gr. Κύπρος (Kýpros), tr. Kibris, dlhý tvar Cyperská republika (po grécky
Κυπριακή Δημοκρατία – Kypriakí Dimokratía), je štát na ostrove Cyprus v
Stredozemnom mori, 113 kilometrov južne od Turecka.

Okrem Cyperskej republiky je na ostrove Cyprus aj Severocyperská turecká
republika, štát, ktorý medzinárodne uznáva iba Turecko. Vznikol odtrhnutím
severnej časti ostrova od pôvodného Cypru.

Rozloha ostrova je 9 251 km² (pričom vodné plochy zaberajú okolo 10 km²). Z
celkovej rozlohy ostrova prislúcha 3 355 km² Severocyperskej tureckej republike,
5 896 km² patrí južnej časti a zvyšné 3 % sú teritóriom British Sovereign Base
Areas (BSBA). Cyprus je po Sicílii a Sardínii tretí najväčší ostrov v
Stredozemnom mori. Nachádza sa v jeho severovýchodnej časti a niekedy býva
začlenený do geografickej oblasti Stredného východu.

Je vzdialený približne 75 km južne od Turecka, 90 km od brehov Sýrie a Libanonu,
380 km od gréckeho ostrova Rodos a 483 km severne od Egyptu a Izraela. Leží
medzi severnými zemepisnými šírkami 34º 33‘ a 35º 41‘ a východnými dĺžkami 32º
15‘ a 34º 35‘.

Pred 90 miliónmi rokov bol tento ostrov súčasťou hlbokomorského dna praoceánu
Tethys. Mohutné posuny zemskej kôry spôsobili, že na seba narazili africký a
euroázijský blok, ktoré sa na seba tlačia a podsúvajú jeden pod druhý. Následkom
tohto tlaku pred cca 20 miliónmi rokmi vznikol aj Cyprus. Pohorie Troodos a
Pentadaktylos sa vyvrásnili do dnešnej výšky asi pred jedným až dvomi miliónmi
rokov, zatiaľ čo Mesaoria bola plytkou morskou panvou. Neskôr sa však vplyvom
tektonických zmien vystúpila nad morskú hladinu a spája tak dva hornaté
ostrovčeky.

V strede ostrova sa rozprestiera nížina Mesaoria (tzv. Medzihorie), tá od seba
oddeľuje dve hlavné pohoria ostrova – Troodos a Keryneiu. V západnej časti
ostrova sa nachádza horský masív Troodos, tvorený fragmentami čadičovej lávy
pochádzajúcej z obdukovanej oceánskej zemskej kôry. Troodos je husto zalesnený a
nachádza sa v ňom aj najvyšší vrch ostrova – Olympus (1 953 m n. m.). V pohorí
Troodos sa nachádza jeden z najväčších zachovaných ofiolitových komplexov na
svete.

Na východe severného Cypru sa nachádza pohorie vápencového charakteru –
Keryneia. Pohorie je tvorené sériou pohorí a kopcov, orientovaných na osi
východ–západ, ktoré tvoria severné pobrežie ostrova. Keryneia je tvorená skalami
formovanými už od permu až po mladšie treťohory. Nižšia východná Keryneia
obsahuje najstaršie skaly ostrova. Najvyšší vrch Keryneie dosahuje výšku
1 024 m n. m.

Odlesňovanie ostrova po celé stáročia malo veľmi negatívny vplyv na odvodňovací
systém a dostupnosť zdrojov vody počas celého roka. Sieť zimných riek pramení v
pohorí Troodos a tečie na všetky svetové strany. Rieky Yialias a Pedheios, čo je
najdlhšia rieka ostrova v celkovej dĺžke 96 km, tečú na východ cez nížinu
Mesaoria na pláž Ammochostos. Rieka Serraghis tečie na sever cez rovinu Morphou.
Všetky rieky sú v letnom období suché. Pre zachytenie vody a jej použitie pre
zavlažovanie fariem je vybudovaný veľký počet priehrad a kanálov.

Cyprus patrí do subtropického klimatického pásma. Počasie sa vyznačuje vysokými
letnými teplotami v mesiacoch máj až október, pričom zimné teploty zriedka
klesnú pod 5 °C. Letné teploty vystupujú v júli až auguste nad 40 °C, pričom
takéto teploty niekedy pretrvávajú aj niekoľko týždňov. Hlavné mesto Nikózia je
v lete mestom s najvyššími teplotami.

Zrážky sú ojedinelé, prevažne v zimnom období (november – marec). V rokoch 1971
– 2000 bol nameraný priemerný ročný úhrn zrážok 460 mm. Zmeny v teplote a v
množstve zrážok bývajú spôsobované rozdielnou nadmorskou výškou, či
vzdialenosťou od pobrežia.

Rastlinstvo na Cypre je veľmi bohaté a pestré, mení sa v závislosti od ročného
obdobia. Ostrov mal kedysi oveľa bohatší lesný porast ako v prítomnosti.
Zníženie výskytu zalesnených plôch má na svedomí viacero skutočností: a to najmä
ťažba medi (Cyprus bol už na začiatku staroveku známym ťažobným strediskom tejto
suroviny), stavba lodí a stále väčšia potreba ornej pôdy. Zavedené chovy kôz za
veľmi krátky čas spásli rozľahlé územia trávnatých plôch, ktoré odrazu zostali
celkom holé.

V súčasnosti pokrýva lesný porast iba 17% z celkovej rozlohy ostrova. Lesný
porast tvorí najmä borovica turecká (Pinus brutia) v údoliach pohoria Troodos,
borovica čierna (Pinus nigra) na svahoch vo vyššej nadmorskej výške, tri druhy
borievok, z ktorých dva sa vyskytujú na vyššie položených miestach pohoria
Troodos, borievka purpurová (Juniperus phoenicea) dominuje na polostrove Akamas.
Lesy pohoria Troodos tvoria jelše (Alnus), platany (Platanus acerifolia),
jahodovec obyčajný (Arbutus unedo) a endemický dub zlatý. V Pafskom lese sa v
počte 50 000 stromov zachoval aj ďalší endemický druh – céder krátkolistý. Medzi
1 800 druhmi a poddruhmi a odrodami rastlín, ktoré sa nachádzajú na ostrove, je
120 endemických.

Nájdené skameneliny sú dôkazom, že v praveku Cyprus obývali hrochy a slony. Ako
skoro všade na ostrovoch sa aj tu vytvorili drobné ostrovné formy, ktoré pomerne
dlho prežívali vďaka tomu, že na ostrove nežili veľké šelmy. Trpaslíčie mamuty,
kedysi označované ako Elephas Cyprioti, tu žili až do konca poslednej ľadovej
doby a vymizli až pred 10 000 až 8 000 rokmi, asi v čase, keď sa na Cypre
objavil človek. Prví osídlenci pravdepodobne priviedli so sebou niektoré druhy
zvierat – divé prasatá, jeden druh kozy a zrejme aj ovcu. Niektoré z týchto
zvierat svojím chovateľom ušli, niektoré boli pravdepodobne v určitých
oblastiach nasadené a vytvorili divé populácie. Neskôr však, s výnimkou kozy a
ovce muflónej, tieto zvieratá znovu postupne vyhynuli. Príčinou bol najmä
nadmerný lov alebo odlesnenie rozsiahlych plôch. Aj ovca muflónia bola skoro
vyhubená. V čase, keď počet jedincov bolo možné zrátať len do niekoľkých tuctov,
boli zavedené prísne ochranné opatrenia. Dnes žije v Pafskom lese a v porastoch
na svahoch Troodu asi 2 000 chránených zvierat.

Na území ostrova nachádzame málo stôp po kamennej dobe. Vyspelá je tu neolitická
kultúra, tzv. Kultúra Chirokitia, ktorá je typickou veľkými murovanými bielymi
domami, na svoju dobu išlo o vyspelú civilizáciu. Bronzová doba je
charakterizovaná dobre rozvinutou civilizáciou. Ľudia sa rýchlo naučili pracovať
v bohatých medených baniach ostrova. V tejto dobe tu žije obyvateľstvo, ktorého
pôvod je dodnes predmetom sporov, je ale pravdepodobné, že išlo o novousadlíkov
z Anatólie, ktorí sa pomiešali s autochtónnym obyvateľstvom, potomkami
neolitických ľudí.

Mykénska kultúra sa na Cypre objavila okolo roku 1600 pred Kr., no išlo len o
prijatie určitého mykénskeho vplyvu zo strany cyperských aristokratov, stále
mykénske grécke osídlenie tu neexistovalo. Tiež tu nefungoval mykénsky palácový
systém. Písalo sa tu však mykénskym písmom. Po páde Mykénskej kultúry v roku
1200 pred Kr. sa však na Cypre usadzuje mykénske grécke obyvateľstvo z Grécka,
ktoré tu nachádzalo nové útočisko. Grékov bolo veľa, ale pôvodné obyvateľstvo sa
udržalo aj so svojim jazykom. Obe etniká, grécke, aj pôvodné cyperské používali
sylabickú abecedu, ktorá sa vyvinula z mykénskeho písma. Grécke aj pôvodné
etnikum žili v mieri a v spoločných kráľovstvách a mestách, žiadne stopy
separácie jedného a druhého etnika, samostatné mestá a stopy po bojoch
neexistujú. Obyvatelia žili vo viacerých menších kráľovstvách, kde všade žili
spolu Gréci aj Cyperčania, pričom králi boli väčšinou Gréci, vyskytovali sa ale
aj pôvodní Cyperčania, ako to dokazujú mená.

Cyprus zažil inváziu Thutmosa III. z Egypta okolo roku 1500 pred Kr. a bol
nútený platiť poplatky. V 16. storočí pred Kr. si Cyprus podrobil Egypťan
Amasis, potom sa ostrov ocitol pod nadvládou Peržanov.

V neskoršom období sa na ostrove usadzujú aj Feničania. V archaickom a klasickom
gréckom období bol Cyprus odlišný vo vývoji ako ostatné grécke oblasti. Snáď
podobne mimo gréckeho diania stáli Gréci zo susedného kraja Pamfýlia. Cyprus so
svojim zmiešaným grécko-eteocyperským obyvateľstvom prijímal hlavne silné vplyvy
z Egypta, ktoré však boli pod miernym vplyvom z gréckej Iónie, ktorá tak
predstavovala hlavný kontakt s klasickým gréckym svetom. Cyperčania neprijali
grécku abecedu, ale svoj grécky aj negrécky jazyk zapisovali do pôvodnej abecedy
až do 4. stor. pred Kr. Svojrázny je aj sochársky, architektonický a keramický
štýl. Po čase sa Cyprus stal zdrojom stavebného dreva pre grécke loďstvo.

Alexander Veľký (356 – 323 pred Kr.) definitívne oslobodil ostrov od Peržanov.
Následne, po jeho smrti pripadol Ptolemaiovi, gréckemu vládcovi Egyptu. Práve v
tomto období priamej gréckej vlády nad ostrovom sa Cyprus definitívne
helenizoval. Prišli sem mnohí grécki kolonisti z rozličných území, tradičné
cyperské kráľovstvá sa rozpadli a negrécke obyvateľstvo, potomkovia Cyperčanov
doby bronzovej aj Feničania sa helenizovali, ich jazyk prestal existovať,
vymizlo aj sylabické písmo a adaptovala sa grécka alfabeta. Aj pôvodní Cyperskí
Gréci stratili svoj grécky dialekt, vychádzajúci ešte z mykénskej gréčtiny v
prospech zjednocujúceho helenistického koiné.

V rokoch 58 – 57 pred Kr. bolo územie Cypru pripojené k Rímskej ríši. Nesporne
najdôležitejšou udalosťou počas obdobia rímskeho Cypru bola návšteva apoštolov
Pavla a Barnabáša sprevádzaných svätým Marekom, ktorý prišiel na ostrov na
začiatku svojej prvej misie v roku 45. Po príchode do Salamíny pokračovali do
Pafosu, kde sa im podarilo obrátiť rímskeho guvernéra Sergia Paula na
kresťanstvo. Týmto sa Cyprus stal prvou krajinou na svete spravovanou
kresťanským panovníkom, resp. guvernérom.

Cyprus je legendárnym miestom zrodenia bohyne krásy, lásky, sexu a vášne,
nádhernej Afrodity. Legendárne dejisko Afroditinho zrodenia z morskej peny je
pri Petra tu Romiu, teda Grékove skaly, kedysi známe aj ako Afroditine skaly. Sú
to veľké skaly v mori blízko pobrežných útesov neďaleko Pafosu. V priebehu
starovekej histórie bol Cyprus prekvitajúcim centrom kultového uctievania
Afrodity. Medzi jeden z najznámejších obrazov zobrazujúcich jej zrodenie je
Botticelliho Zrodenie Venuše.

Cyprus sa stal súčasťou Východorímskej ríše (Byzantskej ríše) po rozdelení
Rímskej ríše v roku 395 a zotrval v nej takmer 800 rokov. Arabi vyplienili
ostrov roku 646. Druhá ničivá arabská invázia roku 654 skončila dokonca ziskom
určitého územia pre východných dobyvateľov. Ostrov mal zmluvne relatívne
zabezpečenú nezávislosť, ale musel platiť odvody. Istú dobu bol Cyprus
"demilitarizovanou zónou" a bol spravovaný ako Arabmi, tak aj Byzantskými
Grékmi. Dokonca bola snaha Byzancie o presídlení Cyperčanov do Bithýnie, od
tohto zámeru však ustúpili.

Po vláde nezávislého byzantského gréckeho vládcu Izáka Komnena, anglický kráľ
Richard I. ukoristil ostrov v roku 1191 a o rok neskôr ho odkúpil Guy
Lusignanský.

Benátska republika získala kontrolu nad týmto územím v roku 1489 po smrti
poslednej lusignanskej kráľovnej, po čom nasledovalo podmanenie si Cypru
Osmanskou ríšou roku 1570. Na ostrove sa Turci neusadili vo veľkom počte, ale na
islam prestúpila časť miestneho grécke obyvateľstva, ktoré sa tak poturčilo,
mnoho z nich ale rozprávalo po grécky, hoci sa cítili byť Turkami.

V roku 1821 vypukla v Grécku vojna za nezávislosť od osmanskej nadvlády. Menšia
vzbura na Cypre bola síce Turkami potlačená, ale veľký počet Cyperčanov prišlo
bojovať proti Turkom do Grécka, podporiť svojich krajanov.

4. júna 1878 bol ostrov v dôsledku Dohody o Cypre opäť začlenený do Britského
impéria, resp. pomoci Spojeného kráľovstva Osmanskej ríši počas Rusko-tureckej
vojny. Prístav Ammochostos bol dokončený v júni 1906 a od tohto okamihu sa
ostrov stal strategickým bodom pre Spojené kráľovstvo, ktorý posilňoval jej
vplyv vo Východnom Stredomorí a Suezskom kanáli, na hlavnej trase k Indii.

Cyprus bol formálne pripojený k Spojenému kráľovstvu 1913 pred prvou svetovou
vojnou. Mnoho Cyperčanov, dnes britských občanov, sa zaviazalo bojovať v
britskej armáde, v tejto aj v druhej svetovej vojne.

V priebehu 40. a 50. rokov 20. storočia začali Cyperčania požadovať zjednotenie
s Gréckom. Keď grécki obyvatelia vyhlásili referendum o pripojení, Spojené
kráľovstvo hľadalo spôsob ako potlačiť všetky aktivity, ktoré by mohli ohroziť
jeho vládu nad ostrovom. V roku 1955 prerástol spor o nezávislosť do
partizánskych aktivít podporovaných politickou reprezentáciou EOKA. Na konci 50.
rokov 20. storočia sa politická a spoločenská atmosféra stávala čoraz viac
vyostrenejšou.

Cyprus získal nezávislosť roku 1960 po vyčerpávajúcom rokovaní medzi Spojeným
kráľovstvom ako koloniálnou mocou, a Gréckom a Tureckom, materskými krajinami
dvoch odlišných kultúr žijúcich na Cypre. Národnostný princíp pri tvorbe
štátnych inštitúcií nenapomáhal zdravým vzťahom medzi obyvateľmi ostrova. Prvým
prezidentom sa stal grécky Cyperčan, vodca arcibiskup Makarios III., miesto
viceprezidenta zaujal turecký Cyperčan a politik Fazik Küçük.

Sever vyhlásil svoju nezávislosť v roku 1975 a tureckí Cyperčania vyhlásili
samostatný štát pod vedením Raufa Raifa Denktaşa 15. novembra 1983. Tento štát
bol uznaný len Tureckom. Organizácia islamskej konferencie mu udelila členský
status pod názvom “Štát Cyperských Turkov”. Bezpečnostná rada Organizácie
Spojených národov v rezolúcii 541 z 18. novembra 1983 vyhlásila túto akciu za
protiprávnu a vyzvala na jej zrušenie. Spojené kráľovstvo podľa súhlasu s
nezávislosťou vlastní dve územia na južnom pobreží ostrova – Akrotíri a
Dekéleia. Využívajú sa ako vojenské základne.

Turecký brutálny postup zahŕňal bombardovanie civilných cieľov s cieľom umožniť
etnické čistky územia. Gréci zo severu ostrova boli po tureckom vpáde presídlení
na juh, kde žijú dodnes.

Cyprus vstúpil do Európskej únie ako riadny člen v máji 2004. Južná časť ostrova
po invázii zaznamenala veľmi vysoký ekonomický vzostup a krajina sa môže tešiť
naozaj vysokému životnému štandardu obyvateľstva. Sever si zachováva nízku
životnú úroveň zapríčinenú ekonomickým embargom uvaleným od jednostrannej
deklarácie nezávislosti.

Severná – turecká časť ostrova je na mape vyznačená červenou farbou, zvyšok je
južná – grécka časť (vyznačená bledšou červenou farbou). Medzi ne je vklinená
nárazníková zóna OSN (vyznačená modrou farbou) a územie pod správou britskej
armády, tzv. Britské suverénne základňové územia (vyznačené zelenou farbou).

Cyprus je od roku 1974 rozdelený na severnú časť – tzv. Severocyperskú tureckú
republiku (uznanú iba Tureckom) a južnú časť – Cyperskú republiku (medzinárodne
uznaný reprezentant ostrova Cyprus, člen Európskej únie).

Cyprus má štyri exklávy, všetky nachádzajúce sa na území, ktoré prislúcha
britskému územiu Dekéleia. Prvé dve sú dediny Ormidhia a Xylotimbou. V Dekéleii
sa nachádza elektráreň, ktorá je rozdelená na dve časti Britskou cestou. Severná
časť je enklávou rovnako ako dve dediny, zatiaľ čo južná časť je vymedzená morom
a z toho dôvodu nie je enklávou – aj keď nemá svoje vlastné pobrežné vody.

Výsledky skorších rokovaní medzi gréckou a tureckou stranou vyústili do
rozsiahlej dohody o opätovnom zjednotení ostrova ako dvojzónovej federácie s
územím prideleným gréckemu a tureckému spoločenstvu v rámci zjednoteného
ostrova. Dohoda však nebola nikdy dopracovaná do konečných detailov a obe strany
sa ocitli v slepej uličke. Pretrvávajúce ťažkosti v hľadaní riešenia zjednotenia
ostrova predstavovali potenciálnu prekážku Cyperčanov na vstup do Európskej
únie, o ktorý sa vláda uchádzala od roku 1997.

Organizácia Spojených národov podporovala rozhovory medzi gréckymi a tureckými
lídrami, Glafkosom Kleridesom a Raufom Denktaşom, intenzívne v nich pokračovali
v roku 2002, ale bezvýsledne. V decembri 2002 Európska únia formálne pozvala
Cyprus na vstup do únie v roku 2004, pričom naliehala, aby sa európske členstvo
týkalo celého ostrova a dúfala, že sa to stane významným lákadlom na opätovné
zjednotenie.

Väčšinu obyvateľov Cypru tvoria cyperskí Gréci (78 %) a Turci (18 %). Hoci
cyperskí Gréci a cyperskí Turci majú veľa spoločného, sú to odlišné identity
založené na náboženstve, jazyku a sú úzko viazané na svoje materské krajiny. Po
grécky sa prevažne hovorí na juhu, kde sú väčšinovou komunitou cyperskí Gréci.
Turecký jazyk prevláda na severe, kde dominuje obyvateľstvo tureckého pôvodu.
Rozsiahlo používaným jazykom na ostrove je angličtina.

Cyperskí Gréci sa pridržiavajú gréckej ortodoxnej cirkvi, cyperskí Turci
vyznávajú islam. Náboženské menšiny ortodoxných Arménov, byzantsko-katolíckych
Maronitov (dokopy ide len o pár tisíc obyvateľov) si podľa ústavy z roku 1960
zvolili príslušnosť ku cyperským Grékom.

Obyvateľstvo: Gréci – 618 455, Maroniti (kresťania libanonského pôvodu) – 3 658,
Arméni – 1 341, Turci – 360.

V južnej časti žije aj veľa prisťahovalcov z iných krajín, napr. Gréci z Grécka
– 17 459, Briti (hlavne na vojenských základniach) – 11 870, Rusi – 4 952,
prisťahovalci zo Srí Lanky – 4 939, Filipínci – 3 245, Bulhari – 2 411, Rumuni –
1 778, Ukrajinci – 1 259 a Indovia – 1 313.

Cyperská kultúra má špecifické postavenie v gréckom folklóre. Cyperčania hovoria
cyperskou gréčtinou, jazykom sčasti vzdialeným gréčtine z Grécka. Ľudové tance a
piesne sú porovnateľné s gréckymi ostrovmi v Egejskom mori. Tancuje sa tu tanec
Syrtos, Sousta, Antikristos Zeibekiko, Karsilamas a Tsatsia. Zvláštnosťou Cypru
sú veršované piesne menom tsiatista, snáď podobné krétskym mantinádam. Známe
ľudové piesne sú Ta rialia, Ešem vereverem či Portokalia tou karava. Tradičné
ľudové nástroje sú husle (fkiolin), oudi (orientálna mandolína) a ľudová flauta
(pithkiavlin) a orientálny bubon (toumberleki). Moderná cyperská hudba bola
ovplyvnená hudbou z Grécka, preto sú to moderné piesne rovnaké ako v Grécku,
zaužíval sa hlavne brnkací nástroj buzuki. Najznámejšia speváčka je Anna Vissi,
populárna aj v Grécku a tiež Michalis Violaris. Známy grécky skladateľ minulého
storočia Manos Loizos pochádzal z Cypru. Z Cypru pochádza aj režisér Michalis
Kakojannis, režisér filmu Grék Zorba.

Cyperská kuchyňa je rovnaká ako kuchyňa z Grécka. Na Cypre sa vyrába tradičný
syr Chaloumi. Tradičné jedlá sú prevažne z jahňacieho a bravčového mäsa
(souvlaki, gyros), rýb a šalátov (choriatiki). Aj na Cypre sa je omáčka
tsatsiki, tu sa však nazýva talatouri. Známe sú aj cyperské zákusky,
predovšetkým baklavas, loukoumades a koubes. Veľmi kvalitné je aj miestne víno,
ktoré tu má tisícročné tradície.

Cyprus vybudoval modernú cestnú sieť. Podľa štatistiky z roku 2002 cestnú sieť
južnej časti ostrova tvorilo približne 7 206 km spevnených a 4 387 km
nespevnených ciest. V severnej časti mala cestná sieť celkovo 2 350 km.

Turecká invázia roku 1974 radikálne zmenila program budovania ciest a vytvorila
nové priority s cieľom pokryť zvýšené potreby na území kontrolovanom vládou, na
ktorom sa koncentrovalo 80% cyperského obyvateľstva, a ktoré bolo centrom
najväčšieho rozvoja. Po týchto udalostiach bola podporovaná vízia nového
cestného rozvoja, ktorá bola čiastočne financovaná zahraničnou Finančnou
organizáciou. Boli vybudované nové diaľnice spájajúce všetky významné sídla na
ostrove.

V dôsledku tureckej invázie a okupácie severnej časti ostrova došlo k poklesu
leteckej dopravy. Boli zničené telekomunikačné siete, vrátane sietí na letisku v
hlavnom meste Nikózii (v tom čase jediné letisko na Cypre). Letecká doprava s
ostatným svetom bola prerušená na sedem mesiacov. To viedlo k urýchlenému
vybudovaniu letiska v Larnake, ktoré bolo uvedené do prevádzky vo februári 1975.
Požiadavky vyplývajúce z rastu turistického ruchu a vývoja južnej časti ostrova
podporili otvorenie letiska v meste Pafos v roku 1983. Okrem osobnej prepravy sa
rozvíjala aj nákladná letecká doprava.

Najväčší prístav v Lemesose je zároveň jedným z najväčších prístavov v
Stredomorí, tvorí spolu s prístavmi v Larnake, v meste Vassilko a štyrmi ropnými
terminálmi v Larnake, Dekelei, Moni a Vasillko moderný národný systém prístavov.
V tureckej časti sú najvýznamnejšími prístavmi Ammochostos, Keryneia,
Karavostassi a Xeros, s ktorými však južný Cyprus nerealizuje žiadne aktivity.

Školský systém Cypru sa vyvíjal nerovnomerne a nerovnakým spôsobom v severnej a
južnej časti už od čias britskej nadvlády. Spoločnými charakteristikami sú:
veľký vplyv domovských krajín – Turecka a Grécka a veľký počet študentov
študujúcich na vysokých školách v materských krajinách. Veľký počet cyperských
Grékov študuje aj na univerzitách západnej Európy, najmä v Spojenom kráľovstve.
Deti nastupujú do školy v 6 rokoch a študujú na základnej škole 6 rokov.
Približne vo veku 12 rokov prechádzajú na strednú školu. Na väčšine základných
škôl je povinná rovnošata. Vyučovanie je zamerané na získanie základných
znalostí a zručností. Síce sa na Cypre rozpráva cyperskou gréčtinou, v školách
sa vyučuje gréčtinou z Grécka.



https://sk.wikipedia.org/wiki/Pre%C5%A1ov

Prešov (maď. Eperjes, nem. Preschau alebo Eperies, rusín. aj ukr. Пряшiв
(Prjašiv), rus. Пряшев (Prjašev), poľ. Preszów, lat. Fragopolis alebo
Eperiessinum) je krajské mesto ležiace v Prešovskom kraji. Počtom obyvateľov
skoro 90 000 je Prešov tretie najväčšie mesto na Slovensku. Má štyri katastrálne
časti: Prešov, Šalgovík, Solivar a Nižná Šebastová a je metropolou Šariša.

Leží vo východnej časti Slovenska na sútoku riek Torysa a Sekčov v Košickej
kotline. Obklopujú ho Slanské vrchy z východu a Šarišská vrchovina zo západu.

Ostatné časti: Cemjata, Delňa, Dúbrava, Kalvária, Rúrky, Soľná Baňa, Šarišské
Lúky, Širpo, Šidlovec, Táborisko, Teľov, Vydumanec, Borkút, Kúty, Surdok.

Sídliská: Duklianskych hrdinov, Mier, Mladosť, Sekčov, Sídlisko II, Sídlisko
III, Šváby

Bývalé mestské časti: Haniska (1970 – 1990), Ľubotice (1970 – 1990), Šarišské
Lúky (1970 – 1990, od roku 1990 súčasť obce Ľubotice)

Počiatky osídlenia tohto územia siahajú až do doby kamennej, čo dokazujú aj
významné archeologické nálezy nájdené v údolí potoka Delňa. Ďalšie stopy
existencie osídlenia územia dnešného Prešova pochádzajú z doby bronzovej, keď tu
boli objavené bronzové predmety, keramika, ale aj železný nožík a ihlice. Nález
zlatých a strieborných rímskych mincí patrí k veľmi cenným dôkazom o existencií
hospodárskych stykov tohto územia s Rímskym impériom. Historicky doložené je aj
osídlenie územia Prešova Slovanmi z prelomu 8. a 9. storočia.

Začiatkom 12. storočia bolo toto územie začlenené do uhorského štátu. Prvá
písomná zmienka o Prešove sa nachádza v listine kráľa Belu IV. z roku 1247. V
tom istom storočí v roku 1299 udelil kráľ Ondrej III. Prešovu mestské výsady,
ktoré rozšíril kráľ Ľudovít I. v roku 1374, čím sa mesto Prešov stalo slobodným
kráľovským mestom.

V 14. a 15. storočí zaznamenalo mesto mimoriadny hospodársky rozkvet, zakladali
sa tu cechy (kožušnícky, kováčsky, krajčírsky, obuvnícky a podobne) a v tom čase
tu žilo okolo dvetisíc ľudí zaoberajúcich sa prevažne remeslom. V roku 1455
dostalo mesto od kráľa Ladislava Pohrobka svoj prvý mestský znak. Vďaka
hospodárskej prosperite mesta 15. storočie znamenalo aj rozvoj stavebného ruchu,
ktoré sa odzrkadlilo na honosnej architektúre meštianskych domov.

Vývoj mesta v 16. a 17. storočí ovplyvnili šíriaca sa reformácia a
protihabsburské povstania. Mesto postihli aj živelné pohromy, mor, požiare a
jeho úpadok sa prehlboval. Do histórie sa zapísal rok 1687 známy ako prešovské
jatky, keď bolo na námestí na výstrahu kruto popravených 24 mešťanov za podporu
Imrichovi Tökölimu, vodcovi protihabsburského povstania. K oživeniu mesta došlo
koncom 18. a začiatkom 19. storočia, keď sa obyvateľstvo Prešova doplnilo
prisťahovalcami z iných miest. Zriadením gréckokatolíckej eparchie v roku [1816]
sem začal prichádzať väčší počet Rusínov a koncom 18. storočia sa tu vytvorila
aj významná židovská komunita. Veľký hospodársky význam pre mesto mala výroba
soli, a preto v 19. storočí bol zastaraný systém ťaženia soli nahradený
modernejším rozsiahlym komplexom.

Legenda hovorí, že keď sa v 12. storočí uhorský kráľ Belo II. Slepý zdržiaval v
tomto kraji, stratil sa svojej družine. Hľadajúc cestu k sprievodu si smäd i
hlad zaháňal jahodami, ktoré v týchto končinách rástli v hojnom množstve. Keď ho
večer našli rytieri z družiny, kráľ sa rozhodol z vďačnosti pomenovať neďalekú
dedinu podľa jahôd. Z historického hľadiska však táto legenda nemá vierohodný
podklad. Pomenovanie Prešov sa objavuje až od 16. storočia. Dovtedy používaný
názov Eperies je podľa slovenského historika profesora Uličného iba fonetickým
prispôsobením staršieho slovenského názvu. Názov mesta Prešov teda nekorení v
maďarskom slove eper (jahoda), ale v slovanskom mene Preš.

Udelením mestských privilégií v roku 1299 získali Prešovčania právo voliť si
svojho richtára. Takýto richtár stelesňoval najvyššiu výkonnú a súdnu moc v
meste. Bol volený spomedzi vážených mešťanov obyčajne na jeden rok. Prvým
richtárom v meste Prešov, ktorého meno sa zachovalo, bol Hanus zvaný Ogh, ktorý
sa v historických prameňoch spomína už v roku 1314. Kompletný zoznam všetkých
richtárov Prešova sa však podarilo historikom skompletizovať až od roku 1497.
Prvýkrát sa žena stala najvyšším predstaviteľom Prešova roku 2014, kedy sa
víťazkou volieb stala Andrea Turčanová.

Prešov mal už v stredoveku významné geografické postavenie, pretože sa
rozprestieral na križovatke obchodných ciest a zároveň patril aj do dôležitého
obranného systému vznikajúceho uhorského štátu. Tu niekde siahajú počiatky
vojska v Prešove, lebo do týchto oblastí prišli maďarské kmene a ich spojenci,
ktorými boli vojensko-strážne družiny ázijských etník, aby zakladali strážne
osady a pevnosti na obranu vznikajúceho Uhorska pred útokmi nepriateľov. Dodnes
sa po nich zachovali mená blízkych kopcov Veľká a Lysá stráž.

Mesto malo vlastnú posádku pravdepodobne už od roku 1374, keď dostalo právo na
vybudovanie obranných múrov s baštami a vežami od kráľa Ľudovíta I. Význam
vojenskej posádky určite vzrástol aj preto, že mesto Prešov sa v 14. storočí
stalo slobodným kráľovským mestom. Na konci 16. storočia počas 15-ročnej vojny s
Tureckom muselo mesto vydržiavať početné cisárske vojsko. Od roku 1604, keď
vypuklo prvé z celého radu protihabsburských povstaní uhorských stavov, až do
roku 1710, keď mesto kapitulovalo pred silným habsburským vojskom, bol Prešov
mnohokrát obliehaný rôznymi vojskami povstalcov, ba aj cisárskymi vojskami.
Napríklad: Bočkajovi povstalci, vojská generála Basta, povstalci Juraja I.
Rákociho, Vešeléniho sprisahanie, kuruckí povstalci, Tököliho povstanie,
Prešovské jatky generála Caraffu a povstalci vedení Františkom II. Rákocim.
Prešov potom až do roku 1848 rozkvital, lebo nezažil žiadnu vojnu.

Revolučné roky 1848/49 stiahli do víru udalostí nielen slobodné kráľovské mesto
Prešov, ale celú krajinu. Mesto vytvorilo národnú gardu a vyzbrojilo aj niekoľko
desiatok dobrovoľníkov. Vzhľadom na svoju strategickú polohu zažil Prešov počas
tohto obdobia niekoľkokrát striedanie vojenských síl. Napríklad cisárske vojsko
generála Schlicka vystriedala Görgeyho uhorská armáda, túto zakrátko vystriedali
rakúske a slovenské dobrovoľnícke jednotky, aby ich zasa vystriedali cisárski
vojaci spolu s ruskou armádou. O tom, že vojenský význam Prešova naďalej
vzrastal, svedčí aj údaj zo sčítania ľudí z roku 1900, keď zo 14 447 obyvateľov
Prešova bolo až 1349 vojakov. Tunajšia vojenská posádka pozostávala z niekoľkých
jednotiek spoločnej armády a domobrany, z ktorých najväčší bol 67. cisársky a
kráľovský peší pluk. Útrapy prvej svetovej vojny a najmä jej koniec veľmi
tragicky zasiahli do života Prešova, lebo 1. novembra 1918 pod vplyvom revolúcie
v Budapešti odopreli vojaci 67. pluku a niektorých ďalších menších prešovských
útvarov poslušnosť svojim veliteľom a v meste Prešov vyrabovali niektoré
obchody. Po príchode vojenských posíl boli vzbúrenci pozatýkaní a napriek tomu,
že počas nepokojov nedošlo k žiadnym stratám na životoch, odsúdil štatariálny
súd účastníkov vzbury na trest smrti. Ten istý deň 1. novembra 1918 bolo na
námestí popravených 41 vojakov a 2 civilisti. Táto udalosť je známa aj ako
Prešovská vzbura. Bola to najkrvavejšia udalosť od Prešovských jatiek (1687).
Touto udalosťou sa zavŕšila jedna z dôležitých vojenských etáp mesta Prešov.

Od 4. júla 1945, krátko po skončení Druhej svetovej vojny, boli na území
Československa vojenské útvary reorganizované podľa vzoru Červenej armády. Od
tejto doby sídlili v meste Prešov nasledujúce vojenské veliteľstva: veliteľstvo
pešieho pluku, veliteľstvo streleckej divízie, veliteľstvo tankovej divízie,
veliteľstvo motostreleckej divízie, veliteľstvo mechanizovanej divízie,
veliteľstvo armádneho zboru, veliteľstvo mechanizovanej brigády.

Od roku 1918 do roku 2009 boli do generálskych hodností vymenovaní títo vojaci,
ktorí sa narodili v Prešove brigádny generál František Bartko, generálmajor
Vojtech Gejza Danielovič, generálporučík Alexander Mucha, generálmajor Emil
Perko, generálmajor Jozef Zadžora

Prešov je sídlom slovenskej gréckokatolíckej metropolie, prešovská
gréckokatolícka eparchia (biskupstvo) bola založená 3. novembra 1815 cisárom
Františkom II. (na základe patronátneho práva) a kanonicky erigovaná 22.
septembra 1818 rímskym pápežom Piom VII. 30. januára 2008 bola povýšená na
archieparchiu a stala sa zároveň centrom metropolie. Katedrálnym chrámom je
chrám svätého Jána Predchodcu (Krstiteľa) na Hlavnej ulici.

Pravoslávna eparchia vznikla po druhej svetovej vojne rozdelením
Mukačevsko-prešovskej pravoslávnej eparchie. Katedrálny chrám svätého kniežaťa
Alexandra Nevského bol postavený v rokoch 1946 – 1950 v tradičnom ruskom štýle.

V meste sú dve teologické fakulty – Gréckokatolícka teologická fakulta a
Pravoslávna bohoslovecká fakulta. Obidve sú časťou Prešovskej univerzity.

Vďaka čulému hudobnému životu a úspechom prešovskej hudobnej produkcie si mesto
Prešov vyslúžilo prezývku "slovenský Seattle" či "mesto hudby" už dávnejšie, a
to hlavne prostredníctvom médií. Mnohí prešovskí hudobníci však nepôsobia len v
rámci rodného mesta či regiónu, ale úspechy žnú aj v rámci celého Slovenska,
okolitých štátov, či dokonca Európy.

K hudobnému životu mesta, v minulosti i dnes, však neprispieval len počet
mainstreamovo úspešných hudobníkov, ale aj viac či menej (ne) známe skupiny a
hudobné subkultúry, stabilne pôsobiace v podhubí mesta (žánrovo: metal, punk,
alternatívna scéna, gospel, pop-rock, folk, jazz, country), koncertné miestnosti
a kluby (Véčko, Bizarre, Christiania, City Club, Za Siedmimi oknami, Wave, Ester
rock club, Netopier, Staré Mexiko, Insomnia), rockové prehliadky kapiel s
dlhoročnou tradíciou (Rocková liga, vyše 20. ročníkov, Prešovský študentský
Liverpool, 6. ročníkov, Rebrík), ale aj festivaly (Sigortus, Dobrý festival, (t)
urbanfest, ImROCK FEST, East Side Music Festival, Festival zlej hudby, Farfest,
či Jazz Prešov).

Medzi dôležité podujatia patria aj Dni mesta Prešov, ktoré sa konajú každoročne
pri príležitosti osláv prvej písomnej zmienky mesta (k roku 2009, 762. výročie).
Súčasťou osláv bývajú open-air koncerty priamo v centre na Hlavnej ulici, pričom
sa na ročníkoch vystriedali viacerí hostia domácej i európskej alternatívnej
scény. Patrili k nim napr. Deti Picasso (Rusko), Myster Möbius
(Francúzsko/Maďarsko), Masfél (Maďarsko), Pražský Výběr II.; Laura a její tygři
(Česko), Srečna Mladina (Slovinsko), Squartet (Taliansko), ale aj slovenské
skupiny Heľenine Oči, Chiki liki tu-a, Arzén, Mango Molas, Alter Ego, Karpatské
chrbáty, Komajota.

V roku 2009 vznikol prvý prešovský filmový festival s názvom Bastion film
festival. Festival sa koná na historickej hradbe za františkánskym kostolom.
Organizátormi sú PKO Prešov a prešovský skladateľ a gitarista David Kollar.

Neustály prílev a modifikácia hudobných skupín, ktoré sa mnohokrát presadia i v
rámci celého Slovenska, si po mnohých rokoch vyžiadala zdokumentovanie, ktoré sa
uskutočnilo prostredníctvom internetovej databázy prešovských kapiel a
interpretov pod názvom Frenkyho hudobná encyklopédia. Historicky i aktuálne
stále sa rozrastajúcu databázu prešovských hudobníkov vedie novinár a vedúci
redakcie prešovského Korzára Michal Frank.

Prešov je spojený diaľnicou D1 smerom na juh s Košicami, smerom na západ s
Popradom a Ružomberkom. Dokončenie jej nadväzujúcich úsekov umožňujúcich
diaľničné spojenie do Bratislavy a Žiliny je predpokladané v roku 2024. Kvalitné
prepojenie s Poľskom cez Svidník má priniesť rýchlostná cesta R4.

V súčasnosti Prešov nemá žiaden obchvat, ale v pláne je výstavba juhovýchodného
diaľničného obchvatu ktorý bude tvoriť časť diaľnice D1, a severného obchvatu,
ktorý bude súčasťou rýchlostnej cesty R4. Diaľničný prešovský obchvat po
vybudovaní obíde mesto, odkloní tranzitnú dopravu na všetky smery a prepojí D1 s
R4. Začne v križovatke D1 Prešov- Juh, pokračovať bude smerom na severozápad, ku
križovatke Prešov- západ, tam sa napojí na už sprejazdnené časti diaľnice D1, na
tejto križovatke sa napojí R4 na D1. Začiatok výstavby juhozápadného obchvatu je
naplánovaný na apríl 2017. Ukončenie výstavby celého obchvatu je naplánované na
rok 2020.

Mestskú hromadnú dopravu zabezpečuje Dopravný podnik mesta Prešov, a. s., ktorý
prevádzkuje spolu 45 liniek pravidelnej mestskej hromadnej dopravy týmito
dopravnými prostriedkami:

História MHD v Prešove sa začala písať v roku 1949, keď bola vytvorená Miestna
doprava, komunálny podnik mesta Prešova ako prevádzkovateľ pravidelnej mestskej
hromadnej dopravy na území Prešova. Po skončení druhej svetovej vojny nebolo
možné začať vykonávať MHD s novým vozidlovým parkom, a tak bola prijatá ponuka
na zakúpenie starších vozidiel značky Tatra z prevádzok MHD v Prahe, Plzni a
Bratislave. Vozidlá sa spočiatku odstavovali na nádvorí starej väznice na
Konštantínovej ul., kde sídlil aj podnik. Dňa 4. septembra 1949 bola slávnostne
otvorená premávka na prvých linkách. Už v prvom roku prevádzky vyšli autobusy
prešovskej MHD aj za hranice mesta do obcí Šarišské Lúky, Nižná Šebastová,
Haniska a Solivar. Hneď v nasledujúcom roku pokračoval rozvoj MHD zavádzaním
ďalších autobusových liniek. Na sieť hromadnej dopravy boli postupne v
päťdesiatych rokoch napojené štátna nemocnica, Záhrady, Sídlisko II,
Budovateľská a Čapajevova ul. ako aj ďalšie obce: mesto Veľký Šariš a jeho časť
Kanaš, Malý Šariš, Ľubotice, Fintice, Teriakovce a Záborské. V roku 1959 začala
premávať prvá nočná linka a podnik sídlil vo vlastných priestoroch na
Petrovanskej ulici, kam sa presťahoval v roku 1951. Rok 1958, kedy bola
schválená výstavba trolejbusovej siete v meste, priniesol novú etapu rozvoja
mestskej dopravy. Elektrifikovať sa mali všetky kapacitné vnútromestské linky,
pričom autobusová doprava mala zostať doplnkovou. Ako prvá sa začala
elektrifikovať linka č. 1, ktorá viedla z Nižnej Šebastovej cez Šarišské Lúky až
do Solivaru. Aj keď jej výstavbu zdržali viaceré technické problémy, dňa 13.
mája 1962 sa cestujúci dočkali aj trolejbusov. V Šarišských Lúkach bola
dokončená nová vozovňa pre trolejbusy i autobusy, kam sa presťahoval celý
vozidlový park ako aj správa podniku. Čoskoro sa začali práce na ďalších
úsekoch, takže v roku 1966 už trolejbusy premávali na Košickú, Sabinovskú,
Budovateľskú ul. a Gottwaldovu dnes Ul. 17. novembra. V prvej polovici
sedemdesiatych rokov sa predĺžila trať po Sabinovskej ul. na Dúbravu a
trolejbusmi sa začalo obsluhovať aj priemyselné Širpo. Ďalšie projekty tratí na
Sídlisko III, Šváby, do Hanisky a na Delňu sa už uskutočniť nepodarilo. Pod
vplyvom lacnej ropy sa aj v Prešove začali presadzovať vo väčšej miere autobusy.
Autobusová doprava zaznamenávala kvantitatívny rozvoj, keď autobusy začali
premávať aj na Táborisko, Šidlovec, Cemjatu, na ul. Pod Kamennou baňou a
Sídlisko III. Po stránke kvality však tento druh dopravy zápasil s neustálymi
ťažkosťami ako nedostatok vozidiel, ich malá kapacita a poruchovosť. Tieto
nedostatky sa podarilo postupne prekonať až koncom sedemdesiatych rokov. Napriek
tomu sa pre nevybudovanie trolejbusovej trate na Sídlisko III, ktorého obsluha
bola v tom čase rozhodujúca, naplno presadili autobusy. Obdobie prelomu
sedemdesiatych a osemdesiatych rokov, kedy možnosti MHD výrazne limitoval
nedostatok pohonných hmôt, poukázali na vhodnosť trolejbusovej dopravy. Po
prehodnotení na úrovni vlády sa pristúpilo k opätovnému elektrifikačnému
programu. Ako prvé bolo na sieť trolejbusovej dopravy pripojené Sídlisko III
(rok 1985). Trolejbusy dosiahli väčšinový podiel na výkonoch MHD na území mesta
Prešov po roku 1992, kedy bola zavedená trolejbusová doprava aj na najväčšie
sídlisko Sekčov. Otázka tarify bola v Prešove vždy charakteristická neustále sa
meniacim počtom tarifných pásiem, na základe ktorých sa stanovovali sadzby za
jednotlivé jazdy. V roku 1949 existovali tri tarifné pásma, pričom na jeden
cestovný lístok bolo možné prestúpiť aj do iného vozidla. V roku 1969 boli
prestupy s jedným lístkom zrušené a počet pásiem sa redukoval na dva. Od roku
1984 sa vládnym výmerom zjednodušila tarifa a akékoľvek delenie siete na pásma
neexistovalo. Odlišné sadzby cestovného pre cestovanie do priľahlých obcí sa
zaviedli opätovne v roku 1993 a existovali až do roku 1996. Osobitné sadzby
platili aj v rokoch 1997 – 99 a od roku 2000 znova. Cestovné lístky sa pôvodne
kupovali u sprievodcu priamo vo vozidle, neskôr ich predával vodič, resp. bol vo
vozidle inštalovaný prístroj na výdaj cestovných lístkov. V roku 1977 sa
zaviedol predaj cestovných lístkov mimo vozidla. Od roku 1995 je opäť možné
zakúpiť si cestovný lístok aj u vodiča, ale za zvýšenú cenu. MHD je
skvalitňovaná postupnou obnovou vozidlového parku, zameranou na nízkopodlažné
vozidlá, zavádzaním počítačovej techniky do riadenia prevádzky ako aj
rekonštrukciami traťových úsekov trolejbusovej dráhy a generálnymi opravami
vozidiel. V budúcnosti sa počíta s rozširovaním ekologickej trolejbusovej
dopravy, na sídlisku Šváby a druhým prepojením centra mesta a sídliska Sekčov po
ulici Rusínskej.



https://sk.wikipedia.org/wiki/Slovania

Slovania sú najpočetnejšia etnická a jazyková skupina v Európe. Obývajú najmä
východnú, južnú a strednú Európu. Patria k nim aj Slováci.

Z jazykového hľadiska sa praslovanský jazyk vyčlenil z indoeurópskej jazykovej
skupiny už okolo roku 1500 pred Kr.

a) Migračná teória (teória pravlasti) hovorí, že Slovania prišli na svoje dnešné
územia z nejakej pravlasti. Podľa archeologických nálezov sa nachádzala severne
od Karpát medzi Odrou, Vislou a stredným Dneprom a Slovania sa z nej rozšírili v
5. storočí. Teóriu pôvodne vytvoril český etnograf Lubor Niederle (1865-1944).
Táto teória je v konečnom dôsledku založená na a) zistení poľského botanika a
kultúrneho vedca Rostafinskeho (1850-1928), že pravlasť Slovanov muselo byť
územie bez buka, smrekovca a tisa, pretože vo všetkých slovanských jazykoch sú
názvy týchto stromov prevzaté z cudzích jazykov, b) zistení A. L. Pogodina
(1901) že územiami s najstaršími slovanskými názvami riek sú Podolie (dnes
juhoukrajinské územie na Dnestri) a Volyň (medzi Bugom a Dneprom). Niederle len
upresnil lokalizáciu tohto územia na základe výsledkov archeologických
vykopávok. Podľa Niederleho Slovania opustili toto územie z dôvodov zmeny
podnebia v 2.-3. storočí po Kr. V Sovietskom zväze sa ešte počas 2. svetovej
vojny zastávala prevažne téza, že pravlasť Slovanov ležala medzi Labe a Sálou -
Egejským morom - Baltským morom - Okou a Volgou. Po intenzívnych vykopávkach v
50. rokoch však aj sovietski archeológovia zredukovali toto územie na rôzne
definované územia zhruba v dnešnej Ukrajine a Poľsku.

b) Autochtónna teória hovorí, že etnogenéza Slovanov prebehla na iných územiach
východnej Európy, kde Slovania sídlia aj dnes. Toto tvrdil už ruský kronikár
Nestor v 12. storočí. Novšie jeho názor potvrdil významný ruský jazykovedec Oleg
Nikolajevič Trubačov (hlavný redaktor dlhodobého projektu obrovského
etymologického slovníka slovanských jazykov), podľa ktorého etnogenéza Slovanov
prebehla približne v dnešnom Maďarsku a južnom Slovensku. Tento názor dnes
zastáva menšina autorov. Na Slovensku sa k tomuto názoru "odvážil" v poslednom
čase pridať v polovici 90. rokov P. Mačala (Etnogenéza Slovanov v archeológii,
1995), ktorý dokazuje, že Slovanov možno vo východnej Európe doložiť už po roku
1000 pred Kr., pričom sa opiera o archeologické pramene. Najnovšie záhorský
etnológ R. Irša (Slovo o Slovanoch, ich démonoch a bohoch, 2006) na základe
analýzy slovanskej mytológie a jazykových rozborov mien slovanských bohov a
toponymických názvov považuje Slovanov za autochtónne obyvateľstvo v Karpatskej
kotline, v povodí Dunaja, ktorý Slovania (Sloveni) nazývali Slavom (Slovom),
podľa svojho božstva „Slava“ („Slova") a "údajný" príchod Slovanov v 5. storočí
podľa oficiálnych textov interpretuje len ako príchod východných Slovanov do
strednej Európy.

Nemeckí a maďarskí historici radi zastávajú teóriu, že Slovania z etnického
hľadiska vznikli akousi náhlou „záhadnou“ premenou pôvodného obyvateľstva až v
6. stor. v oblastiach, kde sídlia aj dnes. Takto sa to často učia aj študenti v
uvedených krajinách. V nacionalisticky orientovaných (ale častých) maďarských
prameňoch sa zas dokonca možno stretnúť s tým, že "maďarské" kmene prichádzajú
na neobývané územie, kde predtým žili len Avari a pred nimi Huni, napriek tomu,
že samotné najstaršie maďarské kroniky tvrdia niečo celkom iné (dobýjanie územia
od Slovanov). Aj medzi archeológmi je všeobecne známy značne laxný a negatívny
postoj ich maďarských kolegov voči akýmkoľvek slovanským nálezom z územia
Maďarska.

V kronikách a letopisoch sú označovaní rôzne, napríklad Sloveni, Sclavini, Anti,
Veneti, Venedi, ale je sporné, či sa niektoré z týchto názvov naozaj vzťahujú na
Slovanov.

Základnú spoločenskú jednotku Slovanov tvorili rody a kmene. Na ich čele stáli
náčelníci, volení staršinami rodov, prípadne ľudovým zhromaždením - veča. Rodiny
boli monogamné, žili v jednoduchých drevených príbytkoch čiastočne zapustených
do zeme (drevozemnice).

Letopisy antických dejepiscov zo 6. storočia hovoria o Slovanoch ako o pohanskom
ľude. Hlavnými božstvami boli Perún(boh blesku a hromu), Veles (bohyňa-matka,
mylne na základe ľudovej etymológie často označovaná za boha dobytka, ale aj za
boha lesa), Svarog (zo slova „svárožič“ - boh slnka, ohňa a vojny), Simargl (boh
vetra) a Mokoš (bohyňa plodivej moci, lásky, rodiny). Známy bol aj trojhlavý
Triglav či sedemhlavý Rugievit, ďalej Radegast, Svantovít a iní. Rôzne mená
bohov však boli v podstate len prezývkami Perúna a Veles, aj keď neskôr boli
vnímané ako mená samostatných bohov a démonov. Podľa starších názorov dualizmus
dobra a zla predstavovali Černoboh a Belboh. Toto vysvetlenie sa opiera o
nepochopenie mien slovanských bohov, ktoré sa v odbornej literatúre traduje od
19. storočia. Černoboh bol v skutočnosti bohom dobytka, jeho keltskou obdobou je
Cernunos. „Belboh“ je výmysel z čias národného obrodenia. Slovania nerozdeľovali
bohov na dobrých a zlých. Sile bohov podľa Prokopia neprisudzovali Slovania
veľký vplyv. K bohom sa prikláňali iba v dobe, keď sa blížila smrť, choroba, či
keď išli do vojny. Uctievali však rieky, vodné víly a verili vo veštby. Podľa
Prokopia žili Slovania v žalostných chatrčiach a často sa sťahovali. Do boja
tiahli zväčša pešo, s kopijou. Niektorí nemali ani košeľu ani plášť, obliekali
si len nohavice do pása a tak sa vydávali do boja proti nepriateľom. Ich život
opísal ako drsný a primitívny, ich zovňajšok ako špinavý, hneď však dodáva, že
nie sú zlomyselní ani zákerní.

Slovania pôvodne svojich mŕtvych spaľovali, na kostrové pochovávanie prechádzali
postupne. Na území Slovenska, to bolo v dôsledku styku s Avarmi. Definitívny
prechod na kostrové pochovávanie a koniec pohanským zvykom znamenal až prechod
na kresťanskú vieru. Na Slovensku to bolo už začiatkom 9. storočia.

Slovanské hospodárstvo bolo tradične zamerané na poľnohospodárstvo a
pastierstvo. Poznali dvojpoľný systém obrábania pôdy. Pestovali všetky vtedy
bežné druhy obilnín, strukoviny, olejnaté rastliny, ovocie, zeleninu, ale i
technické plodiny ako ľan. Chovali ošípané, hydinu, ovce, kozy, rožný dobytok a
kone. Boli tiež rybári, poľovníci a brtníci. Mali pomerne vyspelé kováčstvo,
tkáčstvo i hrnčiarstvo (napriek tomu, že nepoznali hrnčiarsky kruh). Vyrábali
kvalitné šperky.



https://sk.wikipedia.org/wiki/Schizofr%C3%A9nia

Schizofrénia je psychiatrická diagnóza označujúca často chronickú duševnú
chorobu, rôzne ovplyvňujúcu správanie, myslenie a emócie. Pojem schizofrénia
pochádza z gréckych slov σχίζω (schizó) = rozdeliť a φρενός (phrenos) = myseľ a
v preklade znamená rozdelená myseľ. Stav schizofrénie je sporný, hlavne kvôli
nedostatku objektívnych kritérií pre diagnózu a následnú náročnosť dostatočného
výskumu nedostatočne definovaného stavu. Výskum však naznačuje, že dôležitými
prispievajúcimi faktormi sú genetické aj spoločenské vplyvy. Zvyčajne, ale
obvykle nesprávne, sa predpokladá, že schizofrénia zahrňuje 'rozdvojenú
osobnosť'.

U pacienta so schizofréniou dochádza k rozštiepeniu mysle a celkovému úpadku
osobnosti. Pacient je vzťahovačný, neustále prenasledovaný bludmi a myšlienkami,
rozpráva si sám pre seba, vytvára umelý svet. Je veľmi komplikované si len
predstaviť čo človek postihnutý touto chorobou prežíva. K paranoidným vplyvom sa
pridružujú poruchy pohybu (schizofrenik je schopný celé hodiny vydržať v
neprirodzenej polohe) a vnímania. Citová otupenosť, inokedy extrémna
precitlivenosť je sprevádzaná tvorbou neologizmov a nezmyselných súvislostí.
Schizofrenik je veľmi plachý a neustále stráca spoločenskú istotu a svoje miesto
v spoločnosti. Emócie sú vystupňované a nezodpovedajú situáciám, ktoré život
prináša. Schizofrénia má veľa podôb, sú ľahšie prípady aj veľmi závažné.
Sluchové a vizuálne halucinácie sú tiež sprievodnými javmi choroby. Nie je
vymedzená presná doba prejavu choroby, avšak najčastejšie k schizofrénii
dochádza medzi 16. - 25. rokom života (je možný prejav už v ranom detstve).
Schizofrénia môže vážne poškodzovať mozog, ale taktiež môže naraz odoznieť bez
porúch kognitívnych a intelektových funkcií. Dedičnosť hrá veľkú úlohu pri
vzniku choroby.

Schizofrénia sa ako pojem objavil v odbornej literatúre v roku 1911, kedy vyšla
monografia „Dementia preacox oder die Gruppe der Schizophrenien“ švajčiarskeho
profesora a riaditeľa liečebne v Bughölzli Eugena Bleulera. Pojem predčasná
demencia sa spojuje s menom nemeckého profesora na klinike v Heidelbergu a
neskôr v Mníchove Emila Kraepelina, ktorý ho použil vo svojej učebnici v roku
1899. Označoval ním ochorenie, ktoré viedlo k „duševnej slabosti“. Jeho Dementia
praecox zahŕňala tri varianty ochorenia: katatónne, hebefrenné a paranoidné.

Kritériá pre stanovenie schizofrénie podľa Svetovej zdravotníckej organizácie sú
uverejnené v Medzinárodnej klasifikácii chorôb (MKCH). Posledná revízia je MKCH
10.

Predpokladá sa, že procesy v skorom neurologickom vývoji sú dôležité, obzvlášť
počas tehotenstva. Napríklad ženy, ktoré boli tehotné počas holandského
hladomoru v 1944, keď mnoho ľudí bolo blízko vyhladovania, mali väčšiu šancu
porodiť dieťa, u ktorého sa neskôr vyvinie schizofrénia. Podobne aj štúdia s
fínskymi matkami, ktoré sa dozvedeli počas ich tehotenstva, že ich manželia boli
zabití v zimnej vojne v 1939-1940 (známa aj pod menami Sovietsko-Fínska alebo
Fínsko-Ruská vojna) ukázala, že u ich detí bola pravdepodobnosť výskytu
schizofrénie oveľa vyššia v porovnaní s deťmi, ktorých matky sa dozvedeli o
smrti ich manžela až po ich tehotenstve naznačuje, že dokonca psychologická
trauma tehotnej matky môže mať následky na dieťa.

Posledné výskumy a praktické výsledky poukazujú na to, že príčinou schizofrénie
môžu byť aj toxické kovy a parazity, nachádzajúce sa v mozgu. Je viacej prípadov
vyliečenia z tejto choroby práve odstránením týchto patogénov. Toxický kov ako
ortuť sa môže dostať do vývojového štádia človeka ešte v prenatálnom štádiu z
matky na dieťa. K tomu postačuje výmena amalgámovej zubnej výplne počas
tehotnosti, alebo nedostatočná schopnosť matky odbúravať denný príjem ortuti z
potravín, životného prostredia a amalgámových výplní. Parazity v mozgu tak isto
ovplyvňujú činnosť mozgu v oblasti kognitívnych funkcií a zmeny vnímania, ktoré
sa v konečnom dôsledku symptomaticky prejavujú ako schizofrénia. Jeden z
podozrivých parazitov je Toxoplasma gondii.

V inom výskume sa poukazuje na nedostatok myelínu u schizofrenikov. Podávanie
omega 3 (EPA a DHA) prináša dobré výsledky.

Niektorí vedci podporujú teóriu, že vplyvy prostredia počas detstva tiež
ovplyvňujú neurobiologické rizikové faktory a ovplyvňujú pravdepodobnosť
neskoršieho vývinu schizofrénie. Neurologický vývoj detí je považovaný za
citlivý k črtám nefunkčných sociálnych podmienok ako je násilie, nedostatok
tepla v osobných vzťahoch a nepriateľskosť. Tieto všetky sa považujú za rizikové
faktory pre neskorší vývin schizofrénie. Predpokladá sa, že vplyvy prostredia,
priaznivé alebo nepriaznivé, sa vzájomne ovplyvňujú s genetikou a procesmi
neurologického vývoja s dôsledkami pre dlhodobú činnosť mozgu. Predpokladá sa,
že to ovplyvňuje náchylnosť k psychóze neskôr, obzvlášť v dospelosti.

V dospelosti sa zvláštny dôraz kladie na funkčnosť (alebo zlyhanie) dopamínu v
mezolimbickej dráhe v mozgu. Táto teória, známa ako dopamínová hypotéza
schizofrénie bola následkom náhodného zistenia, že skupina liekov, ktorá bráni
funkciu dopamínu známa ako fenotiazíny, zmierňuje psychotické symptómy. Tieto
lieky boli ďalej vylepšované a dnes sa antipsychotická liečba bežne používa ako
prvoradá.

Predpokladá sa, že táto teória je príliš zjednodušujúca ako úplne vysvetlenie.
Čiastočne preto, lebo nová antipsychotická liečba je rovnako účinná ako staršia
liečba, hoci takisto pôsobí na fungovanie serotonínu a o trochu menej bráni
funkciu dopamínu. Psychiater David Healy takisto argumentoval, že farmaceutické
podniky podporovali niektoré zjednodušujúce teórie o duševných chorobách, aby
presadili predaj svojich biologických liečiv.

U ľudí, u ktorých sa negatívne symptómy schizofrénie najviac prejavujú
prichádzajú skoré znaky v zmene nervovej štruktúry – vo zväčšení komorového
systému. Toto zistenie sa však nepreukázalo ako obzvlášť spoľahlivé na úrovni
jednotlivých pacientov kvôli značným rozdielom medzi pacientmi.

Štúdie používajúce neuropsychologické testy a technológie skenovania mozgu na
skúmanie funkčných rozdielov mozgovej aktivity (napr. magnetickou rezonanciou,
alebo pozitrónovým emisným tomografom) ukázali, že zmeny sa najčastejšie
vyskytujú v predných lalokoch, hippocampuse, a spánkových lalokoch. Tieto zmeny
sú silno spojené s neurokognitívnymi deficitmi, ktoré často sprevádzajú
schizofréniu, obzvlášť v oblastiach pamäte, pozornosti, riešenia problémov,
riadiacich funkcií a sociálneho vnímania.

Psychofarmaká, teda lieky, ktorých primárnou úlohou je docieliť zmenu
psychického stavu človeka, boli objavené v druhej polovici 20. storočia.
Spôsobili revolúciu v liečbe duševne chorých ľudí vrátane tých, ktorí trpeli
alebo trpia schizofréniou. Ďalší vývoj v neuropsychiatrii odhalil pravidlo, že
čím lepšie neurobiológovia a psychiatri chápu, čo symptómy schizofrénie
spôsobuje, objavujú sa stále nové a účinnejšie formy liečby a lieky
(psychofarmaká).

Základom farmakoterapeutického pôsobenia na schizofrenických pacientov sú tzv.
antipsychotiká (= neuroleptiká). Antipsychotiká pôsobia – ako naznačuje názov –
proti psychotickým príznakom, pričom mechanizmus účinku súčasných atypických
neuroleptík zmierňuje aj negatívne (mínusové) a kognitívne symptómy schizofrénie
– pôsobia na psychickú integráciu v mozgovej kôre. Vzhľadom na výrazný podiel
psychofarmák na pacifikácii symptómov došlo k zásadnému pretvoreniu
psychiatrických zariadení a vytvorili sa optimálne podmienky pre ambulantné
liečenie týchto pacientov. Antipsychotiká vo všeobecnosti majú odstraňovať
halucinácie a poruchy vedomia (vrátane vnucujúcich sa komandujúcich myšlienok,
direktívnych hlasov, pocitov prenosu a vysielania myšlienok) a postupne rozbiť
pomerne hustú a komplikovanú sieť bludných (deluzórnych) konštrukcií. Výsledkom
má byť systematická výpomoc pacientovi pri získavaní náhľadu na svoje
psychotické prežívanie (čiže aby si uvedomil neskutočnosť svojho prežívania).
Zároveň sú antipsychotiká opatrením aj proti návratu psychózy, preto je ich
nutné užívať dlhodobo.

Keďže popri schizofrénii býva pomerne často vyjadrený aj depresívny syndróm v
komorbidite s anxiozitou, používajú sa v rámci psychofarmakoterapeutickej
starostlivosti aj antidepresíva či anxiolytiká. Antidepresíva sú chemické látky,
ktoré najčastejšie inhibujú vychytávanie katecholamínov a sérotonínu zo
synaptickej štrbiny v limbicko-hypotalamickom systéme mozgu. Ovplyvňujú aj
metabolizmus noradrenalínu a jeho štrukturálnych zmien, čo má výsledne za cieľ
odstrániť pesimistický vhľad na realitu, umožniť pacientovi náhľad na svoje
depresívne prežívanie a odstraňujú, či aspoň zmierňujú anxietu (úzkosť).

Je veľmi dôležité, aby schizofrenický pacient dodržiaval dávkovanie liekov tak,
ako mu ordinuje lekár. Najčastejšími dôvodmi vynechávania dávok sú nežiaduce
účinky antipsychotík a antidepresív, prípadná návykovosť anxiolytík a dojem
nedostatočnej pomoci. Preto sa rysuje v tejto súvislosti ako podstatná práve
rovina vzťahu psychiatra a pacienta, kde tento vzťah musí byť otvorený, úprimný
a musí poskytovať dôveryplné prostredie. Pokiaľ je takéto prostredie vytvorené,
pacient sa môže v úplnej miere zverovať lekárovi o nežiaducich účinkoch liekov a
o miere ich znášania (tolerancie). Ak je miera tolerancie nízka, lekár zníži
dávkovanie, alebo vymení liek za iný. Treba však dodať, že v prvých týždňoch
(2-3 týždne) liečby je dávkovanie vyššie a nežiaduce účinky sú vzhľadom na
pacientov nezvyk umocnené, no napriek tomu sa musí počkať, kým sa dostaví
relevantný očakávaný účinok. Ak sa nedostaví alebo miera tolerancie je naďalej
priveľmi nízka, postupuje sa podľa spomenutého rozvrhu vymeniť liek za iný,
tolerujúcejší. Po dosiahnutí remisie (stavu bez psychózy) sa často poberá len
tzv. udržovacia dávka, ktorej tolerancia býva obvykle dobrá.

Pri schizofrénii býva obvyklou v akútnych fázach tzv. psychotických aták
psychiatrická terapia elektrokonvulziami. Ide o partikulárnu (unilaterálnu)
alebo komplexnú (bitemporálnu) stimuláciu hmoty mozgu elektrickým prúdom.
Elektrokonvulzívna terapia (ECT) sa podáva po šesť až dvanásť procedúr
rozvrhnutých dvakrát až trikrát na týždeň. Fyzikálne hodnoty používaného
elektrického prúdu sa v rôznych krajinách líšia, niektoré zdroje uvádzajú 800 mA
1 až 6 sekúnd, u nás sa používajú najmä hodnoty 300-400 mA s frekvenciou 50 Hz
pri aplikácii 0,2 až 1,5 sekundy.

Celá procedúra sa realizuje len na takom schizofrenickom pacientovi, ktorý je
uvedený do stavu úplnej anestézie. V dôsledku tejto anestézie sa môžu objaviť
niekedy nežiaduce účinky ako zmätenosť, závraty, nevoľnosť, bolesť hlavy. Častým
nežiaducim účinkom samotných elektrokonvulzií býva dočasná strata krátkodobej
pamäte, ktorá sa niekedy s horším výstupom, inokedy s lepším výstupom do
niekoľkých dní upraví. Efektivita ECT bola najmä v súčinnosti s antipsychotickou
farmakoterapeutickou liečbou preukázaná, no jej kladné pôsobenie pri znižovaní
závažnosti a počtu schizofrenických symptómov sa neraz obmedzuje na obdobie
niekoľkých mesiacov. Pri obzvlášť závažných prípadoch je občas nutná tzv.
kumulovaná liečba, pri ktorej sa v priebehu akútnej formy využíva ECT
niekoľkokrát denne.

Hoci primárne stabilizujúcim zásahom v liečbe schizofrénie sú
psychofarmakoterapeutická starostlivosť a elektrokonvulzie, súčasťou procesu
celkovej rekonvalescencie je socializácia v rámci rodiny i mimo nej.
Schizofrenickí pacienti totiž často prežívajú sociálnu utiahnutosť až autizmus,
pričom tieto javy majú degeneratívny vplyv na sociálne zručnosti a sociálne
aspekty bežného života pacientov. Proces socializácie je začlenený do
psychosociálnej terapie, v rámci ktorej sa nacvičujú bežné denné aktivity,
zaobstarávanie si základných vecí, ba sa aj nacvičujú pracovné zručnosti (domáce
práce, chránené dielne, denné, nočné stacionáre). Psychosociálna terapia býva
obvykle sčasti pod vedením sociálneho pracovníka alebo pracovného terapeuta, či
pod vedením odborníka na rehabilitáciu. Dôležité miesto má aj psychoterapeut, s
ktorým schizofrenický pacient postupne rieši psychiatrické a obzvlášť
psychologické problémy súvisiace najmä so schizofréniou alebo so vzťahmi v
rodine, s priateľom a podobne. Cieľom psychosociálnej terapie je každopádne
širokospektrálne prispieť k zlepšeniu zdravotného stavu pacienta či klienta.
Psychoterapia sa, nasledujúc tento cieľ, zameriava na poskytovanie rád,
vzdelávania, na objavenie vlastnej perspektívy či na modelovanie životných
situácií tak, aby sa pacient učil zvládať stres a zodpovednosť. Konzultácie v
nemocničnom prostredí sú vhodné pre získanie informácií o schizofrénii, o
prognóze tohto ochorenia vo svojom vlastnom prípade a o perspektíve do budúcna,
snažiac sa docieliť spoluprácu pacienta pre ďalšie, ambulantné doliečovanie
(liečenie).

Kultúrno-rekreačná terapia nie je vždy uprednostňovaná, avšak zohráva nemalú
úlohu v spestrení niekedy monotónneho a emočne plochého, či dokonca sociálne
uzavretého života schizofrenických pacientov. Má vplyv na rozvoj osobnosti a
výborne dopĺňa liečebné ciele ostatných medicínskych procedúr. Pomáha tiež k
zvýšeniu sebavedomia, asertivity, napomáha k sebamonitoringu pacienta, čo v
praxi znamená realizáciu vlastnej sebaterapie (autoterapia).

Avšak retrospektívne štúdie ukazujú, že asi tretina sa vylieči úplne, tretina
vykazuje známky zlepšenia, avšak nie úplné vyliečenie a tretina zostáva chorá.
Prognóza do značnej miery závisí aj od rýchlosti jej diagnózy a od veku, kedy
vznikne; čím je postihnutý jedinec mladší, tým je prognóza schizofrénie horšia.

V súčasnosti rastie presvedčenie, že konope môže byť spúšťačom vývoja
schizofrénie. Najnovšie štúdie naznačujú, že konope nie je ani nutný ani
postačujúci faktor rozvoja schizofrénie, ale že významne zvyšuje riziko vzniku
schizofrénie a môže byť iným významným príčinným faktorom.

Výskumy naznačujú, že spolu so schizofréniou dochádza k miernemu nárastu rizika
násilnosti, aj to väčšinou iba pre malú skupinu pacientov, pre ktorých sa
násilie spája so zneužívaním, falošnými predstavami o hrozbách a prenasledovaní
alebo pre pacientov, u ktorých bola zastavená liečba predchádzajúceho násilného
správania.[chýba zdroj]

Pre najvážnejšie násilné činy dlhodobé nezávislé štúdie usvedčených vrahov na
Novom Zélande a vo Švédsku ukázali, že len u 8,7 až 8,9 % bola predtým
diagnostikovaná schizofrénia.

Ďalší výskum ukázal, že osoby s diagnostikovanou schizofréniou sa stávajú skôr
obeťami ako páchateľmi násilných trestných činov.[chýba zdroj]

Existuje dôvod domnievať sa, že u niektorých ľudí lieky, ktoré sa používajú na
liečbu schizofrénie môžu spôsobiť zvýšenie rizika násilia, najčastejšie pri
vzrušení vyvolanom liekom akatízia, a vedľajšími efektmi pripisovanými
antipsychotikám.[chýba zdroj] Podobne týranie v mladosti môže viesť k miernemu
zvýšeniu rizika násilia v dospelosti ako aj k vzniku schizofrénie.[chýba zdroj]



https://sk.wikipedia.org/wiki/Igor_Matovi%C4%8D

Mgr. Igor Matovič (* 11. máj 1973, Trnava) je slovenský podnikateľ a politik. Od
roku 2010 je poslanec NR SR najskôr na kandidačnej listine SaS a neskôr ako
predseda strany OBYČAJNÍ ĽUDIA a nezávislé osobnosti.

V rokoch 1993 - 1998 absolvoval Fakultu managementu na Univerzite Komenského v
Bratislave, odbor Finančný manažment. Od roku 1997 pôsobí ako živnostník. V roku
2002 založil vydavateľstvo regionPRESS, ktoré v súčasnosti vydáva 36
regionálnych týždenníkov na celom Slovensku. V roku 2007 dal prepísať firmu na
svoju manželku Pavlínu. Od roku 2010 je poslancom Národnej rady SR a
zakladateľom hnutia Obyčajní ľudia a nezávislé osobnosti, v súčastnosti aj jej
predsedom.

Igor Matovič kandidoval vo voľbách do Národnej rady SR v roku 2010 na kandidátke
strany Sloboda a Solidarita spolu s ďalšími troma členmi občianskeho združenia
Obyčajní ľudia (Erika Jurinová, Jozef Viskupič a Martin Fecko). Strana SaS sa
nakoniec dostala do parlamentu keď získala 12,14%. Vďaka preferenčným hlasom sa
Igor Matovič dostal zo 150. miesta až na štvrté miesto kandidátky.

Nastupujúci poslanec za SaS Igor Matovič tvrdil, že sa ho v stredu (23.06.2010)
pokúsili podplatiť 20 miliónmi eur. Chceli od neho, aby spolu s jeho tromi
poslancami z Obyčajných ľudí položil novú vládu Ivety Radičovej. „Kamarát ma
pozval na kávu a ponúkol mi 20 miliónov eur,“ povedal pre denník SME. Redakcii
sa sám ozval. Ponuku mal dať človek, s ktorým sa dobre pozná. Štvrtinu mal
dostať hneď, zvyšok, keď predčasné voľby vyhlásia. Predseda SaS Richard Sulík
Matovičovi verí. „Viem o tom a považujem to za isté, keď to tvrdí,“ povedal.

Tri dni po vyhlásení Igor Matovič povedal, že ho opäť navštívil ten istý
kamarát, čo mu ponúkol „obrovský balík peňazí“ a so slzami v očiach mu povedal,
že išlo o vtip a aby na políciu nič nepodával. „Ja si nemyslím, že bol spáchaný
trestný čin. Neberiem to ako pokus o podplácanie, ale ako pokus o srandu,“
hovorí Matovič. Polícia sa podľa hovorkyne Andrey Poláčikovej začala
medializovanými informáciami zaoberať. Vyšetrovanie ukázalo, že išlo iba o vtip,
ako tvrdí Matovičov kamarát, vyšetrovanie bolo zastavené.

V reakcii na schválenie programového vyhlásenia vládou Ivety Radičovej bez
zahrnutia požiadaviek Obyčajných ľudí, ktoré im bolo Richardom Sulíkom
prisľúbené, 28. júla 2010 ohlásil odchod z poslaneckého klubu SaS. Následne
rokovania s predsedom strany SaS viedli k dohode, kde sa Richard Sulík zaviazal
k rozšíreniu programu strany SaS o tie body programu občianskeho hnutia Obyčajní
ľudia, s ktorými strana SaS súhlasí a tieto body pri najbližšej aktualizácii
doplniť do vládneho programu. Igor Matovič spolu so zvyšnými troma poslancami z
občianskeho združenia Obyčajných ľudí dal v rámci tejto dohody verejný prísľub o
zotrvaní v poslaneckom klubu SaS do konca volebného obdobia.

Igor Matovič pri hlasovaní podporil návrh Smer-SD čím podľa partnerov porušil
koaličnú dohodu a preto ho Richard Sulík vylúčil z poslaneckého klubu Sloboda a
Solidarita. “Samozrejme, že jedno nedodržanie dohody nemusí byť dôvodom na
vylúčenie, no pretiekol pohár trpezlivosti. Igor nám totiž v poslednom čase
stále viac a viac škodil a to len preto, aby povedal niečo, s čím sa dostane do
médií. Celý klub sme tŕpli, s čím zas náš Igor pôjde do médií. Nepoznám iného
človeka, ktorý by sa s takou obľubou producíroval v médiách a keď už prestával
byť zaujímavý tým, že útočil na Fica, tak začal útočiť na vlastných. Preto aj
Igorove nedodržanie dohody bolo len poslednou kvapkou v sude. Jednoducho
stačilo, aj moja ochota nechať si skákať po hlave má svoje medze.” napísal
Richard Sulík na svojom blogu.

„Sme klub slušných a čistých ľudí a zdieľame s Igorom Matovičom názor, že pán
Fico je vagabund. Keď Igor Matovič nemá problém s ním hlasovať, tak je to jeho
rozhodnutie. My máme problém s ním hlasovať a my máme aj problém, aby človek,
ktorý nemá takýto problém, medzi nami bol,“ zdôvodnil svoje rozhodnutie predseda
strany SaS.

Po roku a troch mesiacoch sa rozpadla nová pravicová vláda. Osudným sa jej stal
Európsky finančný stabilizačný mechanizmus (ESFS), ktorý poslanci v Národnej
rade odmietli. Predsedníčka vlády ešte ráno (11.10.2011) spojila hlasovanie o
eurovale s vyslovením dôvery jej vláde. Za ESFS hlasovali iba 55 z 124
prítomných poslancov. Proti hlasovalo 9 poslancov, 60 nehlasovalo. Za navýšenie
eurovalu a dôveru vláde nezahlasovali poslanci zo SaS aj z OKS a traja poslanci
okolo Igora Matoviča.

V voľbách do Národnej rady SR sa rozhodol Igor Matovič ísť už s vlastním
politickým hnutím pod názvom Obyčajní ľudia a nezávislé osobnosti. Toto hnutie
dostalo 218 537 hlasov, čo predstavovalo 8,55%. Igor Matovič opäť kandidoval zo
150. miesta na kandidačnej listine. Obdržal 150 242 preferenčných hlasov, vďaka
čomu sa umiestnil na prvom mieste vrámci kandidačnej listiny hnutia OĽaNO.

Igor Matovič pred voľbami v roku 2012 zobral na kandidátku verejne známe
osobnosti ktoré mali priniesť rôznorodosť a viac hlasov. Matovič mal vyzvať
svojich kolegov na kandidátke aby spoločne s ním išli na detektor lži. Politici
z OKS a KDS a niektoré nezávislé osobností, vrátane lídra kandidátky Martina
Mojžiša, sa však rozhodli, že nebudú kandidovať vo voľbách za stranu Igora
Matoviča. K nim sa pridali aj Eugen Korda či Štefan Bučko.

„Pred týždňom som Matovičovi povedal, že ak príde s požiadavkou na detektor lži,
budem to považovať za urážku ľudí, ktorých si vážim a odstúpim. Dnes dodržiavam
sľub a oznamujem, že odstupujem z kandidátky,“ povedal Mojžiš.

Líder strany KDS Vladimír Palko nechce byť na kandidátke s Matovičom už ani
minútu. „Nechce mať nezávislé osobnosti, ale cvičené opice. S tým, kto vydiera,
nebudeme na kandidátke. Návrh, aby na detektor lži išli ľudia, ktorí roky bývajú
v paneláku v Petržalke, je oplzlosť,“ povedal.

Šéf OKS Peter Zajac si zasa myslí, že to, čo Matovič „nazýva detektorom lži, sa
najviac podobá previerkam za komunistov, po ktorých nasledovali čistky.“

Matovič zobral na vedomie rozhodnutie kandidátov odísť. Tvrdí, že jeho
kandidátka sa nerozpadla, ale očistila. Naďalej vyzýva predsedov ostatných
politických strán, aby rovnako, ako on, išli na ten detektor.

1. Martin Mojžiš, 2. Štefan Bučko, 6. Eugen Korda, 19. Dagmar Babčanová a
kandidáti OKS a KDS na miestach 127 až 146.

Klub OĽaNO pre nezhody s Igorom Matovičom opustilo viacero poslancov. Klub mal
na začiatku volebného obdobia 16 poslancov a postupne z neho odišla štvrtina
zvolených poslancov. Je to najväčší odchod poslancov z klubu za toto volebné
obdobie. Ako prvý klub opustil Alojz Hlina, neskôr ho nasledovala Mária
Ritomská, Mikuláš Huba, Miroslav Kadúc a Štefan Kuffa.

Poslanec parlamentu Alojz Hlina 26.10.2012 odišiel z klubu Obyčajných ľudí a
nezávislých osobností (OĽaNO). Hlina označil za svoj dôvod na vystúpenie z klubu
skutočnosť, že zo strany Igora Matoviča bola prekročená hranica, ktorú je
ochotný akceptovať. "Mám svoju hrdosť a dôstojnosť a ak som si doposiaľ
vyprosil, aby ma niekto nazýval hanlivými výrazmi, tak ani vstupom do politiky
to nie som ochotný meniť," dodal Hlina.

Alojz Hlina sa pri odchode vyjadril na adesu Igora Matoviča a jeho spôsob
fungovania politickej strany nasledovne: "OĽaNO je jediným politickým
zoskupením, do ktorého neexistuje prihláška a podľa mojich vedomostí je aj spolu
s Kotlebovou stranou Naše Slovensko jediným hnutím, ktorého názov nevlastní
strana, ale predseda strany ako súkromná osoba," Podľa neho OĽaNO nezvláda
náročný proces približovania smerom k demokratickým štandardom.

V septembri 2012 v pléne Národnej rady počas fototermínu Igor Matovič vysypal
poslancovi SaS Martinovi Poliačikovi na hlavu injekčné striekačky. Dôvodom bol
podľa všetkého Poliačikov výrok v denníku SME o tom, že čistý heroín je menej
škodlivý, ako miešaný. Matovič zároveň žiadal uvoľniť Poliačika na dlhodobo
neplatené voľno, aby sa mohol venovať drogovo závislým deťom, ktoré podľahnú
pokušeniu vyskúšať si podľa Poliačika pre ich telo neškodný heroín. "Kolegu
Poliačika upozorňujem, že ak ešte raz bude nabádať naše deti na užívanie
heroínu, tak aj keď bude na neho zákon krátky, moja ruka bude dostatočne dlhá,"
odkázal. Predseda Národnej rady Pavol Paška (Smer-SD) o Matovičom návrhu
hlasovať nenechal.

Martin Poliačik tento čin komentoval pre televíziu JOJ takto: „Pán Matovič by
mal najprv asi vyhľadať odbornú pomoc, lebo jeho závislosť na pútaní pozornosti
už prekročila akúkoľvek zdravú medzu a v prípade, že sa opäť prinavráti s dobrým
duševným zdravím, tak sa môžeme o tom porozprávať,“.

Igor Matovič si v roku 2010 pozastavil svoje živnostenské oprávnenie pretože
poslanci Národnej rady SR nesmú vyvíjať podnikateľskú činnosť. Pozastavenie
živnostenského opravnenia sa však môže iba na maximálne obdobie 3 rokov, potom
sa živnosť automaticky obnovuje. Živnostenské oprávnenie Igora Matoviča na
podnikanie sa obnovilo v roku 2013 a bolo riadne zapisané v živnostenskom
registry. Výbor pre nezlúčiteľnosť funkcií mu udelil za to pokutu vo výške
12-tisíc eur. Igor Matovič toto rozhodnutie podal na Ústavný súd SR. Líder OĽaNO
chce, aby Ústavný súd trest zrušil, lebo živnosť mal iba “na poličke”, vôbec
nepodnikal, a tak vraj zákon neporušil.

Ústavný súd SR potvrdil rozhodnutie Výboru Národnej rady SR pre nezlučiteľnosť
funkcií, ktorý uložil lídrovi a poslancovi OĽaNO-NOVA Igorovi Matovičovi pokutu
vo výške šiestich mesačných platov. Vo veci rozhodol II. senát ÚS na neverejnom
zasadnutí 2. marca 2016. Senát rozhodoval v zložení Ladislav Orosz (predseda),
Ľudmila Gajdošíková a Lajos Mészáros.

Vo februári 2013 sa Igorovi Matovičovi nepáčilo vystúpenie Daniela Lipšica pri
prerokovávaní správy o stave vyšetrovania kauzy Gorila. Podľa neho totiž aj
Lipšic ako bývalý minister vnútra, resp. spravodlivosti počas prvej vlády
Mikuláša Dzurindu nesie časť viny na nedoriešení tohto prípadu. Takéto
vystúpenie sa však zase nepozdávalo Lipšicovi, ktorý priamo v pléne prečítal dve
SMS, ktoré mu posielal Matovič ešte v čase, keď bol podpredsedom KDH. Z nich
vyplýva, že šéf OĽaNO Lipšica povzbudzoval, aby prebral opraty medzi
kresťanskými demokratmi. Zároveň mu predostrel ponuku, že ak sa mu to nepodarí,
má miesto v zoskupení OĽaNO. Matovič tieto SMS nepoprel. Ako skonštatoval, túto
ponuku mu predostrel v čase, keď mu hrozil „vyhadzov“ z KDH.

“Nechcem teraz komentovať motiváciu pána Matoviča. Každý si na to môže urobiť
názor sám, aby vedel, kto tu hrá divadlo,“ poznamenal Daniel Lipšic pre
Aktuálne.sk.

Novo vzniknutá strana Radoslava Procházku, Sieť - podľa prieskumov verejnej
mienky výrazne ohrozovala opozičné parlamentné strany SDKÚ-DS, Most-Híd či SaS,
pretože ich podpora klesla k päťpercentnej hranici zvoliteľnosti a podobne bolo
na tom aj hnutie OĽaNO Igora Matoviča.

Matovič zvolal tlačovú konferenciu, na ktorej Procházku obvinil, že mu núkal
peniaze "na drevo", aby mu Matovičova firma zabezpečila reklamnú kampaň pre
prezidentské voľby. "Vyžadoval odo mňa, aby som sa priamo podieľal na nelegálnom
financovaní jeho kampane," tvrdil Matovič. Procházka údajne mal záujem o reklamu
v hodnote 17 200 eur vrátane DPH. Matovič priznal, že svoje vyhlásenia nevie
dokázať.

Matovič odovzdal nahrávku polícii v decembri 2014. Na tento krok bol vyzvaný
políciou s cieľom podrobiť záznam odbornej expertíze. Polícia začala v
súvislosti s nahrávkou trestné stíhanie ešte v septembri 2014, neskôr
vyšetrovanie zastavila. V novembri obvinil Procházku prokurátor Generálnej
prokuratúry SR pre zločin skrátenia dane a poistného v štádiu prípravy, ktorý
bol rovnako zamietnutý.

Matovič zverejnil v auguste na sociálnej sieti status, že predseda vlády Robert
Fico s manželkou Svetlanou Ficovou majú od roku 2008 na Belize schránkovú firmu
s dvoma účtami v Belize Bank Internacional. "Stav účtov k 21. júlu 2015 je
674.546.004,42 dolára," napísal Matovič. Následne priznal, že ide o anonym,
ktorý dostal.

Začiatkom septembra líder OĽaNO odovzdal orgánom činným v trestnom konaní
dokumenty, ktoré majú poukazovať na manipuláciou verejného obstarávania.
Vykazujú podľa neho znaky hodnovernosti. Z machinácie mal byť profit osem
miliónov eur a Matovič sa domnieva, že peniaze tiekli aj na belizské účty
premiéra a jeho manželky.

Vyšetrovateľ Národnej kriminálnej agentúry ukončil preverovanie informácií
poskytnutých Igorom Matovičom vo veci existencie účtov predsedu vlády Roberta
Fica a jeho manželky Svetlany v banke na Belize. Finančná a spravodajská
jednotka v Belize (Financial Intelligence Unit) poskytla slovenským orgánom
činným v trestnom konaní informáciu, že Robert Fico ani jeho manželka nemajú a
ani v minulosti nemali žiadne osobné alebo podnikateľské účty alebo iné finančné
produkty vedené vo finančných inštitúciách na Belize. Ako informoval hovorca
Prezídia Policajného zboru Michal Slivka, zo zadovážených dokumentov a výpovedí
vyšetrovateľ vylúčil skutočnosti o účtoch uvádzané poslancom a tiež nezistil
žiadnu súvislosť s písomným materiálom, ktorý predložil.

Robert Fico obvinil Matoviča, že v roku 2008 fiktívne previedol svoj podnik
založený na živnosť s názvom "Igor Matovič – regionPRESS" na bieleho koňa Pavla
Vandáka, prepral 122 miliónov korún a zničil účtovníctvo, aby zabránil daňovej
kontrole. Matovič obvinenia opakovane odmietol a následne ukázal aj chýbajúce
účtovníctvo.

Robert Fico vyhlásil, že Matovičovi bola ohlásená jedna z daňových kontrol na
15. augusta 2008. Deň pred ňou však Matovič podľa premiéra fiktívne predal svoj
podnik "Igor Matovič – regionPRESS" bielemu koňovi Pavlovi Vandákovi za 122
miliónov slovenských korún. "Pán Vandák pracoval pre Igora Matoviča ako
živnostník, avšak bol prakticky jeho zamestnancom a nikdy nemal k dispozícii
takúto sumu peňazí," uviedol premiér. Kúpna cena 122 miliónov Sk bola podľa jeho
slov zaplatená tak, že 14. augusta, v deň podpisu kúpnej zmluvy, z účtu firmy
"Igor Matovič – regionPRESS" si mal Matovič previesť 122 miliónov korún na svoj
súkromný účet. "Súčasne v rámci fiktívneho prevodu odovzdáva bielemu koňovi,
pánovi Vandákovi, celé účtovníctvo.” povedal Fico. Aby bol fiktívny prevod
dokonaný, 10. októbra 2008 mal Matovič na daňovom úrade oznámiť, že od zmluvy s
Vandákom odstúpil.

Hnutia OĽaNO, ktoré vedie Igor Matovič a NOVA pod vedením Daniela Lipšica pôjdu
do parlamentných volieb 2016 spoločne - v koalícii. “Po niekoľkých desiatkach
spoločných tlačoviek, po niekoľkých protestoch pri kauze CT a ďalších spoločných
aktivitách dnes môžem aj symbolicky podať ruku Danielovi Lipšicovi a jeho hnutiu
NOVA. Som rád, že z tohto miesta môžem oznámiť, že do budúcich volieb naše dve
hnutia pôjdu spolu,”. Spoločný postup strán si subjekty overili na prieskumoch,
v júni nameral Focus dvojkoalícii preferencie 11,1 percenta. Obe strany spoločný
postup vo voľbách odsúhlasili na vnútrostraníckych fórach.

Igor Matovič a Belá Bugár mali pred voľbami 2016 dlhodobo spory. Béla Bugár
hovoril o nezodpovednosti Igora Matoviča: “Nesprával sa tak, keď sme hľadali
riešenie rôznych vecí. Na politiku musíte byť dozretý a cítiť zodpovednosť.”
povedal pre Denník N predseda Mostu-Híd.

V ďalšom článku zasa povedal, že líder OĽaNO Igor Matovič možno bude zábranou
vytvorenia pravicovej vláde, lebo klame a vydiera.

Igor Matovič sa rozhodol, že pár dní pred voľbami sa pokúsi oslabiť Bélu Bugára
a jeho Most-Híd. Na južné Slovensko poslal 250-tisíc dvojjazyčných letákov s
názvom Zoberme spravodlivosť do vlastných rúk, v ktorých voličov vyzýval, aby
volili, ak už nie jeho stranu OĽaNO, tak aspoň SaS alebo SMK, teda priamu
Bugárovú konkurenciu.

Po sčítaní všetkých odovzdaných platných hlasov získalo vo voľbách do Národnej
rady SR hnutie Obyčajní ľudia a nezávislé osobnosti (OĽANO - NOVA) 287 611
platných hlasov vďaka čomu sa stali 3. najsilnejšou stranou s podielom 11,02 %.

Igor Matovič, ktorý kandidoval zo 150. miesta kandidátky a získal najviac
preferenčných hlasov, konkrétne 159 874.

Predstavitelia opozície na čele s Igorom Matovičom, žiadali vyvodenie politickej
zodpovednosti pre kauzu Bašternák v ktorej je údajne zapletený Róbert Kaliňák
(minister vnútra) a Robert Fico (predseda vlády SR). Opozícia organizovala
protesty každý pondelok počas celého leta nie len pred bytovým komplexom
Bonaparte v Bratislave, kde mal byt prenajatý Robert Fico ale aj v iných mestách
na Slovensku. Prvý z protestov sa uskutočnil 20. júna 2016 a spolu ich bolo
dvanásť. V hlavnom meste sa na nich zúčastňovalo od 300 až po viac ako 3000
ľudí. Róbert Kaliňák mal však aj ďalej dôveru predsedu vlády. Podľa neho Kaliňák
dokázal, že nebral od Ladislava Bašternáka peniaze. Robert Fico v minulosti
opätovne odmietol vysťahovať sa z bytu v komplexe Bonaparte. Tvrdil, že tak
urobí, ak sa preukáže Bašternákova vina v prípade podozrenia z daňových únikov.

Na protest pred bytovým komplexom Bonaparte v Bratislave, v ktorom býva predseda
vlády Robert Fico, prišli aj aktivisti z Inštitútu ľudských práv (IĽP). Alena
Krempaská a Peter Weisenbacher sú dlhoroční ľudskoprávni aktivisti, ktorý boli
organizátormi protestvo Gorila a iných protikorupčných protestov. Tí
transparentmi a podobizňami okrem koaličných politikov Roberta Fica a Bélu
Bugára mali zobrazených aj lídrov opozície Igora Matoviča, Daniela Lipšica a
Richarda Sulíka. Aktivisti vyjadrili nesúhlas, že protesty organizujú politické
strany SaS a OĽaNO a nie ľudia.  Nechceme, aby kauza Bašternák dopadla ako kauza
Gorila. Účasť zdôvodnil Peter Weisenbacher z Inštitútu ľudských práv tým, že
súčasná situácia s takouto vládnou koalíciou, ale aj opozíciou nahráva len
neonacistovi Marianovi Kotlebovi a bláznovi Borisovi Kollárovi. Po verbálnych
útokoch a fyzických incidentoch prišli aktivistov ochrániť policajti, ktorí ich
po niekoľkých minútach vyviedli pre ich vlastnú bezpečnosť z davu.

Neskôr v ten istý deň mali dve doposiaľ neznáme osoby mužského pohlavia napadnúť
úderom do tváre Alenu Krempaskú, ktorá bola prevezená k ošetreniu do jednej z
bratislavských nemocníc. Napadnutie Krempaskej komentoval aj Igor Matovič: "Je
mi ľúto, že dobili ženu, ale som presvedčený, že to bola práca kaliňákovej
mafie. Určite to nebol nikto z protestujúcich."

Strana SaS a OĽaNO si nechali vytlačiť špeciálne noviny pod názvom „Kali
špeciál“. V týchto novinách je podľa opozície opísaný celý príbeh Ladislava
Bašternáka a samotná “kauza Bašternák”. Slovenská pošta odmietla tlačovinu
distribuovať do schránok, odvolala sa na stanovisko Ministerstva kultúry SR,
podľa ktorého tlačovina nespĺňa zákonom stanovené požiadavky pre periodickú
tlač. Podľa právnikov môže obsah letáku „Kali špeciál“ zasahovať do práva na
ochranu osobnosti konkrétnej fyzickej osoby či osôb. Tri naložené kamióny s 1,5
miliónmi výtlačkami novín „Kali špeciál“ nakoniec do slovenských domácností
doručila súkromná spoločnosť.

V lete roku 2016 sa skupina hackarov pod názvom Anonmous SK priznala k útokom na
weby Smer-SD a OĽaNO. Okrem napadnutia a znefunkčnenia na určité obdobie
webových stránok sa údajne dostali k emailovej komunikácii Igora Matoviča.
Postupne odhaľovali emaily, v ktorých sa spomínala spolupráca OĽaNO so stranou
Mariána Kotlebu, platenia kapely ktorá vystupovala na proteste Bonaparte bez
dokladu či platenie zamestnancov regioPRESS aby sa zúčastnili na protestoch pre
väčšiu účasť.

Stanovisko spločnosti Websupport, na ktorých serveroch sa nachádzajú emaily a
webstránka OĽaNO vydali stanovisko: „Na základe informácií získaných z našich
e-mailových logov vieme potvrdiť, že daná správa nikdy nebola doručená na naše
e-mailové servery.” Odborník na kybernetickú bezpečnosť Pavol Lupták sa však
vyjadril, že: “Logy z hostingovej spoločnosti sa dajú tiež zmanipulovať.
100-percentne potvrdiť alebo vyvrátiť nejde v tomto prípade nič. “

Igor Matovič si v roku 2013 opäť iba pozastavil živnostenské oprávnenie. Po
troch rokoch sa automaticky živnosť obnovuje a Igor Matovič ju zabudol znova
pozastaviť na čo upozornili aktivisti Alena Krempaská a Peter Weissenbacher. Pri
druhom previnení za to isté porušenie, zákon hovorí už o možnosti straty
mandátu. O tejto veci bude rokovať výbor Národnej rady SR pre nezlučiteľnosť
funkcií a následne ak sa výbor uznesie pozitívne, môžu poslanci Národnej rady SR
hlasovať za zbavenie mandátu. Pre prejdenie návrhu na zbavenie mandátu musí
zahlasovať minimálne 90 poslancov.

Richard Sulík (SaS) na otázku Denníka N, že ako vníma túto situáciu odpovedal
“Ako babráctvo. Mal si to ošetriť, aby sa to nestalo.”

Igor Matovič na svojom profile na sociálnej sieti kritizoval Miroslava Beblavého
za pokrytectvo. Vytkol mu, že miesto v dozornej rade VšZP by prijal, no keď túto
ponuku dostali matovičovci a sulíkovci, okamžite ich kritizoval. "Nemôžem si
pomôcť, ale Mirko Beblavý sa nám nejako vyfarbuje," napísal Matovič. "Nuž, je to
také minimálne smiešne," dodal.

Na to zareagoval sám Miroslav Beblavý. Odpísal, že keby chcel sedieť v dozornej
rade, tak si to vybaví inak. Napríklad u Druckera (minister zdravotníctva)
výmenou za to, že bude ticho a nebude odhalovať kauzy, ktorých nebolo málo. Jeho
odpoveď mala u ľudí úspech. Matovič si však myslí, že Beblavému ide len o
vlastné zviditeľnenie sa a propagáciu. "Nie je to z Tvojej strany prvýkrát za
posledné týždne. Skôr mi to pripadá, že chceš byť vždy za chrumkavého a ideš cez
mŕtvoly," napísal šéf hnutia OĽaNO.

Igor Matovič v rozprave o zmene rokovacieho poriadku povedal toto prirovnanie
“Je to to isté, ako kebyže si v koncentračnom tábore povedia, že zahrajú si
futbalový zápas Židia a dozorcovia.” Andrej Danko plánuje podať voči poslancovi
disciplinárne konanie -  za hanobenie rasy národa. Ústredný zväz židovských a
náboženských obcí v SR (ÚZ ŽNO) odsúdil výrok poslanca Igora Matoviča
“Prirovnanie je hlúpe.” Predseda hnutia OĽaNO-NOVA ním podľa predsedu zväzu
Igora Rintela zľahčil holokaust.

Na adresu predsedu NR SR a strany SNS rovnako Igor Matovič použit tieto slová
“Danko mi pripadá ako skunk, ktorý príde, zasmradí a zdrhne.”

Igor Matovič umiestnil pred budovu Národnej rady SR, karavan s nápisom “Fico
chráni zlodejov” v čase konania sa predsedníctva Rady Európskej únie na
Slovensku. Kancelár Národnej rady SR na príkaz predsedu parlamentu Andreja Danka
vydal rozhodnutie, že pred budovou NR SR nesmú stáť žiadne automobily.

Počas prerokovávania nového rokovacieho poriadku v Národnej rade SR, ktorý má
obmedziť viaceré práva poslancov sa strhla vášnivá diskusia. Podľa opozičného
poslanca Petra Pčolinského (Sme rodina) je Igor Matovič klamár a podvodník.
Zároveň vyhlásil, že pol roka si hrýzol do jazyka, aby mohol povedať, čo si
myslí. Matovič v sále Pčolinského prejav počúvať nevydržal. Pri odchode mal
nadávať Pčolinskému do debilov. "Prečo ideš preč? Čo si povedal? Pod mi to
povedať do očí," vyzval Pčolinský Matoviča. Pčolinský sa Matoviča v prejave
pýtal, že kto je on, že si uzurpuje byť morálnou autoritou v tomto parlamente.
"Si obyčajný klamár a podvodník," zdôraznil. Podľa Pčolinského všetci poslanci
budú potrestaní za to, že Igor Matovič sa nevie zmestiť do kože. "Vybral si takú
cestu. Ale nech sa potom nečuduje, že si poštval proti sebe všetkých. Do konca
aj poslancov OĽaNO a SaS, ktorí to však nepovedia verejne," uviedol.



https://sk.wikipedia.org/wiki/Alb%C3%A1nsko

Albánsko (albán. Shqipëria) dlhý tvar Albánska republika, je hospodársky slabo
rozvinutá krajina v juhovýchodnej Európe na Balkánskom polostrove.

Jej západné prímorské teritórium v priestore polostrova Karaburun a ostrovov
Sazan a Ksamil vlastne oddeľuje Iónske more od Jadranského mora. Na severe
susedí so Srbskom (provincia Kosovo), Čiernou Horou, na juhu a juhovýchode s
Gréckom, východnú hranicu tvorí Macedónsko. Územie južného Albánska, obývané
početnou gréckou menšinou sa tradične nazýva Severný Epirus (gr. Βόρειος
Ήπειρος- Vorios Ipiros, albán. Epiri i Voriut).

Dnešní Albánci môžu mať pôvod v starovekých Ilýroch, hoci toto tvrdenie je
nepodložené. Iná teória hovorí, že Albánci sú potomkovia Trákov, ktorí do
Albánska prišli v ranom stredoveku. Albánci sú pravdepodobne národ, ktorý
vznikol miešaním starovekých balkánskych etník ktoré sa nachádzali na území
dnešného Albánska, teda Ilýri, Gréci, Rimania a Slovania. Ilýri však obývali
južný Balkán už dlho predtým, než sa sem dostali Gréci, Rimania a Slovania.

Pôvodní, autochtónni obyvatelia boli Ilýri, ktorí žili v malých skupinách
(kmeňoch), ktoré sa neskôr začali združovať pod jednotnú správu pod gréckym
vplyvom. Na juhu Albánska sa usadila grécka komunita, ktorá tu prežila dodnes.
Veľká časť južného Albánska patrila do starovekého Grécka, lebo bola súčasť
kraja Epirus. Na tomto území žili grécke kmene, tzv. Epiróti. Časť pobrežného a
stredného Albánska neskôr kolonizovali dórske grécke mestské štáty. Starí Gréci
teda obývali skoro polovicu dnešného Albánska.

V 2. storočí pred Kr. existovalo na území Albánska už niekoľko ilýrskych
kráľovstiev. V tej dobe sa prudko rozvíjalo Rímske impérium. Albánske územie sa
javilo ako vhodné predpolie pre ďalšiu expanziu na východ a tak roku 229 pred
Kr. vyslal Rím prvé expedičné zbory. Albánsko sa stalo ilýrskou provinciou na
ďalších 600 rokov. Veľká časť Ilýrskeho obyvateľstva na území dnešného Albánska
sa počas rímskej vlády romanizovala, hoci v horských oblastiach sa stále
udržiavala ilýrska reč. Juh Albánska si uchoval grécky jazyk. Nastáva postupná
christianizácia obyvateľstva.

Roku 395 sa Rímska ríša rozpadla na dve polovice – ríšu Západorímsku a
Východorímsku (Byzantskú), ktorej súčasťou sa stalo aj dnešné Albánsko. Vďaka
sťahovaniu národov bola celá oblasť Ilýrie od 5. storočia vyplienená Vizigótmi,
Hunmi a Ostrogótmi, v 7. a 8. storočí sa tu usadilo veľké množstvo Slovanov,
ktorí z veľkej časti pôvodné ilýrske obyvateľstvo asimilovali (oblasť dnešného
Slovinska, Chorvátska, Srbska, Bosny a Hercegoviny). Naopak tomu bolo v
Albánsku, kde sa Slovania asimilovali s Ilýrmi a svoj jazyk prestali používať.
Od 8. storočia je tento región známy ako Albánsko. Názov je gréckeho pôvodu,
pôvodne toto územie byzantskí Gréci nazývali Arvanitia, pretože starí Albánci sa
nazývali Arvaniti, neskôr Alvania, obyvatelia boli Alvani. Nie je však známe,
ako sa Albánci sami označovali.

Potom, ako Byzancia stratila územie s dnešným Albánskom, mnohí Gréci, hlavne zo
stredného, ale aj z južného Albánska sa albanizovali. Počas stredoveku sa na
juhu Albánska usadili aj románski Arumuni. Je však možné, že Arumuni žili v
Albánsku už od staroveku a ide o potomkov miestneho rímskeho obyvateľstva. V 13.
a 14. stor. nastáva veľká expanzia Albáncov, ktorí sa usadili v dnešnom
severogréckom kraji Epirus. Iné, lúpežné skupiny Albáncov vyplienili Stredné
Grécko a Tesáliu, kde aj na istý čas vládli. Najznámejší útok viedol Albánec
Spatha. Vyhnali ich odtiaľto až zákroky Benátčanov a Byzantských Grékov. Albánci
sa tak v týchto krajoch nemohli usadiť a museli sa vrátiť späť do dnešného
Albánska. V rovnakom období však európski a grécki vládcovia Grécka pozvali
Albánskych osadníkov, aby osídlili málo zaľudnené oblasti Grécka. Albánci,
Arvaniti osídlili grécke kraje Atiku, južnú Boiotiu, južnú Eubóju, malé územia
na Peloponézu a dostali sa až na ostrovy Ydra, Spetses, Poros a Salamína. Títo
Albánci sa kultúrne pogréčtili, no uchovali si svoj jazyk.

Zhruba od polovice 15. storočia bolo Albánsko formálne v područí Osmanskej ríše.
Ľudia žijúci v horách sa však neustále búrili. v priebehu 16.–17. storočia
Albánci hromadne prestupovali na islam, od 17. storočia sa stali spolu s
bosnianskymi moslimami hlavnou oporou tureckej moci na Balkáne, neplatili dane.
Do konca 17. storočia sa stal islam náboženstvom takmer 70% obyvateľstva (hlavne
pre vysoké dane uvalené na kresťanov). Na islam prestúpili aj takmer všetci
Albánci z Epiru. Moc osmanského impéria začala slabnúť ku koncu 19. storočia,
keď došlo k obrodeniu albánskej reči a kultúry a vzniklo hnutie, ktorého cieľom
bola samostatnosť Albáncov vo veľmi miniatúrnom kultúrnom kruhu ktorý nemal
žiadny praktický dosah na politiku. Túžba po nezávislosti sa prejavila nielen u
Albáncov, čo viedlo k prvej balkánskej vojne, kedy sa proti Osmanskej ríši
postavili armády Srbov, Grékov a Bulharov.

Osmanská ríša sa rozpadla a Albánsku bola z medzinárodných dôvodov vnútená
nezávislosť. Albánci požadovali zachovanie v Osmanskej ríši čo bolo neprijateľné
pre balkánske štáty. Zástupcovia štátov rokujúci na mierovej konferencii po
ukončení prvej balkánskej vojny (Británia, Nemecko, Rusko, Rakúsko, Francúzsko a
Taliansko) nezávislosť Albánsku vnútili. Počas nezávislosti manželkou albánskeho
kráľa bola Geraldína rod. Apponyiová (rodáčka zo Slovenska – Oponice
(Topoľčiansky okres)). Takmer 50% obyvateľstva, ktorí sa považovali za Albáncov
tak zostalo mimo územia nového albánskeho štátu. Ale v danom období Albánci
tvorili vo všetkých sporných oblastiach minoritu ako ju dnes tvoria v Macedónsku
alebo Čiernej Hore a Srbsku. Albánska populačná explózia za posledných 90 rokov
zmenila demografickú situáciu, čím bolo zarobené na problémy, ktoré Balkánom
zmietajú dodnes.

Počas 1. svetovej vojny bolo územie Albánska striedavo okupované vojskami
Rakúska, Francúzska, Grécka.

Gréci striedavo ovládali južné Albánsko, tzv. Severný Epirus, pretože v tomto
území tvorilo grécke obyvateľstvo až 90%. Po vojne bola snaha víťazných mocností
(Británie, Francúzska a Talianska) rozdeliť albánske územie medzi jeho susedov
(Chorvátsko, Grécko). Tento návrh bol však americkým prezidentom Wilsonom
vetovaný a tak bolo roku 1920 Albánsko prijaté do Spoločenstva národov. V roku
1939 bolo Albánsko bez odporu napadnuté a okupované fašistickým Talianskom. Kráľ
Viktor Emanuel bol vymenovaný za albánskeho kráľa.

Po začiatku 2. svetovej vojny potom, čo nacistické Nemecko spolu s Talianskom
okupovali Juhosláviu a Grécko, boli regióny Kosova a Kamerie pripojené k
Albánsku. Preto Albánci podporovali Mussoliniho Taliansko, boli na úkor susedov
spojení v bábkovom kráľovstve Viktora Emanuela. Po kapitulácii Talianska sa
hromadne pripojili na stranu komunistov v čele s Enverom Hodžom. Tento stav
trval až do konca roku 1944, kedy sa Nemci z oblasti stiahli a hranice sa
vrátili do pôvodného stavu.

Po druhej svetovej vojne sa k moci (za výdatnej pomoci z Juhoslávie) dostali
komunisti, vedení Enverom Hoxhom. Došlo k znárodneniu priemyslu, ďalšej
industrializácii, likvidácii súkromného poľnohospodárstva (veľkostatkárov) a
kolektivizácii. Albánska politika a ekonomika sa stala závislou na pomoci
Sovietskeho zväzu. Hodžovi však politický vývoj európskych socialistických
krajín nevyhovoval (považoval ho za málo revolučný) a po určitých politických
roztržkách zo ZSSR boli pretrhnuté všetky putá s touto krajinou a politická
orientácia bola roku 1961 prevedená na komunistickú Čínu. Tento stav trval až do
roku 1978, kedy Čína odmietla ďalšiu podporu albánskemu priemyslu. Albánsko sa
tak stalo politicky aj ekonomicky najizolovanejšou krajinou Európy.

Počas tohto obdobia boli kruto potlačené národné práva národnostných menšín
Grékov a Arumunov. Časť gréckeho obyvateľstva bola násilne albanizovaná, grécke
školy boli definitívne zatvorené a bola zrušená grécka autonómia južného
Albánska.

Pád socialistického zriadenia v ostatných európskych krajinách na začiatku 90.
rokov 20. storočia viedol k pádu totalitného zriadenia aj v Albánsku (1991).

V roku 1997 vypukli v krajine závažné nepokoje, ktoré spôsobili faktický rozpad
albánskeho štátu. Veľká časť zbraní a munície z vojenských skladov skončila v
rukách civilistov. Vo voľbách, ktoré prebehli po čiastočnej stabilizácii
situácie v istom roku, porazila do tej doby vládnucu Demokratickú stranu
Albánska Saliho Berishu (PDSh) Socialistická strana Fatosa Nano (PSSh).

Kríza v Kosove v roku 1999 posilnila zahranične politickú pozíciu Albánskej
republiky. Ochota k riešeniu dopadu krízy v susednom Kosove sa prejavila
predovšetkým v krátkodobom prijatí cca 500 000 kosovských utečencov a
poskytnutím albánskeho územia pre činnosť jednotiek NATO. Odmenou bola výrazná
finančná pomoc USA a krajín EU v nasledujúcich rokoch, čo však na
vnútropolitickej scéne prispelo len ku krátkodobému utlmeniu rozporov medzi
vládnucou stranou (PSSh) a opozíciou (PDSh) aj vnútri oboch týchto blokov.

V júni až auguste 2001 prebehli parlamentné voľby, v ktorých znovu zvíťazila
PSSh (so svojimi koaličnými partnermi získala 89 miest v 140–člennom
parlamente). Priebeh a výsledok volieb polarizáciu albánskej politickej scény
vyostril. Kvôli rôznym nedostatkom prebehli celkovo v piatich kolách. Poslanci
opozičnej PDSh ich konečné výsledky spochybnili a až do januára 2002 bojkotovali
zasadanie parlamentu.

Krajina začala v roku 2008 rokovania o vstupe do NATO a 1. apríla 2009 sa stala
riadnym členom Severoatlantického spoločenstva.

Presný počet národnostných menšín v Albánsku nie je celkom ujasnený, keďže
albánska politika nepriznáva pravdivé čísla, ktoré prikrášľuje v prospech
Albáncov. Albánci tvoria podľa pravdivých predpokladov približne 75%
obyvateľstva. Najsilnejšia menšina sú Gréci, ktorí tvoria asi 15% obyvateľstva,
nasledujú Arumuni (7%) a zvyšok tvoria Srbi, Cigáni, Turci a slovanskí
Macedónci. Z hľadiska náboženského vyznania, približne 75% tvoria
moslimovia-Albánci, zvyšok tvoria kresťania, z ktorých asi 5% sú katolíci
(Albánci), zvyšok sú grécki pravoslávni kresťania (Gréci, Arumuni, Albánci).

Gréci už od staroveku žijú v južnej časti Albánska, sústreďujú sa v mestách
Gjirokastër (novogr. Αργυρόκαστρο Arjyrokastro), Himarë (novogr. Χειμάρρα
Chimara), Sarandë (novogr. Άγιοι Σαράντα Ajii Saranda), Vlorë (novogr. Αυλώνα
Αvlona), Delvinë (novogr. Δελβινο Delvino). Gréci obývajú aj albánsky ostrov
Ksamil (novogr. Εξαμίλια Examilia), ktorý sa nachádza pri gréckom ostrove Korfu.

Arumuni obývajú južné a stredné Albánsko a obývajú aj ostrov Sazan (novogr.
Σάσων Sason). Najväčším strediskom Arumunov je však mesto Korçë (novogr. Κορυτσά
Koritsa, arum. Corceao), ktoré bolo známe svojimi podnikateľskými aktivitami už
v osmanskej dobe. Známym arumunským centrom je aj mesto Voskopojë (novogr.
Μοσχόπολη Moschopoli, arum. Moscopole). V Moscopoli žili aj grécki podnikatelia.
V strede krajiny žijú Arumuni v meste Divjakë.

Slovanské obyvateľstvo žije hlavne na hranici s Macedónskom, pri jazere Prespa.
Mnoho etnických Grékov sa po páde komunizmu vysťahovalo do Grécka a emigrácia
pokračuje aj dnes, keďže sú rôzne spory medzi Gréckom a Albánskom. Okrem Grékov
z Albánska emigrujú do Grécka aj mnohí Albánci.

Územie Albánska sa nachádza na mieste, kde sa stretávajú tri veľké
náboženstvá – sunnitský islam, rímsky katolicizmus a pravoslávie. Rímsky
katolicizmus je rozšírený hlavne v severných oblastiach štátu, ktoré boli dlho
pod kontrolou Benátskej republiky. V týchto oblastiach odolali katolíci aj
násilnej islamizácii od 15. storočia a v 20. storočí aj násilnej ateizácii.
Pravoslávie je rozšírené hlavne na juhu krajiny, ktorý bol dlho súčasťou
Byzantskej ríše a aj v súčasnosti tu žije silná grécka komunita. Islam sa
rozšíril hlavne v strednej časti štátu, ale vyznávajú ho aj Albánci v Kosove a v
Macedónsku. V rokoch 1967 až 1990 bolo Albánsko vyhlásené za ateistický štát a
všetky kostoly a mešity boli zatvorené, zničené alebo zmenené na múzeá, športové
haly alebo poľnohospodárske budovy. Kňazi a iní náboženskí predstavitelia boli
buď popravení alebo zatvorení na dlhé roky do väzenia. Náboženský život sa začal
pomaly obnovovať až po páde komunistického režimu v roku 1990. Podľa údajov z
roku 2011 žije v Albánsku : 56,70 % sunnitských moslimov 10,03 % rímskych
katolíkov 6,75 % pravoslávnych 2,09 % bektašov (moslimská sekta) 0,14 %
ostatných kresťanov (hl. protestantov) 2,50 % ateistov 13,79 % nedeklarovalo
svoje vyznanie

Albánci sú známi svojou bohatou mytológiou, ktorá má ešte pohanské,
predkresťanské korene a vykazuje istú podobnosť s gréckou mytológiou. Kultúrne
rozdiely existujú medzi severnými a južnými Albáncami. Severní Albánci majú
kultúru podobnú ostatnému Balkánu, zatiaľ čo tí južní boli vystavení silnému
gréckemu kultúrnemu vplyvu, čo je vidieť aj na tradičnej kultúre. Obidve časti
však odrážajú aj silný osmanský kultúrny odkaz. Najznámejšie albánske legendy sú
Gjergj Elez Alia či Rozafa.

Tradičná ľudová hudba (albán. këngë) sa dá rozdeliť medzi severoalbánskym a
južnoalbánskym štýlom. Hudba na severe Albánska je v typickom balkánskom štýle,
podobá sa srbskej národnej hudbe. Ľudová hudba z južného Albánska sa viac podobá
gréckej ľudovej hudbe, hlavne tej z kraja Epirus. Hlavným nástrojom je klarinet
a husle. Spievajú sa polyfonické melódie, ktoré majú pôvod v starovekom Grécku.
V albánskej hudbe je badateľný aj taliansky vplyv, hlavne v tej zo severu
krajiny. V tradičných tancoch je taktiež badateľný silný grécky vplyv. K
tradičnému albánskemu mužskému kroju patrí suknica fustanella, ktorú nosia aj
pevninskí Gréci a južní Albánci. Tradičný albánsky kroje je podobný gréckemu a
jeho pôvod je tiež grécky.

Albánsky jazyk (albán. Gjuha shqipe) je pravdepodobne moderným potomkom
starovekej tráko-ilýrčiny a tvorí samostatnú európsku vetvu. Albánčina sa
rozdeľuje podľa pôvodu na severoalbánsky a juhoalbánsky dialekt (gheg a tosk) a
patrí medzi gramaticky najzložitejší balkánsky jazyk. Počas svojho vývinu od
tráko-ilýrčiny sa do tohto jazyka dostalo mnoho slov z gréčtiny a latinčiny.
Silný latinský charakter nadobudla stará tráko-ilýrčina z územia Albánska počas
rímskej doby, množstvo gréckych slov sa do albánskeho jazyka dostalo už v
staroveku, ale aj počas byzantskej a tureckej nadvlády. Najviac gréckeho vplyvu
v jazyku nachádzame v južnoalbánskom dialekte, keďže tu bolo v stredoveku
asimilovaných mnoho Grékov.

Slová gréckeho pôvodu sú napr. kopilje (dievča, po grécky kopela), kopšt
(záhrada, grécky kipos), gjitone (sused, grécky jitonas) a klišë (kostol, grécky
ekklisia).

Slová latinského pôvodu sú napr. mik (kamarát, latinsky amicus), libër (kniha,
latinsky libra), qytet (mesto, latinsky civitas), kafšë (vec, latinsky causa),
rjetë (sieť, latinsky rete), šërbej (slúžiť, latinsky servire), šekulli
(storočie, latinsky secullum), ëšte (je, latinsky est).

Územie Albánska pozostáva zo 4 oblastí: na sever od najväčšej rieky Drin (dĺžka
281 km) sú Albánske Alpy s masívom Prokletije (Maja Jezercë 2 694 m n. m.),
stredná vnútrozemská hornatá oblasť je s najvyšším albánskym vrchom Korab
(2 751 m n. m.) a panvou dvoch krasových jazier – Ohridského a Prespanského,
tretiu juhovýchodnú časť krajiny tvorí krasové územie povodia rieky Vjosës po
grécku hranicu a poslednou oblasťou je pobrežná nížina tiahnúca sa od juhu až k
Skadarskému jazeru na hranici s Čiernou Horou.

Do roku 1991 prakticky neexistoval, až na málopočetné skupinky organizovaných
návštevníkov zo západných krajín. Domáci trávili svoju dovolenku v skromných
ubytovniach pobrežných oblastí. Pre mládež boli vytvorené pionierske tábory a
študentské základne. Albánsko sa však postupne otvorilo svetu a privítalo
turistov z celého sveta, ktorí objavili dosiaľ skryté krásy a zaujímavosti tohto
štátu: historické pamiatky starých kultúr Grékov, Rimanov, Byzantíncov, ale
najmä jedného z najstarších európskych národov indoeurópskeho pôvodu – Ilýrov.
Za návštevu stoja aj moslimské mešity zo stredoveku i grécke ortodoxné kostolíky
so vzácnymi maľbami a ikonami. Zo stavieb komunizmu „vyniknú“ Hodžove betónové
bunkre postavené proti útoku fiktívneho nepriateľa, ktorých bolo roztrúsených po
celej krajine – od pobrežných nížin po neprístupné vrchy až 800 000.



https://sk.wikipedia.org/wiki/Hlaholika

Hlaholika alebo hlaholské písmo je dnes už nepoužívané prvé písmo Slovanov.
Neskôr sa z nej vyvinula cyrilika a azbuka. Tvorilo základ kultúry a vzdelanosti
Veľkej Moravy a veľkomoravského učilišťa. Historicky sa potom najdlhšie udržalo
v Chorvátsku.

Vytvoril ho Cyril zo Solúna (sám pápež pri schvaľovaní slovanského písma neskôr
explicitne hovorí, že "schvaľujeme písmo vytvorené Konštantínom") okolo roku 862
na účely svojej misie na Veľkej Morave ako písmo na zápis staroslovienčiny.
Hlaholika je prvý grafický systém slovanských jazykov, ktorý presne odzrkadľuje
všetky ich fonetické zvláštnosti. Obsahuje znaky hlások (napr.: Ž, Č , Š,
nosovky), ktoré v latinskej a gréckej abecede chýbajú, a preto sú tieto cudzie
grafické systémy nevhodné na zapisovanie slovanskej reči. Písmo malo v
závislosti od verzie okolo 40 znakov (pôvodná veľkomoravská mala 38 znakov).
Vzniklo z 24 grafém minuskulnej gréckej abecedy a 14 znakov neznámeho písma
(pravdepodobne orientálneho pôvodu t. j. hebrejskej a samaritánskej abecedy).
Neskôr mala hlaholika dve verzie: okrúhlu (pôvodnú) a hranatú (neskoršiu).
Zaujímavosťou je, že ku každému písmenu bolo priradené číslo, čiže išlo o aj o
prvú slovanskú číselnú sústavu. Písmeno pre zvuk „dz“ (= číslo 8) je príkladom
písmena utvoreného špeciálne pre nárečia staroslovienčiny používanej na Veľkej
Morave, pretože v tom čase vo vlastnej staroslovenčine (macedónsky dialekt
Solúna) takýto zvuk neexistoval.

Po vyhnaní Metodových žiakov z Veľkej Moravy v roku 885/886 ju na území dnešného
Slovenska nahradilo latinské písmo a hlaholika sa dostala do Chorvátska a
Bulharska, odtiaľ potom dočasne a čiastočne do Čiech a Vislanska a na dlhšiu
dobu (popri cyrilike) do Srbska, Ruska a inde. Od 10. storočia ju začala
nahradzovať cyrilika. Na Západe ju nahradila latinka, na Východe cyrilika.



https://sk.wikipedia.org/wiki/%C5%A0k%C3%B3tsko

Škótsko (angl. Scotland, v škótskej gaelčine Alba) je jedna zo štyroch krajín,
ktoré tvoria Spojené kráľovstvo Veľkej Británie a Severného Írska. Rozkladá sa v
severnej časti ostrova Veľká Británia a na vyše 790 okolitých ostrovoch (okrem
iného sem patria súostrovia Shetlandy, Orkneje a Hebridy). Škótsko na východe
ohraničuje Severné more, na severe a západe Atlantický oceán a na juhozápade
Severný prieliv a Írske more.

Škótsko má vyše 5 miliónov obyvateľov. Úradným jazykom je angličtina a škótska
gaelčina (ktorou hovorí asi 1 % Škótov, hlavne v severozápadnej časti) a
škótčina (germánsky jazyk, hovorí ňou asi 1,5 miliónov Škótov). Škótsko má svoju
samostatnú vlajku, modrú s bielym uhlopriečnym krížom svätého Ondreja, a znak –
červeného leva na zlatom podklade s dvojitým červeným ľaliový lemom.

Hlavným a druhým najväčším mestom Škótska je Edinburgh, ktorý je zároveň jedným
z najvýznamnejších európskych finančných centier. Najväčšie mesto Škótska je
Glasgow, ležiace v srdci aglomerácie Greater Glasgow, kde je sústredených
približne 40 % škótskeho obyvateľstva. K škótskemu územiu patrí aj veľká časť
severného Atlantiku a Severného mora, kde sa nachádzajú najrozsiahlejšie ropné
ložiská Európskej únie.

Škótske kráľovstvo bolo nezávislým štátom až do 1. mája 1707, kedy napriek
protestom po celej krajine podpísalo Zákon o únii a vytvorilo tak politickú úniu
s Anglickým kráľovstvom – kráľovstvo Veľkej Británie. Škótsko má naďalej
samostatný právny systém, nezávislý od Anglicka, Walesu a Severného Írska a
stále disponuje samostatnými súdnymi právomocami vo verejnom i súkromnom
medzinárodnom práve. Táto nezávislosť škótskeho práva, spoločne so samostatným
vzdelávacím systémom a škótskou cirkvou sú faktormi, ktoré už od čias
zjednotenia pomáhajú prežiť škótskej kultúre a národnej identite. Škótsko však
už nie je samostatným štátom a nie je preto priamym členom Organizácie spojených
národov ani Európskej únie.

Počet obyvateľov je 5 168 500 (podľa odhadu z roku 2008). Najviac obyvateľov
býva v mestách. Hlavným mestom je Edinburgh, najväčším je Glasgow.  Ostatné
väčšie mestá sú Aberdeen, Dundee, Inverness a Stirling. Okrem toho, žije vo
svete viac ako 10 miliónov Škótov a ich potomkov, ktorí sa hlásia k svojmu
pôvodu. Najviac ich je v Kanade, Austrálii a USA. V podstate každý človek,
ktorého priezvisko sa začína typickým „Mac“ alebo „Mc“ má svoj pôvod v Škótsku.

Dominantné postavenie vo vierovyznaní má Škótska cirkev (Church of Scotland),
ktorá sa zriadením a vyznaním veľmi nelíši od anglikánskej cirkvi. Kedysi bolo
Škótsko katolícke (hlavne v Highlands), ale postupne sa presadila reformovaná
Škótska cirkev. Posledná katolícka kráľovná Mária bola popravená v 16. storočí.

Škótsky politický systém sa skladá zo štyroch častí. Nový škótsky parlament bol
zvolený v roku 1999, kedy sa po takmer 300 rokoch vyčlenil spod právomocí
parlamentu Spojeného kráľovstva v Londýne. Parlamentu v Londýne boli ponechané
právomoci len v oblasti obrany, zahraničných vzťahov a daní. Škótsky parlament
so sídlom v Edinburghu je zodpovedný za väčšinu aspektov života v Škótsku. Je
podporovaný škótskou vládou, na čele ktorej je prvý minister nominovaný
parlamentom. Premiér menuje ostatných ministrov vlády. Vysokí štátni úradníci sú
zodpovední vláde a vláda je zodpovedná parlamentu. Štátny sekretár pre Škótsko
ostal súčasťou kabinetu Spojeného kráľovstva a je podporovaný Úradom Škótska so
sídlom v Glasgowe a pobočkami v Edinburghu a v Londýne. Vláda je zodpovedná za
otázky týkajúce sa zdravotníctva, vzdelávania, spravodlivosti, vidieka a
dopravy. Exekutíva bola zvolená v roku 1999 po prvých všeobecných voľbách do
škótskeho parlamentu – je to koalícia medzi Škótskou labouristickou stranou a
Stranou škótskych liberálnych demokratov.

Škótsko má vlastný právny systém, súdnictvo a vzdelávanie na všetkých stupňoch,
ktoré sa odlišuje od vzdelávania v Anglicku a Walese. Má aj vlastný bankový
systém a bankovky, a to tri druhy. Edinburgh je druhé najväčšie finančné centrum
Veľkej Británie a jedno z najväčších vo svete.

Miestna správa je rozdelená na 29 unitárnych zložiek a tri ostrovné. Miestna
správa bola zreorganizovaná v roku 1995 a nahradila dvojstupňový systém platiaci
od poslednej reformy v roku 1974. Pred rokom 1974 bolo Škótsko rozdelené na
grófstva („counties“) a väčšie mestá boli riadené mestskými korporáciami. Staré
rozdelenie na kniežatstvá sa používa aj v súčasnosti ako základ systému
evidencie nehnuteľností v Škótsku. Inštitúcie miestnej správy sú riadené
zastupiteľstvom, ktorého členovia sú volení každé štyri roky v riadnych voľbách.

Central Lowlands predstavuje najsevernejší bod dosiahnutý počas rímskych
nájazdov vo Veľkej Británii po roku 79. Pozostatky obranného Antoninovho valu,
ktorý Rimania vybudovali medzi riekami Forth a Clyde, je možné vidieť aj
v súčasnosti.

Krajina na severe (známa v Ríme ako Kaledónia) bola okupovaná bojovými kmeňmi
Piktov. O Piktoch máme len málo poznatkov, ale ich pôvod a jazyk sú podobné
Keltom. Známejší ako Antoninov val je Hadriánov val, s dĺžkou vyše 100 míľ,
ležiaci v Anglicku blízko súčasnej hranice so Škótskom, vybudovaný Rimanmi v
rokoch 122 – 132.

V 5. storočí prišli z Írska Škóti a usadili sa na západe Škótska. Čiastočne
pokresťančení misionárom Sv. Columbom a jeho následníkmi preorientovali Piktov
a iné kmene na kresťanskú vieru. Svätý Columba je pochovaný na posvätnom ostrove
Iona na juhozápadnom pobreží Škótska.

Po storočiach vojen s Piktami bol v roku 843 za kráľa Škótov a Piktov zvolený
Kenneth MacAlpin.

Vláda Malcolma III. (1058 – 1093) bola obdobím veľkej sociálnej, politickej
a náboženskej revolúcie. Malcolm prežil veľa času v Anglicku a spolu s kráľovnou
Margarétou podporovali zavádzanie anglických zvykov, jazyka, civilizácie
a usadlíkov. Normanské kmene zase prinášali francúzsku kultúru.

Škótsko bolo bohatou krajinou až do začiatku 14. storočia, kedy anglický kráľ
Eduard I. podnietil začlenenie Škótska pod anglickú korunu. Porážka Eduarda II.
pri Bannockburne v roku 1314 bola veľkým víťazstvom škótskeho nacionalizmu
odzrkadľovaného v mnohých piesňach. Túžba ochraňovať nezávislosť bola zhrnutá
v žiadosti pápežovi, známej ako “Declaration of Arbroath” (Arbroathská
deklarácia). Dlhé, krvavé a deštrukčné vojny počas nasledujúcich 300 rokov
zaistili síce Škótsku slobodu, ale zároveň aj chudobu.

John Knox, edinburghský farár, zohrával dôležitú úlohu počas reformácie
v Škótsku. Bola prijatá presbyteriánska tradícia nezasahovania cirkvi do
štátnych záležitostí.

Škótsko a Anglicko boli spojené prostredníctvom Jakuba VI., ktorý nastúpil na
anglický trón v roku 1603 po smrti kráľovnej Alžbety.

Nasledujúci anglickí monarchovia neboli Škótsku naklonení tak ako Jakub I. Kráľ
Jakub II. bol porazený v bitke na Boyne v roku 1690. Po formálnych Zákonoch o
únii (Act of Union) z roku 1707, keď sa Škótsky parlament dostal do rúk
Anglicka, sa vystupňovala nevôľa najmä medzi Škótmi v Highlands. Jakobínske
povstania v rokoch 1715 a 1745 sa neúspešne pokúšali odstrániť nárokovateľov na
škótsky trón.

Bitka pri Cullodene (1746) sa zapísala do histórie ako posledná veľká bitka za
nezávislosť Škótska spod nadvlády Anglicka a zároveň posledná veľká bitka na
území Británie vôbec. Jednotlivé klany však neboli jednotné v podpore
nezávislosti a veľa ziskuchtivých škótskych lordov bojovalo na strane
Angličanov. Škótska 5 000 členná armáda pod velením princa Karola Eduarda
Stewarta, pretendenta trónu, bola 16. apríla 1746 porazená 9 000 vojakmi
britského kráľa Juraja II. Toto anglické víťazstvo bolo spojené s extrémnymi
násilnosťami na Škótoch: začali „čistky” v Highlands, osady boli vypaľované,
civilisti popravovaní, tisíce Škótov bolo deložovaných a začala ich masívna
migrácia do všetkých kútov sveta. Boli prísne zakázané symboly škótskej
„rebélie“, ako napr. nosiť kilt, hovoriť gaelsky a hrať na gajdách.

Z geologického hľadiska je oblasť Škótska najsevernejšou časťou Britských
ostrovov a tvorí severozápadnú časť pasívneho okraja Európskeho šelfu. Výrazným
znakom geológie krajiny sú zlomy SV-JZ smeru, ktoré prechádzajú od pobrežia k
pobrežiu. Najjužnejšou geologickou jednotkou je vrchovina Southern Uplands,
tvorená silne zvrásnenými a zlomovo deformovanými ordovicko-silúrskymi
horninami. Na severe oddelená od Middland Valley zlomom Southern Uplands.
Middland Valley predstavuje devónsko-karbónsky graben, ktorý sa ukláňa smerom na
sever, kde je jeho výplň až do 7000 m hrubá. Severný okraj grabenu tvorí tzv.
zlom Highland boundary. Oblasť severne od neho tvorí vrchovina Grampian
Highlands s najvyšším vrcholom Ben Navis. Oblasť budujú hlavne premenené a
vyvreté horniny prekambrického a paleozoického veku. Od severnejšej oblasti
Northern Uplands oddeľuje tento celok výrazný ľavostranný bočný posun - zlom
Great Glen. Northern Uplands je budovaná najmä horninami superskupiny Moine. Sú
to hlavne metasedimenty a premenené horniny vrchného proterozoika až spodného
paleozoika. Na severe je táto jednotka nasunutá pozdĺž násunu Moine na archaické
až spodnoproterozoické predpolie budované rulami skupiny Lewisian, ktoré sú
relatívne menej deformované.

Dňa 18. septembra 2014 prebehlo referendum ktoré rozhodlo o zotrvaní Škótska v
Spojenom kráľovstve.



https://sk.wikipedia.org/wiki/Obec_(slovensk%C3%A1_spr%C3%A1vna_jednotka)

Obec je základný územný samosprávny a správny celok na Slovensku (podobne aj v
iných krajinách).

Obec je tvorená jedným alebo viacerými sídlami. Jej územie je tvorené najmenej
jedným katastrálnym územím. Združuje občanov, ktorí majú na jej území trvalý
pobyt. V Európe je v súčasnosti asi 140 000 obcí.

Niektoré obce na Slovensku majú postavenie mesta. Na Slovensku je v súčasnosti
(január 2016) 2 890 obcí, z toho 140 miest. V tomto počte sú zarátané aj 3
vojenské obvody (Vojenský obvod Javorina bol k 1. januáru 2011 zrušený). Väčšie
obce sa ďalej delia na časti obcí, v mestách nazývané mestské časti, vo
vidieckych sídlach miestne časti.

Obce majú občanmi volené obecné a mestá mestské zastupiteľstvá. Na čele obce je
starosta, na čele mesta primátor.

Postavenie miest Bratislava a Košice je riešené samostatnými zákonmi. Obe sú
rozdelené na mestské časti, ktoré si volia aj vlastné zastupiteľstvá a
starostov. Zároveň však majú aj mestské zastupiteľstvo a primátora.



https://sk.wikipedia.org/wiki/Holandsko

Holandsko (holandsky: Nederland) je konštitučná monarchia ležiaca v západnej
Európe. Na východe hraničí s Nemeckom a na juhu s Belgickom. Zo severozápadu
krajinu obmýva Severné more.

Holandské Antily a Aruba, nezávislé ostrovné územia v Karibiku, sú taktiež
súčasťou Holandského kráľovstva. Samotné Holandsko sa rozprestiera na území s
celkovou rozlohou 41 526 km², pričom približne 6 500 km² zeme vzniklo vysúšaním
mora. Takéto územia sa nazývajú poldry.

Holandsko je členom Európskej únie a Severoatlantickej aliancie. Spolu s
Belgickom a Luxemburskom vytvárajú voľné spoločenstvo nazývané Benelux. Hlavným
(hoofdstad) a najväčším mestom Holandska je Amsterdam. Sídlom holandského
parlamentu, vlády i monarchu (regeringszetel) je však Haag.

Oficiálny holandský názov krajiny je „Nederland“, čo možno preložiť ako „nízko
ležiacu zem“. Od toho je odvodené pomenovanie krajiny v iných jazykoch:
„Nizozemsko“ v češtine, „Netherlands“ v angličtine, „Niederlande“ v nemčine,
„Pays-Bas“ vo francúzštine atď.

V niektorých jazykoch má štát názov odvodený od regiónu Holland. Holland bolo
jedno z historických grófstiev, ktoré pozostávalo z dnešných provincií Severný
Holland a Južný Holland. Ekonomická sila a dôležitosť tohto regiónu viedli k
tomu, že mnohé z krajín sveta nazývajú krajinu práve Holandskom.

V slovenčine sa v súčasnosti celý štát od roku 1581 nazýva „Holandsko“. Pozri aj
Nizozemsko.

Holandsko je nížinnou krajinou, pričom väčšina krajiny tvorí rovina. Hornatá
krajina sa nachádza iba v strede krajiny a na juhovýchodnom výbežku krajiny, kde
vrásnením vznikli menšie hornaté vyvýšeniny. Najvyššie položeným bodom Holandska
je vrch Vaalserberg, ktorý sa nachádza v nadmorskej výške iba 322,7 m.

Vyše tretina územia Holandska leží nižšie ako je hladina mora. Bez dún (ich
maximálna výška nepresahuje 57 m) a pobrežných hrádzí by časť Holandska zaliali
vody Severného mora, Rýna, Másy a Šeldy.

Medzi najväčšie holandské rieky patrí Rýn, ktorý tečie z Nemecka a jeho ďalšie
prítoky, vrátane riek Waal a Lek; a riek Mása a Šelda, ktoré pritekajú z
Belgicka. Tieto rieky a ich prítoky tečú v smere z východu na západ cez
centrálnu časť krajiny. Na pobreží vytvárajú riečnu deltu s mnohými ostrovmi.
Rieky sú prepojené početnými kanálmi, ktoré zabezpečujú lodnú dopravu.

V západnej a severnej časti Holandska sa nachádza niekoľko menších jazier.
Väčšina veľkých prírodných jazier bola vysušená v snahe získať ďalšiu pôdu. V
rámci obnovy riečnej delty a vysušením Zuiderského mora vznikli početné nové
sladkovodné jazerá, pričom najväčšie z nich je Ijselské jazero.

V Holandsku prevláda oceánske podnebie, ktoré je príznačné pre krajiny západnej
a severnej Európy. Podnebie ovplyvňuje teplý morský prúd v Atlantickom oceáne.
Ten spôsobuje, že zimy sú relatívne teplé, ale naopak letá veľmi teplé nie sú.
Ročný úhrn zrážok je pomerne vysoký a pohybuje sa v rozmedzí 750 až 850 mm.
Priemerné teploty v januári sú okolo 1,7 °C a priemerná júnová teplota je
približne 17 °C.

Vo vnútrozemí sa často objavujú hmly a vanie silný vietor. Na pobreží sa často
vyskytujú búrky, ktoré môžu spôsobiť záplavy. Iba šesť dní v roku je v Holandsku
bezvetrie. Vďaka absencii prírodných bariér akými sú napr. pohoria sa klíma v
jednotlivých častiach Holandska líši iba nepatrne.

Územie dnešného Holandska je severnou časťou historického Nizozemska. V
staroveku tam sídlili germánske a keltské kmene, ktoré súperili o moc. V 1.
storočí pred Kr. ho čiastočne ovládli Rimania, v 8. storočí sa stalo súčasťou
Franskej ríše. V 10. storočí sa krajina rozdrobila na jednotlivé kniežatstvá,
pričom od 12. storočia vznikali mestá, prekvital obchod a remeslá.

Po niekoľkých pokusoch o zjednotenie sa celé územie Holandska dostalo roku 1477
do rúk Habsburgovcov. V polovici 16. storočia prepukla Holandská revolúcia a na
severe vznikla Utrechtská únia, ktorá v roku 1581 vyhlásila Republiku siedmich
spojených provincií (Holandskú republiku). Jej nezávislosť uznali aj ostatné
európske veľmoci.

V 17. storočí Holanďania získali veľké územia v Ázii, Afrike, Amerike a na istý
čas ovládli svetový obchod. V 18. storočí ich však z mnohých dŕžav vytlačilo
Spojené kráľovstvo a Francúzsko. Roku 1795 sa Holandska počas Francúzskej
revolúcie zmocnili francúzske vojská. Na Viedenskom kongrese bolo roku 1815
vyhlásené Holandské kráľovstvo, ktorému patrilo do roku 1830 aj Belgicko a
Luxembursko.

Od roku 1830 sa stalo samostatným kráľovstvom vo svojich súčasných hraniciach.
Počas prvej svetovej vojny bolo neutrálne, v druhej svetovej vojne ho obsadilo
nacistické Nemecko. Do polovice 20. storočia patrilo k najväčším koloniálnym
veľmociam, patrila mu napr. Indonézia alebo Surinam. Postupne však o väčšinu
kolónií prišlo a dnes mu patria iba malé zámorské územia v Karibiku.

Holandsko je rozdelené na dvanásť administratívnych regiónov, ktoré sa nazývajú
provincie. Na čele každej provincie stojí guvernér, ktorého oficiálne meno je
„Commissaris der Koningin“. Jednotlivé provincie zo severu na juh sú:

Provincie sa ďalej členia na obce, ktoré sa nazývajú „gemeenten“. K 1. januáru
2006 ich bolo dovedna 458.

Okrem iného je krajina rozdelená na vodohospodárske oblasti, ktoré spravujú
jednotlivé vodohospodárske úrady („waterschap“), ktoré sú zodpovedné za
manažment vodných zdrojov. Týchto je 27. Ich vznik predchádza samotnému vzniku
holandského národa, pričom prvá vznikla už v roku 1196.

V Holandsku žije 16 407 490 ľudí. pričom celková hustota zaľudnenia dosahuje
približne 483 ľudí na km². Holandsko je 23. krajinou s najvyššou hustotou
zaľudnenia na svete. Približne 66 % z celkovej populácie žije v mestách.
Najväčším a zároveň hlavným mestom je Amsterdam s 735 562 obyvateľmi; nasleduje
Rotterdam s 599 651 obyvateľmi, jeden z najväčších prístavov na svete; nasleduje
administratívne centrum krajiny Haag (463 826) a štvoricu uzatvára Utrecht s
populáciou 265 151 ľudí. Šestnásť ďalších miest má populáciu medzi 100 a 200
tisíc ľuďmi.

Etnické zloženie obyvateľstva je pomerne rozmanité. Napriek tomu väčšinu
obyvateľstva tvoria Holanďania (približne 80,8 %); nasledujú 2,4 % Nemci, 2,4 %
Indonézania, 2,2 % Turci, 2,00 % Surinamčania, 1,9 % Maročania, 1,5 % Indovia,
0,8 % obyvateľstva pochádza z Antíl a z Aruby a 6,0 % je iného pôvodu. Táto
štatistika zahŕňa iba Holandsko, nezahŕňa ostatné časti Holandského kráľovstva,
ktoré majú prevažne neholandskú populáciu.

Rímski katolíci tvoria približne 30 % a protestanti 20 % holandskej populácie.
Moslimovia predstavujú 4 percentá a krajina má aj malú židovskú komunitu. Zhruba
39 % Holanďanov sa nehlási k žiadnej cirkvi. Katolíci žijú prevažne na juhu
krajiny, protestanti na severe. Najväčšou protestantskou cirkvou sú kalvíni:
Holandská reformovaná cirkev (Nederlandse Hervormde Kerk) a Reformovaná cirkev v
Holandsku (Gereformeerde Kerken in Nederland), ktoré sa v roku 2004 zlúčili.

Úradnou rečou krajiny je holandčina, ktorú používa drvivá väčšina obyvateľov, s
výnimkou niektorých prisťahovaleckých skupín. Druhou oficiálnou rečou je
frízština, ktorá je rozšírená v provincii Friesland (Frízsko) a rozpráva ňou
približne 700 000 ľudí. Frízština má status úradnej reči iba v tejto provincii.
Oba jazyky sú germánskeho pôvodu. Okrem holandčiny a frízštiny sa v Holandsku
používa ešte ďalších štrnásť jazykov a dialektov, zväčša germánskeho pôvodu.

V Holandsku existuje dlhá tradícia výučby cudzích rečí a preto väčšina
obyvateľstva ovláda angličtinu; rozšírené sú aj nemčina a francúzština.

Holandsko je známe tradíciou maliarskeho umenia. Flámski a holandskí maliari 15.
až 17. storočia (Flámsko je dnes geografickou súčasťou Belgicka) ako napríklad
Peter Paul Rubens, Rembrandt Van Rijn sú ťažiskovými prispievateľmi do
kultúrno-historického pokladu Holandska. V neskoršej dobe našlo Holandsko
maliarskeho génia v osobe Vincenta Van Gogha. Harry Mulisch bol holandský
spisovateľ a esejista.

Holandsko patrí v rámci svetovej úrovne k strediskám elektronickej hudobnej
scény. Holandskí dídžeji patria k najpopulárnejším dídžejom v žánroch
elektronickej hudby ako Hardcore, Hardstyle, techno, trance, house a aj v
ďalších žánroch elektronickej tanečnej hudby. Medzi najznámejších predstaviteľov
patria okrem iných Armin van Buuren, Tiesto, Sander van Doorn, Martin Garrix,
Paul Elstak, Angerfist, Headhunterz. DJ Tiesta a (v roku 2004) a Armin van
Buurena (r. 2011) odmenila holandská kráľovná Beatrix za ich hudobné zásluhy
civilným rádom Oranje-Nassau v hodnosti "officier" (štvrtý v poradí šiestich
stupňov)

Holandsko je otvorená ekonomika s obmedzenými štátnymi zásahmi od 80. rokov. Je
16. najväčšou ekonomikou na svete podľa HDP na obyvateľa.

Finančným a obchodným centrom Holandska je Amsterdam, Amsterdamská burza (AEX,
dnes súčasťou Euronextu) je jedna z najstarších búrz na svete. V Holandsku platí
mena euro, ktorá nahradila gulden 1. januára 2002.

Vďaka svojej geografickej polohe sa Holandsku darí v obchode a v doprave, v
Rotterdame sa nachádza druhý najväčší prístav na svete Europort.



https://sk.wikipedia.org/wiki/Bansk%C3%A1_Bystrica

Banská Bystrica (iné názvy pozri kapitolu Názov) je metropola stredného
Slovenska, krajské mesto banskobystrického kraja a okresné mesto
banskobystrického okresu. Počtom obyvateľov sa radí na piate miesto na
Slovensku.

Mesto leží na rozmedzí Horehronia a Zvolenskej kotliny. Urbanistický priestor
Zvolen - Banská Bystrica s takmer 150 000 obyvateľmi je treťou najväčšou
koncentráciou obyvateľstva na Slovensku.

Latinský názov znie Neosolium, ďalšie názvy mesta: maď. Besztercebánya, nem.
Neusohl, poľ. Bańska Bystrzyca

Prvá zmienka o Banskej Bystrici ako slobodnom kráľovskom meste pochádza z roku
1255, keď jej dal vtedajší uhorský kráľ Belo IV. práva na ťažbu surovín a
takisto mestské práva. Ťažila sa hlavne meď, železo a striebro. Do mesta sa tak
koncom 13. storočia nasťahovali Nemci, ako názov mesta sa vtedy používal Neusohl
(Nový Zvolen). Banská Bystrica sa vďaka prisťahovalcom rozvíjala. V roku 1494 tu
vznikla spoločnosť Ungarischer Handel (Uhorský obchod), nazývaná aj Der
Neusohler Kupferhandel, ktorá sa v 16. storočí stala jednou z najväčších a
najmodernejších ťažobných spoločností tej doby. Prispela k výraznému rozvoju
baníctva, hutníctva i dopravy, ktorý zasiahol celú sféru stredovekého života. V
rokoch 1525 – 1526 sa tu uskutočnilo banícke povstanie, ktoré skončilo
neúspechom pre baníkov.

Úspešný postup osmanských vojsk uhorským územím donútil v roku 1589 mesto
opevniť, následkom čoho boli vybudované kamenné hradby. Banská Bystrica bola ako
centrum protestantstva v spore s Maďarmi a Turkami a tiež aj so Svätou stolicou.
Dňa 20. augusta 1620 bol v meste zvolený za protestantského uhorského kráľa
vtedajší princ, Gabriel Betlen. V roku 1720 v meste fungovalo 149 cechových
dielní, v roku 1784 ich bolo 502 čím sa mesto stalo tretím najdôležitejším na
Slovensku v cechovej produkcii.

Po vyčerpaní zásoby medi, sa výroba preorientovala na spracovanie dreva a výrobu
papiera, ďalším impulzom rozvoja sa stala priemyselná revolúcia. V roku 1908
bolo vydané kutacie právo na ťažbu zlata v Harmanci a zmluva s mestom bola
uzavretá v roku 1922. Vykopali sa tu prieskumné šachty a rôzne štôlne, ale po
krátkej dobe ťažby projekt kvôli nerentabilnosti zanikol. V roku 1776 bolo v
Banskej Bystrici ustanovené rímskokatolícke biskupstvo.

Počet obyvateľov sa medzi rokmi 1857 až 1910 zvýšil z 5 661 na 10 776. Postavená
bola nová budova súdu (rok 1898), mohutný päťpodlažný nájomný dom Porges (rok
1912), novorenesančno – novobarokový objekt lesnej správy na Námestí SNP (rok
1916), dievčenské gymnázium, dnes ekonomická fakulta Univerzity Mateja Bela (rok
1914) a množstvo nájomných novoslohových budov a mestských víl. Mesto dostalo
železničné spojenie so Zvolenom v roku 1873, s Podbrezovou v roku 1884 a
Harmancom v roku 1913. V roku 1845 bola založená sporiteľňa, v roku 1872 úverová
banka, neskôr viac peňažných ústavov. Na remeselné tradície a manufaktúry
nadviazalo niekoľko menších textilných tovární, vznikol priemysel
drevospracujúci (nábytková továreň, zápalkáreň), stavebných hmôt, potravinársky
(pivovar, mlyny, výroba liehovín). V roku 1908 bola vybudovaná mestská
elektráreň. Tieto továrne však nedokázali zamestnať všetkých obyvateľov mesta a
okolia, následkom čoho vzniklo viacero štrajkov. V roku 1872 bol založený
robotnícky podporný spolok, v roku 1895 organizácia sociálno – demokratickej
strany, začiatkom 20. storočia odborové organizácie, v roku 1904 robotnícky
vzdelávací spolok. Obchodná a priemyselná komora pre oblasť dnešného stredného
Slovenska bola otvorená v roku 1890.

V polovici 19. storočia sa Banská Bystrica za pôsobenia prvého predsedu Matice
slovenskej stala strediskom snáh slovenských podnikateľov a inteligencie,
rozvinulo sa slovenské školstvo a kultúra, ale silnejúca maďarizácia tieto
tendencie potlačila. V rokoch 1899 – 1900 sa v meste konal banskobystrický
proces s predstaviteľmi slovenského politického a kultúrneho života, v rokoch
1873 – 1883 vychádzal provládny, protislovenský časopis Svornosť, v rokoch 1904
– 1918 podobný časopis Krajan. Celoslovenský význam malo pôsobenie tunajšieho
gymnázia v 50. – 60. rokoch. Bolo jediným vyšším gymnáziom pre 5 slovenských
žúp, vyučovacou rečou bola slovenčina, učil na ňom rad vynikajúcich slovenských
a českých profesorov (M. Čulen, E. Černý, F. Mráz, J. Loos, J. Slotta a iní). V
roku 1867 boli slovenskí a českí profesori prepustení a školstvo bolo
pomaďarčené. Popri nich pôsobili v meste v 2. pol. 19. storočia a zač. 20.
storočia vzdelanci a literáti Štefan Moyzes, Karol Kuzmány, Terézia Vansová, Ján
Botto, M. Chrástek, T. Červeň. F.V. Sasinek, skladateľ Ján Levoslav Bella,
výtvarní umelci Jozef Božetech Klemens, Dominik Skutecký. V roku 1857 tu
založili Hudobný spolok, v 50. - 70. rokoch vychádzali slovenské noviny (Cyril a
Metod, Slovenský národný učiteľ, Evanjelická škola). Mestské múzeum bolo
založené v roku 1889.

Do roku 1928 bola sídlom Zvolenskej župy. Počet obyvateľov rástol len pomaly
(rok 1919 – 10 734, rok 1930 – 11 347, rok 1940 – 13 045), napriek tomu sa
stavebný ruch nezastavil. V roku 1920 bola postavená pozoruhodná secesná Kamenná
vila, v roku 1928 bol dokončený Národný dom. Z 30. rokov pochádza viacero
funkcionalistických stavieb. V roku 1930 postavili Okresnú nemocenskú poisťovňu
(dnešná poliklinika), v roku 1934 učiteľský ústav, o dva roky nato filiálku
pražskej mestskej sporiteľne vedľa mestskej veže, ako aj vysielač. Notársku
ubytovňu a dom štátnych zamestnancov, ktorá sa dnes využíva ako poliklinika,
dokončili v roku 1937. Tesne pred zánikom Česko–Slovenska vybudovali mestské
nájomné domy pre vojenských gážistov. Mimo hlavného prúdu modernej architektúry
stojí neorenesančná filiálka Národnej banky z roku 1932.

Mesto zostalo obchodným a peňažným centrom, dobudovaním železničnej trate Zvolen
– Vrútky a Banská Bystrica – Červená Skala vzrástol jeho význam ako dopravného
uzla. Vzniklo niekoľko menších kovovýrobných, potravinárskych a stavebných
podnikov, ale zaniklo niekoľko podnikov z predchádzajúceho obdobia (nábytková
továreň, textilky). V rokoch svetovej hospodárskej krízy boli aj tu vysoká
nezamestnanosť a početné štrajky. Veľký rozvoj dosiahlo školstvo a kultúra.
Školstvo sa poslovenčilo, za pomoci českých profesorov dosiahlo dobrú úroveň.
Okrem gymnázia bolo v meste viac odborných škôl (obchodná akadémia, škola pre
ženské povolania, učiteľský ústav a strojnícka priemyselná škola – tieto dve
boli umiestnené do nových budov). Z mnohých divadelných ochotníckych súborov
vzniklo Mestské divadelné združenie, z ktorého radov vyšlo niekoľko popredných
slovenských profesionálnych hercov. Žiakom hudobného skladateľa V.
Figuša-Bystrého tu bol okrem iných Ján Cikker.

V roku 1940 sa stáva sídlom novej Pohronskej župy. Postavila sa nová ľudová
škola (rok 1939), budova Spojených elektrární (rok 1941) a stavala sa nová
železničná stanica.

Od roku 1941 vznikali protifašistické odbojové skupiny medzi dôstojníkmi
Veliteľstva pozemných vojsk slovenskej armády, sídliaceho v meste. Pod
politickým vedením Slovenskej národnej rady sa tu v roku 1944 vytvorilo Vojenské
ústredie, vojenský orgán pre prípravu Slovenského národného povstania, ktorý
riadil konšpiračnú činnosť v armáde. Po vstupe nemeckých okupačných vojsk
uskutočnil dňa 29. augusta 1944 protifašistický prevrat a veliteľ Vojenského
ústredia pplk. Ján Golian vydal armáde rozkaz postaviť sa okupačným vojskám na
odpor. Prevrat dovŕšili partizáni 1. Stalinovej brigády, brigády Jánošík a kpt.
Nálepku, ktorí dňa 30. augusta 1944 vstúpili do mesta. V ten deň začal z Banskej
Bystrice vysielať Slobodný slovenský vysielač.

Po vypuknutí SNP sa Banská Bystrica stala politickým, vojenským a
administratívnym centrom povstaleckého Slovenska. Sídlili tu vedúce sily
povstania – Slovenská národná rada, Veliteľstvo 1. čs. armády na Slovensku,
prišla sem delegácia čs. emigrantskej vlády v Londýne a predstavitelia
moskovského vedenia KSČ. Sídlila tu anglo-americká a sovietska vojenská misia. Z
mesta sa riadil ozbrojený boj i uskutočňovanie základných ekonomických a
spoločenských premien. V septembri 1944 začal vychádzať ústredný orgán ÚV KSS
Pravda, týždenník Nové slovo, nástenné noviny Hlas ľudu a iné. Dňa 17. septembra
1944 sa uskutočnil zjednocovací zjazd KSS a sociálnej demokracie.

Už v septembri 1944 zažila Banská Bystrica nemecké bombardovanie, keď bomby
zasiahli Slobodný slovenský vysielač. Koncom októbra sa vojenská situácia rýchlo
zhoršovala, povstalci mesto takmer bez boja opustili a Nemci ho 27. októbra 1944
obsadili. Zatkli a väznili vyše 2 tisíc ľudí. Dňa 30. októbra gen. Hermann Höfle
za spoluúčasti predstaviteľov slovenskej vlády na čele s prezidentom Jozefom
Tisom usporiadal v Banskej Bystrici vojenskú slávnosť. Jozef Tiso slúžil omšu,
vyznamenal príslušníkov Waffen-SS a verejne poďakoval Hitlerovi.. Okupácia mesta
trvala 5 mesiacov, oslobodené bolo vojskami sovietskej a rumunskej armády 25.
marca 1945.

V rokoch 1949 – 1960 sídlom Banskobystrického kraja, potom do roku 1990
Stredoslovenského kraja. Bola politickým, hospodárskym, administratívnym a
kultúrnym centrom stredného Slovenska. Banská Bystrica zaznamenala v tomto
období značné územné rozšírenie, pripojili sa k nej obce Jakub, Kostiviarska,
Kremnička, Kynceľová, Laskomerské, Majer, Malachov, Radvaň – Kráľová, Rakytovce,
Rudlová, Sásová, Senica, Šalková a Nemce. Počet obyvateľov sa zvýšil z 13 605 v
roku 1950 na 22 529 v roku 1960, na 46 846 v roku 1970 a do roku 1989 stúpol na
takmer 80 tisíc.

V 40. – 50. rokoch boli okrem prvých tehlových sídlisk (Na Fortničke, Na
Uhlisku, prvá časť sídliska Fončorda – nové Kalište, Prednádražie), postavené
budovy bývalého Okresného národného výboru (rok 1949), polikliniky (rok 1951),
dokončená železničná stanica. Bývalý Krajský národný výbor, dnešný mestský úrad,
pochádza z roku 1957 a je príkladom architektúry socialistického realizmu. Od
60. rokov začala rozsiahla výstavba panelových sídlisk, ktorá pokračovala aj v
70. rokoch (hlavne ďalšie časti Fončordy, v 1. polovici 60. rokov prvé výškové
vežové domy z montovaného betónu na Prednádraží, neskôr sídlisko v Radvani). V
roku 1969 bol otvorený pamätník SNP a hotel Lux, potom obchodný dom Prior. Počas
70. rokov sa postupne realizovala nová budova nemocnice. V 80. rokoch vznikli
sídliská v okrajových častiach Podlavice a Sásová. Okrem toho sa vybudoval
štadión na Štiavničkách, krytý zimný štadión, kryté plavárne, telocvične.
Postavila sa rýchlostná cesta do Zvolena, celkom na sklonku socializmu v auguste
1989 začali v meste premávať trolejbusy.

Historické centrum ostalo na rozdiel od iných slovenských miest ušetrené od
väčších zásahov. Pamiatky sa priebežne opravovali, fasády meštianskych domov
dostávali nový náter. Thurzov dom bol zrekonštruovaný už v prvej polovici 50.
rokov, ostatné objekty neskôr (napr. mestská veža okolo roku 1970, barbakán
okolo roku 1980).

Rozvinulo sa hospodárstvo, za socializmu bol v Banskej Bystrici zastúpený
priemysel energetický (Stredoslovenské energetické závody), hutnícky (závody
SNP), elektrotechnický (Tesla), drevospracujúci (Smrečina), odevný (Slovenka,
Modrotlač), potravinársky (pivovar, konzerváreň, liehovar), stavebných hmôt
(Stredoslovenská cementáreň, Ipeľské tehelne, Stredoslovenský kameňopriemysel),
stavebný (Pozemné stavby, Stavoindustria), polygrafický (Tlačiarne SNP).

Obyvatelia mesta volili každoročne svojho richtára. Richtár bol hlavou mestskej
vrchnosti, spravoval verejný aj súkromný život v meste, mal povinnosť vykonať
výročné zúčtovanie mesta. Dnes sa primátor mestá volí každé štyri roky v
komunálnych voľbách. Súčasným primátorom je od novembra 2014 Ján Nosko.
Zástupcami primátora sú Jakub Gajdošík a Martin Turčan.. Prednostom Mestského
úradu je Mgr. Miroslav Rybár.

Mestské zastupiteľstvo Banskej Bystrice má 31 poslancov. Najpočetnejším klubom
je po voľbách v roku 2010 koalícia SMER - SD, SNS, ĽS-HZDS so 17 členmi, 7
členov má poslanecký klub Banskobystrickej alternatívy. Po troch členoch má
poslanecký klub Klub nezávislých poslancov a klub SDKÚ - DS. Jeden poslanec je
nezávislý.Rozdelení sú do siedmich volebných obvodov: č. 1 (Centrum), č. 2
(Podlavice, Skubín, Uľanka, Jakub, Kostiviarska, Karlovo), č. 3 (Senica,
Šalková, Majer, Uhlisko), 4 (Iliaš, Rakytovce, Kremnička, Kráľová, Podháj), č. 5
(Radvaň), č. 6 (Fončorda), č. 7 (Sásová, Rudlová). Mestské zastupiteľstvo sa
stretáva približne raz za mesiac.

Stredoveké centrum mesta bolo v roku 1955 vyhlásené za mestskú pamiatkovú
rezerváciu. Areál Mestského hradu bol vyhlásený za národnú pamiatku. Okrem
samotného hradu sa to týka Kostola Nanebovzatia Panny Márie, takzvaného
farského. Stavebné práce sa na ňom začali v roku 1255. Kaplnka svätej Barbory,
patrónky baníkov obsahuje cenný oltár od Majstra Pavla z Levoče. Matejov dom bol
sídlom kráľovského úradníka, ale hosťoval aj samotného kráľa. V areáli sa
nachádza aj stará radnica, tzv. Prétorium.

Na Námestí SNP sa nachádza Katedrála svätého Františka Xaverského ako aj
biskupský palác. Rovnako je tu aj zrekonštruovaná radnica, domy bohatých
obyvateľov mesta: Thurzov dom, Benického dom, naklonená mestská hodinová veža a
ďalšie pamiatky. Ďalšie historické pamiatky sa nachádzajú mimo centra mesta:
Kaštieľ Radvanských, Bárczyovský kaštieľ, Tihányiovský kaštieľ. Medzi
modernejšie stavby patrí Pamätník SNP. Toto dielo architekta Dušana Kuzmu bolo
dokončené v roku 1969. Staviteľstvo 21. storočia sa prejavilo na Europa Business
Center. Budova je najvyššia v meste a zároveň Stavba roka 2009.

V Banskej Bystrici pôsobí niekoľko divadiel. Štátna opera uvádza operné,
muzikálové a baletné predstavenia. Divadlo z Pasáže v Banskej Bystrici ako
jediné divadlo na Slovensku angažuje hercov s mentálnym postihnutím. Bábkové
divadlo na rázcestí sa zaoberá jednak bábkarským umením pre deti a dospelých ale
aj inými formami divadla. Moderné tanečné umenie zastupuje Štúdio tanca. V meste
pôsobí aj viacero umeleckých škôl, ktoré poriadajú koncerty svojich študentov a
pedagógov. V Banskej Bystrici sa tiež koná medzinárodné bienále bábkarskej
tvorby, Bábkarská Bystrica. Vo dvore Beniczkého pasáže v centre mesta od roku
2011 sídli kultúrne centrum Záhrada, ktoré poskytuje priestor pre prezentáciu a
tvorbu komunitného a súčasného umenia všetkých žánrov. Priľahlý záhradný park
slúži ako verejná oddychová zóna pre návštevníkov a obyvateľov mesta.

Počet obyvateľov krajského mesta má posledné desaťročie klesajúcu tendenciu. V
roku 2002 v meste žilo 82 299 obyvateľov, ku koncu roku 2012 to bolo len 78 068.
Aj keď sa v roku 2012 narodilo viac detí ako v predošlý rok, klesajúci trend
pokračoval odsťahovaním sa 1 222 v porovnaní s prírastkom 876 obyvateľov. V roku
2014 bolo mesto na 5. mieste v počte prisťahovaných ľudí (prihlásenie bydliska),
zároveň však obsadilo piatu priečku v rebríčku miest odkiaľ sa ľudia najviac
sťahujú. Celkový prírastok bol negatívny, trend sa vyskytuje aj v ďalších
väčších mestách.

Mestská doprava v Banskej Bystrici je osobitná dvoma dopravcami. Dopravný podnik
mesta Banská Bystrica poskytuje trolejbusovú dopravu (linky 1 – 8), SAD Zvolen
zabezpečuje autobusové linky MHD (20 – 100). V rámci obvodu MHD je možné použiť
aj prímestské linky za MHD ceny a doklady.

Autobusová stanica kde zastavujú diaľkové linky je v prerušenej výstavbe od roku
1983, v roku 1990 bola prerušená stavba časti so zázemím. Investor prejavil
záujem v roku 2011, podľa primátorových slov sa má stanica otvoriť v roku 2013.
Rozhodnutie o umiestnení stavby bolo vydané mestom 22. februára 2013. V januári
2015 nový primátor mesta Ján Nosko vyhlásil, že na Vianoce 2016 bude stáť nová
dvojposchodová budova. Projekt by mal stáť 17 až 18 mil €.

Banská Bystrica sa nachádza na križovatke trate Zvolen – Vrútky, ktorá je v
úseku Zvolen – Banská Bystrica elektrifikovaná a trate Banská Bystrica – Červená
Skala, ktorá elektrifikovaná nie je. Všetky tri trate sú jednokoľajné.
Železničná stanica Banská Bystrica sa nachádza v blízkosti autobusovej stanice.
Železničná zastávka Banská Bystrica-mesto sa nachádza bližšie k centru mesta.

Banská Bystrici leží na križovatke viacerých cestných ťahov. Z juhu je napojená
na R1 a I/69 (smer Zvolen), z východu na I/66 (smer Brezno) a zo severu na I/59
(smer horský priechod Donovaly). Mestom prechádza viacero ciest druhej a tretej
triedy. Od apríla 2009 bol vo výstavbe Severný obchvat mesta ako pokračovanie
trasy R1. Jeho trasa vedie z cesty I/59 v mestskej časti Karlovo, prechádza
medzi centrom mesta a mestskou časťou Sásová a napája sa na cestu I/66 smerom na
Brezno. Diaľková doprava v smeroch Zvolen-Brezno a Ružomberok-Brezno sa tak
vyhne centru mesta. Obchvat má dĺžku dĺžku 5,672 km. Otvorený bol 27. júla 2012.

Ďalej je plánované pokračovanie R1 smerom na Slovenskú Ľupču a cez hrebeň
Nízkych Tatier do Ružomberka.

Od 22. júna 2012 premáva cyklobus z mesta na Králiky a Kráľovu studňu vo Veľkej
Fatre. Cestovné je 1 €, dopravu dotuje samospráva mesta a Banskobystrický
samosprávny kraj. Premávať bude počas letných víkendov a sviatkov. Vybudovanie a
rozšírenie cyklotrás je súčasťou Rozvojového programu mesta na roky 2008 - 2010
- 2014. V roku 2016 bol plán vybudovať 25 kilometrov cyklociest, ktoré by
prepojili mestské časti s centrom mesta. Na tento účel bolo určených 360 000
eur. Cyklotrasa z Podlavíc na Hušták bola v septembri 2016 vo fáze stavebného
povolenia.

V Banskej Bystrici majú sídlo dve verejné vysoké školy, jedna súkromná vysoká
škola a fakulta štátnej vysokej školy:

V Banskej Bystrici v roku 2013 bolo 27 materských škôl, ktorých zriaďovateľom
bolo mesto Banská Bystrica. Dve zariadenia (Špeciálna materská škola, Detské
integračné centrum) boli v zriaďovateľskej pôsobnosti Obvodného úradu Banská
Bystrica a takisto tu pôsobili tri súkromné materské školy.



https://sk.wikipedia.org/wiki/Atent%C3%A1t_na_Heydricha

Atentát na Reinharda Heydricha s krycím názvom operácia Antropoid bol spáchaný
27. mája 1942 v Prahe-Libni. Atentát uskutočnili česko-slovenskí výsadkári Jozef
Gabčík (Slovák s krycím menom Zdeněk), Jan Kubiš (Čech s krycím menom Ota
Navrátil) a Josef Valčík (Moravák), ktorí boli na túto úlohu špeciálne vycvičení
v Škótsku. Vysadenie výsadkárov uskutočnila 138. (výsadková) peruť RAF (№ 138
Special duties Squadron). Akcii velil Adolf Opálka.

Atentát na Ríšskeho protektora bol ojedinelým diverzným atentátom na
predstaviteľa nemeckých ozbrojených síl v priebehu celej 2. svetovej vojny.
Heyndrich bol najvýznamnejším nacistickým pohlavárom, ktorý bol zavraždený
príslušníkmi protinacistického odboja. V reakcii na atentát nacisti zavraždili
viac ako pätnásťtisíc ľudí, okrem iného vypálili obce Lidice a Ležáky.
Páchateľov sa im podarilo vypátrať vďaka zrade 18. júna 1942.

Pôvodný plán útoku predpokladal, že Gabčík a Kubiš zaútočia na Heydricha blízko
jeho sídla v Panenských Břežanoch, ale vďaka zvýšenej ochrane cieľa, bol tento
plán zamietnutý. Náhradným miestom pre atentát sa tak stala v mestskej časti
Libeň križovatka vtedajšej Kirchmayerovej (dnešnej Zenklovej) ulice s ulicou V
Holešovičkách, ktorá je zároveň ostrou zákrutou dole kopcom. Heydrich na ceste z
Panenských Břežanoch na Pražský hrad prechádzal cez Kobylisy, Starú Libeň smerom
na Tróju aby prešiel Trojským mostom cez Vltavu. Križovatku preto musel prejsť a
práve tu sa jeho cesta stáčala do protismeru vpravo dole a atentátnici
predpokladali, že v tomto úseku automobil spomalí, čo umožní streľbu na cieľ.
Ďalšou výhodou tohto miesta bol fakt, že sa nachádzal ďaleko od všetkých
policajných posádok, od kasárni, či staníc Gestapa. Pôvodne mali atentát vykonať
len Kubiš a Gabčík, no do akcie bol prizvaný i Valčík, vzhľadom na neprehľadnosť
zákruty, kde potrebovali niekoho, kto by im dal znamenie, že sa Heydrich blíži.

Okolie miesta atentátu bolo neskôr zmenené výstavbou mimoúrovňovej križovatky a
po Zenklovej ulici prestali chodiť električky v roku 1975. Presné zemepisné
súradnice sú 50° 7′ 6″ s. š., 14° 27′ 53″ v. d . V blízkosti tohto miesta bol v
roku 2009 odhalený pamätník operácie Antropoid.

Ráno 27. mája odišli atentátnici električkou na Žižkov, kde si vyzdvihli
bicykle, pomocou ktorých dorazili pred deviatou hodinou ráno do Holešoviček. V
Holešovičkách sa stretli s Valčíkom, ktorý šiel zaujať svoje miesto na pravej
strane cesty. Gabčík zatiaľ pod kabátom zostavil svoj samopal. Heydrich po
raňajkách strávil čas so svojou rodinou a okolo desiatej hodiny ráno sa vydal zo
svojho sídla na zámku v Panenských Břežanoch na Pražský hrad. V rozpore s
nariadením nebol jeho automobil Mercedes-Benz 320 stále ešte opancierovaný.

Gabčík a Kubiš čakali na Kirchmayerovej ulici (dnešná Zenklova) pri zástavke
električiek asi 250 metrov od nemocnice Bulovka (Praha 8-Libeň) smerom na
Thomayerovy sady. Valčík stál asi 100 metrov severne a mal ich upozorniť, keď sa
auto priblíži pomocou vreckového zrkadla. Keď sa automobil o 10:35 objavil v
zákrute, odhodil Gabčík kabát a vytasil samopal. Následne sa pokúsil strieľať na
automobil, jeho samopal Sten však zlyhal. Heydrich nariadil šoférovi, aby
zastavil a začal po atentátnikovi strieľať zo svojej pištole. Práve táto chyba
ho pravdepodobne stála život. Automobil zastavil priamo pred Kubišom, ktorý na
auto hodil vlastnoručne upravený protitankový granát vz. 73 MK1, ktorý
explodoval pri pravom zadnom kolese auta. Črepiny z výbuchu zasiahli Kubiša do
tváre. Obaja Nemci vyskočili z poničeného automobilu s pištoľami v ruke. Šofér
Klein šiel za krvou oslepeným Kubišom a začal naňho strieľať. Kubiš sa po chvíli
spamätal a streľbou do vzduchu si prekliesnil cestu vydeseným davom
prizerajúcich sa. Nasadol na bicykel a ušiel na záchytné miesto.

Medzitým sa vydal Heydrich prenasledovať Gabčíka, strhla sa krátka prestrelka s
pištoľami, po chvíli sa však Heydrich zrútil na zem a potácal sa smerom späť k
autu, kde padol na jeho kapotu. Klein prestal prenasledovať Kubiša, vrátil sa k
zranenému nadriadenému a prenasledoval chvíľu Gabčíka. Heydrich medzitým bojoval
s rozsiahlym vnútorným zranením a keďže vďaka následkom explózie mal zlomené
rebro, časti zlomeniny sa mu dostali do sleziny.

Gabčík utiekol na kopec, kde sa chcel schovať v jednom obchode, bohužiaľ pre
neho majiteľ mäsiarstva bol stúpencom nacistov a tak vybehol von a privolal
Kleina. Gabčík, ktorý nemal možnosť iného úniku, vyrazil proti Kleinovi a
postrelil ho do nohy. Kým sa mohol mäsiar vydať Gabčíka ďalej prenasledovať, ten
medzitým zmizol v postranných uličkách.

Jedna žena z prizerajúcich sa spoznala v zranenom ríšskeho protektora a začala
pre neho zháňať odvoz do nemocnice. Po chvíľke zmätkov nakoniec našla dodávku,
ktorá prevážala leštidlo na topánky a Heydrich sa dostal okolo jedenástej hodiny
do nemocnice Na Bulovke. Zraneného Heydricha prijal lekár Vladimír Šnajdr, ktorý
urobil prvé ošetrenie. Nemecký profesor Dick neskôr Heydricha podrobne vyšetril.

Výsledok röntgenových snímok ukázal rozsah ťažkého zranenia. Heydrich mal po
atentáte zlomené rebro, pretrhnutú bránicu a poškodenú slezinu. Žiadal, aby
pricestoval špecialista z Berlína, ale po presvedčovaní súhlasil s operáciou na
mieste, keď sa dohodli na prítomnosti nemeckého lekára Hollbauma. Heydrichov
priamy nadriadený SS-Reichsführer Heinrich Himmler, poslal do Prahy svojho
osobného lekára Karla Gebhardta, ktorého lietadlo malo meškanie. Operácia trvala
hodinu a prebehla bez komplikácií. Pacient o sedem dní (3. júna) upadol do kómy
a 4. júna o 4:30 zomrel na otravu krvi (infekciu). Niektoré teórie tvrdia, že to
bolo preto, že mu v tele zostala konská srsť z čalúnenia, iné že upravený granát
obsahoval botulotoxín. Špekulácie o tom, že granát obsahoval botulotoxín zatiaľ
neboli potvrdené. Heydrich mal dva pohreby – v Prahe a Berlíne. Jeho likvidácia
mala vo vojnou zmietanej Európe na oboch stranách veľký ohlas. Heyndrich bol
najvýznamnejším nacistickým pohlavárom, ktorý bol zavraždený príslušníkmi
protinacistického odboja počas vojny.

Ako odplatu za atentát Hitler považoval zabitie 10 000 Čechov. V deň atentátu
vyslal do Prahy generála Ericha von dem Bach-Zelewskeho aby vyšetril a potrestal
Čechov kolektívne, čo dokazuje ďalekopis Himmlera Frankovi s nasledovnými bodmi:
"2) Medzi nariadenými 10 000 rukojemníkmi musí byť v prvom rade zatknutá celá
česká opozičná inteligencia. 3) Ešte dnes v noci musí byť popravených sto
najdôležitejších protivníkov z radov tejto českej inteligencie."

V prvých dňoch po atentáte Nemci vzali mnoho nevinných ľudí ako rukojemníkov. Na
parašutistov vypísali odmenu milión ríšskych mariek. Už 27. mája vstúpil do
platnosti zákaz nočného vychádzania. Do 4 dní (31. mája) nacisti popravili 157
ľudí, napriek tomu sa im nepodarilo nájsť páchateľov a preto nacistický teror
ešte viac zosilnil a trpelo tak mnoho nevinných ľudí. Pri vyšetrovaní boli
obvinení ľudia z obcí Lidice a Ležáky a to na základe náhodných a nerelevantných
dôkazov (Lidice na základe listu podozrievali zo spolupráce s britskou armádou a
v Ležákoch bola nájdená vysielačka odboja). Väčšinu obyvateľov obidvoch obcí
vyvraždili. V reakcii na atentát nacisti zavraždili celkovo viac ako
pätnásťtisíc Čechov. Zároveň atentát vzbudil vo svete taký ohlas, že na jeho
základe Briti odvolali Mníchovskú dohodu a bola prisľúbená povojnová obnova
Česko-Slovenska v jeho predmníchovských hraniciach.

Okupanti svoj teror čiastočne zmiernili po dolapení atentátnikov dňa 18. júna
1942. Našli ich v krypte pravoslávneho chrámu Cyrila a Metoda na Resslovej ulici
v Prahe, po tom, ako ich udal Karel Čurda, tiež parašutista. Ten poslal na
policajnú stanicu v Benešove 13. júna anonymné udanie, v ktorom označil Jana
Kubiša a Jozefa Gabčíka za hlavných aktérov atentátu na protektora. 16. júna
prišiel vypovedať osobne do pražskej úradovne Gestapa a predstavil sa ako
anglický parašutista. Čurda síce nevedel, kde sa atentátnici ukrývajú, ale mal
kontakt na odbojárske spojky, ktoré Nemci čoskoro zatkli.

Na základe informácií od Čurdu a zatknutých odbojárov začala 18. júna ráno o 4.
hodine a 15. minúte razia, do ktorej bolo zapojených 360 členov elitného
strážneho práporu SS Prag a príslušníci Gestapa. Celé okolie bolo uzavreté.

Na chór kostola odišiel veliteľ parašutistov Adolf Opálka spolu s Janom Kubišom
a Josefom Bublíkom. Boj trval viac ako dve hodiny. Odpor týchto mužov bol
zlomený po tom, čo im došlo strelivo a Nemci sa ich snažili dostať pomocou
ručných granátov. Opálka a Bublík, hoci zranení výbuchmi granátov, ešte stačili
ukončiť svoje životy výstrelmi do spánku, hoci Bublík umrel až pri prevoze do
nemocnice. Kubiš tiež umrel v sanitke, keď po výbuchu granátu upadol do
bezvedomia. Kvôli identifikácii boli potom telá parašutistov privezené späť ku
kostolu.

Ostatní štyria parašutisti, Jozef Gabčík, Jaroslav Švarc, Jan Hrubý a Josef
Valčík, sledovali boj svojich kolegov v krypte kostola. Rovnako bojovali, kým im
nedošlo strelivo a potom si zvolili smrť vlastnou rukou.



https://sk.wikipedia.org/wiki/Slovensk%C3%A9_n%C3%A1rodn%C3%A9_futbalov%C3%A9_mu%C5%BEstvo

Slovenské národné futbalové mužstvo je národné mužstvo, ktoré reprezentuje
Slovensko na medzinárodných futbalových podujatiach, ako majstrovstvá sveta
alebo majstrovstvá Európy, a v medzinárodných zápasoch a turnajoch. Mužstvo je
pod záštitou Slovenského futbalového zväzu (SFZ), ktorý je hlavným riadiacim
orgánom futbalu na Slovensku. Domáci štadión mužstva je Štadion Antona
Malatinského v Trnave a hlavným trénerom je Ján Kozák. Slovenské národné
futbalové mužstvo patrí medzi najmladšie futbalové mužstvá na svete spolu s
českým národným futbalovým mužstvom, s ktorým do rozdelenia v roku 1993 tvorilo
Česko-slovenské národné futbalové mužstvo.

Medzi najväčšie úspechy Slovenského národného mužstva patrí osemfinálová účasť
na Majstrovstvách sveta v roku 2010. Slovensko sa kvalifikovalo na Majstrovstvá
sveta vo futbale 2010 po víťazstve v kvalifikačnej skupine aj napriek dvom
prehrám v zápasoch proti Slovinsku a postúpilo aj cez Taliansko, nad ktorým
vyhralo 3 : 2. V ďalšom zápase však vypadlo po prehre s Holandskom 2 : 1. Bolo
to prvýkrát, kedy tím hral na veľkej futbalovej súťaži. Reprezentácia bola tiež
blízko k účasti na Majstrovstvách sveta vo futbale 2006, avšak prehrala so
Španielskom v dvoch zápasoch (1 : 5 vonku a 1 : 1 doma). Reprezentácia dosiahla
aj niekoľko pozoruhodných výsledkov, ako vyššie uvedené víťazstvo nad Talianskom
na Majstrovstvách sveta 2010, ktoré bolo v tom čase držiteľom titulu alebo
víťazstvo nad Ruskom v septembri 2010, ktoré dopomohlo k umiestneniu na 16.
mieste v rebríčku FIFA. Aj napriek tomuto úspechu reprezentácia neskôr poklesla
na hodnotení a s tým aj upadla jej forma. Reprezentácii sa neporadilo
kvalifikovať na Majstrovstvá Európy vo futbale 2012 a v kvalifikačnej skupine
skončili sa 4. mieste.

Tradičným rivalom Slovenska je Česko, s ktorým hrali dvakrát v kvalifikácii na
Majstrovstvá sveta vo futbale 1998 v rokoch 1996 a 1997. Slovenské národné
futbalové mužstvo najprv vyhralo domáci zápas 2 : 1 v Bratislave ale druhý v
Prahe prehralo 3 : 0. Ďalší zápas sa konal až v roku 2002, kedy Slovensko
podľahlo Česku 1 : 4. Nasledujúce dva vzájomné zápasy patrili do kvalifikácie na
Majstrovstvá Európy vo futbale 2008, ktoré reprezentácia Slovenska prehrala 0 :
3 a 1 : 3. Ďalšie vzájomné zápasy patrili do kvalifikácie na Majstrovstvá sveta
vo futbale 2010, a skončili výhrou 2 : 1 a remízou 2 : 2.

Prvý oficiálny zápas mužstva prvej slovenskej republiky sa konal v Bratislave
proti Nemecku dňa 27. augusta 1939. Slovensko tento zápas vyhralo 2–0. Po Druhej
svetovej vojne sa národné mužstvo spojilo do tímu Česko-Slovenska, a na viac ako
50 rokov nehralo Slovensko zápasy ako nezávislá krajina. Počas tohto času
Slovensko prispelo viacerými kľúčovými hráčmi do česko-slovenského tímu, ktorý
vyhral Majstrovstvá Európy vo futbale 1976 (osem z jedenástich hráčov, ktorí vo
finále porazili Západné Nemecko, boli Slováci).

Prvý oficiálny medzinárodný zápas Slovenska po rozdelení Česko-Slovenska sa
konal dňa 2. februára 1994 v Dubaji, kde proti Spojeným arabským emirátom
vyhrala Slovenská reprezentácia 1 : 0. Prvý domáci zápas sa konal v Bratisave
dňa 20. apríla 1994, kedy Slovenská reprezentácia porazila Chorvátsko 4 : 1.
Slovensko utrpelo od svojej nezávislosti najväčšiu prehru (6: 0) dňa 22. júna
1995 v Mendoze proti Argentíne. Naopak najväčšie víťazstvo (7 : 0) malo
Slovensko dvakrát, v zápase proti Lichtenštajnsku v roku 2004 a v zápase proti
San Marínu.

Slovensko hralo na veľkom šampionáte prvýkrát ako nezávislý tím v kvalifikácii
na Majstrovstvá Európy vo futbale 1996, ale skončilo na treťom mieste za
Rumunskom a Francúzskom. V kvalifikácii na Majstrovstvá sveta vo futbale 1998
skončilo Slovensko na štvrtom mieste vo svojej šesťčlennej kvalifikačnej
skupine. Prvé štyri zápasy boli pre Slovenské národné futbalové mužstvo víťazné,
pričom jeden z týchto zápasov hrali proti susednému Česku. Tieto víťazstvá
pomohli k dovtedy najvyššiemu 17. miestu v rebríčku FIFA.

Slovenské národné futbalové mužstvo sa prvýkrát zúčastnilo Majstrovstiev sveta
vo futbale 2010 vo svojej histórii potom, ako ukončili kvalifikáciu na 1. mieste
vo svojej kvalifikačnej skupine 3, pred Slovinskom, Českom, Severným Írskom a
Poľskom. Dňa 14. októbra 2009 rozhodlo víťazstvo 1 : 0 v kvalifikačnom zápase
proti Poľsku v Chorzówe. Dňa 24. júna 2010 skončilo Slovensko druhé v skupine F
po výhre nad vtedajším držiteľom titulu, Talianskom. Po 80 minútach zápasu bol
stav 2 : 0 pre Slovensko. V 81. minúte však skórovalo Taliansko a v
dvojminútovom nastavenom čase opäť, čo však nestačilo a zápas skončil víťazstvom
Slovenska 3 : 2. Výsledok viedol k eliminácii Talianska, ktoré skončilo posledné
v skupine. Výsledok tohto zápasu mal tiež za následok, že obaja finalisti z
predchádzajúcich majstrovstiev boli eliminovaní z prvého kola, prvé Taliansko a
druhé Francúzsko. Potom hralo Slovensko vo vyraďovacej fáze proti Holandsku, s
ktorým prehralo 1 : 2 a nepomohol ani premenený pokutový kop Slovenska, po
ktorom bol odpískaný koniec zápasu.

V kvalifikácii na Majstrovstvá Európy vo futbale 2012 bolo Slovensko v skupine s
Ruskom, Írskom, Arménskom, Macedónskom a Andorrou. Dobrý výsledok v Južnej
Afrike dodal mužstvu sebavedomie pre kvalifikáciu, ktorá začala v septembri
dvomi víťazstvami 1 : 0 nad Macedónskom na Štadióne Pasienky a Ruskom vonku, a
dávala tak Slovensku dobrý začiatok. Avšak v októbri sa forma tímu zošmykla a
Arménsko ľahko vyhralo 3 : 1. Lepší výsledok ako domáca remíza 1 : 1 proti Írsku
sa nekonal. V tom čase Rusko viedlo v tabuľke s 9 bodmi so Slovenskom, Arménskom
a Írskom v dvojbodovej strate.

Vo februári 2011 prekvapila prehra 1 : 2 v priateľskom zápase proti Luxembursku.
V šesťbodovom zápase proti Írsku malo Slovensko bezgólový stav, aj keď malo
lepšie šance na skórovanie. Oba tímy sa držali o dva body za Ruskom a vedúcim
Arménskom o tri. O štyri dni neskôr zahralo Slovensko svoj najhorší zápas po
dlhých rokoch. Po vytvorení šancí na skórovanie v bezgólovom prvom polčase,
dostala reprezentácia Slovenska štyri góly od efektívneho a skvelého arménskeho
tímu, ktorý definitívne ukončil istý postup Slovenska. V posledných dvoch
zápasoch prehralo Slovensko s Ruskom 1 : 0, aj napriek tomu, že hralo oveľa
lepšie ako proti Arménsku a v zápase proti Macedónsku remizovalo 1 : 1. Skončilo
tak na priemernom štvrtom mieste, len so siedmimi gólmi na konte. Bolo to
prvýkrát od kvalifikácie na Majstrovstvá Európy vo futbale 1996, kedy Slovensko
skončilo v kvalifikácii s negatívnym gólovým rozdielom. Tréner Vladimír Weiss
tak po štyroch rokoch ukončil svoju trénerskú pôsobnosť a nahradila ho trénerská
dvojica Stanislav Griga a Michal Hipp. Obaja boli neskôr nahradení kvôli slabým
výsledkom koncom júna bývalým futbalistom Česko-slovenského národného
futbalového mužstva, Jánom Kozákom.

Slovenské národné futbalové mužstvo v súčasnosti používa tri štadióny na
reprezentačné zápasy: Štadión pod Dubňom v Žiline, Štadión Pasienky v Bratislave
a Štadión Antona Malatinského v Trnave. V minulosti boli niektoré domáce zápasy
hrané na štadiónoch ako Všešportový areál a Štadión Lokomotíva v Košiciach,
Štadión pod Zoborom v Nitre, Mestský futbalový štadión v Dubnici nad Váhom alebo
Štadión Tatran v Prešove. Najväčší futbalový štadión na Slovensku, Tehelné pole
v Bratislave nespĺňal kritériá UEFA pre medzinárodné zápasy. V júli 2013 bol
zbúraný a na jeho mieste sa v roku 2014 začal stavať nový štadión, ktorého
kapacita bude 22 500 divákov.

Farby domácich dresov do roku 1993 boli modré, avšak v súčasnosti tím zmenil
svoje domáce dresy na biele. Tím nosí buď súpravu bielych tričiek, trenírok a
ponožiek alebo súpravu modrých tričiek, trenírok a ponožiek. V niektorých
zápasoch sa používala aj kombinácia modrého trička a bielych trenírok.
Oficiálnym sponzorom tričiek je firma Puma, ktorá má zmluvu do roku 2016.

Nasledujúcich 24 hráčov nominoval reprezentačný tréner Ján Kozák do zostavy na
kvalifikačný zápas proti Malte v dňa 26. marca 2017.

Nasledujúcich 11 náhradníkov nominoval reprezentačný tréner Ján Kozák do zostavy
na kvalifikačný zápas proti Malte v dňa 26. marca 2017.

Tento článok je čiastočný alebo úplný preklad článku Slovakia national football
team na anglickej Wikipédii (číslo revízie nebolo určené).



https://sk.wikipedia.org/wiki/Kr%C3%A9ta

Kréta (po grécky Κρήτη – Kriti, po latinsky Creta alebo Candia) je najväčší
grécky ostrov a súčasne piaty najväčší ostrov v Stredozemnom mori;
administratívne je to kraj (perifereia), decentralizovaná správa a oficiálny
geografický región v Grécku.

Považuje sa za kolísku európskej civilizácie – ostrov bol centrom Minojskej
civilizácie. Podľa gréckej mytológie sa na Kréte narodil vládca olympských bohov
– Zeus.

Kréta sa nachádza približne 160 km juhovýchodne od Peloponézu. Jej rozloha je
8 336 km² a tiahne sa v dĺžke 260 km v smere východ-západ. V najširšom mieste
meria ostrov 60 km, v najužšom, pri meste Ierapetra, Ιεράπετρα, je široký 12 km.
Pobrežie Kréty meria 1 046 km. Severné brehy ostrova obmýva Krétske more
(Κρητικό Πέλαγος), južnú časť Líbyjské more (Λιβυκό Πέλαγος). More pri západnom
pobreží sa nazýva Myrtónske (Μυρτώο πέλαγος) a pri východnom Karpatské (Καρπάθιο
πέλαγος). Ostrov je veľmi hornatý, tvorený najmä vápencom a je súčasťou (sčasti
podmorského) horského pásma Heleníd tiahnúceho sa od Peloponézu cez Karpathos a
Rodos po Malú Áziu, kde nadväzuje na Tauridy. Geologicky tvorí ostrovný oblúk,
ktorý sa nachádza severne od subdukčnej zóny. Oblasť ostrova (ako aj celé
Egejské more) má vysokú seizmicitu. Na severe klesá ostrov do mora pozvoľnejšie
ako jeho južná strana. Od západu k východu sa tiahnú nasledovné pohoria:

Najväčšou nížinou (nielen na Kréte, ale aj v celom Grécku) je asi 140 km²
zaberajúca Messara, Μεσσαρά. Nachádza sa na juhu centrálnej časti ostrova,
približne 45 km od hlavného mesta ostrova Iraklio (Ηράκλειο; Herakleion). Okrem
úrodných nížin, vďaka hornatému charakteru, sa na Kréte nachádzajú aj veľmi
úrodné náhorné plošiny, napr. Lasithi (Λασίθι), Omalos (Ομαλός) a Nida (Νίδα). V
horách možno nájsť i zaujímavé jaskyne, napr. kvapľovú Diktaio Antro (Δικταίο
άντρο) v pohorí Dikti alebo Idaio Antro (Ιδαίο άντρο) v pohorí Idi, obe
považované za rodisko Dia alebo hlboké rokliny, najznámejšou je roklina v
Samárii (φαράγγι της Σαμαριάς) v pohorí Lefka Ori, ktorá so svojou celkovou
dĺžkou 18 km je súčasne najdlhšou v Európe.

Krétu obklopujú menšie obývané i neobývané ostrovy. Najväčším z nich je ostrov
Gavdos, Γαύδος, ktorý je súčasne najjužnejším bodom Európy.

Podnebie na ostrove je subtropické, typicky stredomorské. Dlhé leto býva teplé a
suché (máj – október), zima mierna a daždivá (november – apríl), hory bývajú
pokryté snehom. Vo vyšších polohách vydrží snehová pokrývka často až do júna. Za
rok spadne približne 500 mm zrážok, väčšinou v zime. Priemerná ročná teplota sa
pohybuje okolo 18 °C, pod 10 °C klesá teplota málokedy i v najchladnejších
mesiacoch (január, február). So svojimi približne 300 slnečnými dňami patrí
Kréta spolu s Cyprom k najslnečnejším ostrovom Stredomoria.

Na Kréte žije takmer 630 000 obyvateľov (623 666 v roku 2005), prevažne Grékov.
Moderní Kréťania sú potomkovia starovekých gréckych Dórov a pôvodných Kréťanov
(Minojci). V stredoveku boli Kréťania pod silným benátskym vplyvom.

Prví obyvatelia Kréty boli tzv. Minojčania, ktorí nepatrili medzi grécke kmene.
Mali vyspelé písmo a palácovú kultúru. Minojčania obchodovali s okolitým
Stredomorím a tiež s gréckymi Mykénčanmi, ale okolo r. 1450 pred Kr. sa ich
civilizácia zrútila. Stalo sa tak pravdepodobne kvôli výbuchu sopky na ostrove
Thira, ktorá potom vyvolala tsunami. Po tejto katastrofe, ktorá mala
ďalekosiahly dopad na ekonomiku celého ostrova, sa krétsky svet zrútil.
Predpokladá sa, že na Kréte sa usadzovali mykénski Gréci, ktorí tu naďalej
používali minojské písmo na zápis gréčtiny. Mykénčanov však vytlačili ďalšie
grécke kmene. Bojovný grécky kmeň Dórov obsadil Krétu a usadil sa tu. Od vtedy
je Kréta ostrovom obývaným Grékmi. Kréta sa v klasickej dobe stala málo
významným gréckym štátom a vďaka svojej vzdialenej polohe sa vyvíjala pomerne
separovane od ostatných gréckych krajín. V r. 88 pred Kr. Mithridates VI., kráľ
Pontu a nepriateľ Rimanov dobyl Knóssos a tak Rimania poslali na Krétu tri
légie, ktoré si ostrov podmanili. Od roku 69 pred Kr. mali nad ostrovom kontrolu
Rimania. Počas cisárstva patrila Kréta do senátnych provincií, s hlavným mestom
v Gortyne. Gortyna sa stala najväčším krétskym mestom. Ostrov prežil pokojné
obdobie rímskej nadvlády. Rozprávalo sa tu dórskym nárečím starogréčtiny. Cisár
Diocletianus koncom 3. storočia Krétu pričlenil do balkánskej diecézy Moesiae.
Na ostrove sa šírilo kresťanstvo a upevnilo sa v r. 313, kedy cisár Konštantín
I. kresťanstvo povolil vyznávať. Po r. 395 sa Rímska ríša rozdelila a Kréta
pripadla Východnému (Byzantskému) impériu.

Byzantská ríša ríša bol grécky štát, no ani tu Kréta nezohrala žiadnu významnú
úlohu. V 6. storočí Grécko obsadili Slovania a nie je vylúčené, že Slovania
prenikli aj na Krétu. V 9. storočí ostrov dobyli Arabi, zničili mesto Gortyna a
zabili miestneho patriarchu, Kyrilosa. Arabi tu založili mesto Kandia (Iraklio).
Arabov však Gréci vyhnali, podarilo sa to v r. 960 cisárovi Nikiforovi Fokasovi.
Tak sa Kréta vymanila spod islamského vplyvu, späť do gréckeho sveta. Ale už v
tejto dobe tu pravdepodobne bolo aj moslimské arabské obyvateľstvo.

Keď križiaci v r. 1204 dobyli Byzanciu, pripadla Kréta Benátčanom. Benátska
vláda bola silná a do krétskej gréčtiny sa dostávali talianske slová. V 15.
stor. sa krétski Gréci v mnohom obrodili, vznikla ich národná hellénska identita
a práve Kréta sa stala útočiskom gréckej civilizácie, keď Turci dobyli
Konštantínopol a potom aj Grécko. Mnoho gréckych vzdelancov sa uchýlilo na
Krétu. V tomto období Visentzos Kornaros napísal krétsky epos Erotokritos, ktorý
sa dostal aj do ľudovej hudby a na Kréte sa spieva dodnes. Z Kréty pochádzal aj
maliar Dominikos Theotokopoulos (El Greco). Ale rozmach definitívne skončil v r.
1718, kedy sa ostrova zmocnili Turci.

Následne mnoho Kréťanov prestúpilo na islam a poturčilo sa. Takýmto spôsobom tu
rástlo islamské grécke obyvateľstvo, ktoré sa však poturčovalo. V 19. storočí
moslimovia tvorili pravdepodobne 45% obyvateľstva, ale iný turecký cenzus uvádza
iba 24% moslimov na Kréte. Skoro všetci krétski moslimovia rozprávali po grécky.
Povstanie Grékov v materskom Grécku proti tureckej moci malo ohlas aj na Kréte,
kde vzniklo povstanie, ktoré potlačila až turecká armáda z Egypta, ktorá
následne napadla Grécko. Ale po r. 1830 dosiahlo Grécko nezávislosť, pričom
Kréta dostala autonómne postavenie po ďalších revoltách. Vznikol autonómny
krétsky štát. Počas tohoto povstania padla viac ako polovica moslimského
obyvateľstva. V r. 1913 grécky premiér, Kréťan Eleftherios Venizelos pripojil
Krétsky autonómny štát ku Grécku. V r. 1923 sa moslimovia z Grécka (teda aj z
Kréty) vysťahovali do Turecka, počas Grécko-tureckej výmeny obyvateľstva.

Kréta si stále drží výsadu akéhosi autonómneho gréckeho štátu, nakoľko Kréťania
majú iné zvyky ako európski Gréci. Predovšetkým je odlišný dialekt gréčtiny,
ktorá sa značne odlišuje od európskej gréčtiny. Hlavné mesto Kréty je Iraklio,
ďalšie veľké mestá sú Chania, Rethymno, Agios Nikolaos či Sitia. Kréta je
vychýreným gréckym letoviskom, vďaka nádherným plážam a histórií. Kréta má aj
zaujímavé ľudové tradície, známe sú krétske piesne hrané na sláčikový nástroj
lyra (pozri grécky folklór). Slávny je aj krétsky tanec pentozalis. v rámci
gréckeho vína je veľmi známe víno z Kréty, vyrába sa tu aj olivový olej, ktorý
patrí medzi najkvalitnejšie. Kréťania majú povesť najtemperamentnejších spomedzi
Grékov, to môžeme vidieť aj v ich zvykoch. Počas svadobných hostín je totiž
bežné strieľanie z pušiek do vzduchu. Populárne sú ľudové rýmované piesne
„mantinades“ (mantinády), ktoré vznikli počas benátskej doby a spieva sa v nich
o rôznych krétskych zvykoch, či krétskej prírode. Ľudia sa bežne rozprávajú v
krétskej gréčtine.

Hlavným odvetvím hospodárstva je turistický ruch. Poľnohospodárstvo sa venuje
predovšetkým pestovaniu olív, hrozna a ovocia. Ostrov patrí k najväčším
exportérom olivového oleja v Európskej únii.

Kréta je jeden z 13 gréckych krajov (periféreia – περιφέρεια). Delí sa na 4
krajské jednotky:

Často navštevovaným miestom je Knossos (Κνωσσός) – hlavné mesto mínojskej
civilizácie, nachádzajúce sa približne 6 km od Iraklio.



https://sk.wikipedia.org/wiki/Banglad%C3%A9%C5%A1

Bangladéš, dlhý tvar názvu Bangladéšska ľudová republika, je štát v južnej Ázii.

Leží v Južnej Ázii pri pobreží Bengálskeho zálivu Indického oceánu (bývalý
Východný Pakistan). Bangladéšom prechádza niekoľko veľkých riek. Veľkú časť
územia zaberá úrodná Bengálska nížina, s mohutnou močaristou deltou Gangy a
Brahmaputry na juhu krajiny a zo severu ju ohraničujú Khasijské vrchy (najvyšší
vrch Keokradong - 1 230 m).

Je jednou z najchudobnejších krajín sveta. Časté povodne a iné prírodné
katastrofy, ktorých je tu za rok najviac na svete, vplývajú veľmi nepriaznivo na
poľnohospodárstvo, preto vznikajú hladomory, hoci riečne náplavy a tropické
podnebie umožňujú až dve-tri úrody za rok. Pestuje sa ryža, juta, bavlník,
koreniny (kurkuma, chili), cesnak. Z priemyselných odvetví je rozvinutejšia
textilná výroba (juta, bavlna). Živočíšna výroba je orientovaná na chov
hovädzieho dobytku, byvolov a hydiny, ale táto oblasť hospodárstva nie je veľmi
významná. Ďalšou zložkou hospodárskej činnosti je rybolov.

Po rozdelení Britskej Indie roku 1947 vznikol Pakistan, ten pozostával z dvoch
oddelených častí - Západného a Východného Pakistanu (bývalé Východné Bengálsko).
Východné Bengálsko sa od počiatku snažilo o oddelenie od Západného.
Separatistické tendencie podporovala India. Výsledkom bolo vyhlásenie
samostatnosti v roku 1971 a krajina prijala meno Bangladéš. Po neúspešnej
indicko-pakistanskej vojne bola nútená západná časť Pakistanu nastolený stav
akceptovať. Bangladéš je však od svojho vzniku zmietaný nestabilitou a
vojenskými prevratmi. Krajina je preľudnená a to prispieva tiež k jej
nestabilite. Prvé slobodné voľby sa v krajine uskutočnili v roku 1991, avšak od
roku 1995 opozícia bojkotuje činnosť parlamentu.



https://sk.wikipedia.org/wiki/%C5%A0ar%C3%ADa

Šaría alebo (presnejším prepisom) šarí’a (často nesprávne šaríja; po arab.
شريعة, šarí‘a) je islamské právo, islamský právny systém, resp. Bohom zjavené
univerzálne platné (pre moslimov aj nemoslimov) pravidlá ľudského správania.
Termín je odvodený od slovesa šara´a: začať, vstúpiť, rozviazať, predpísať, dať
(zákony); pôvodný význam zrejme bol "cesta k napájadlu" (šarí´a- cesta, ulica;
mašra - napájadlo, prameň). Islamská právna veda, ktorá sa zaoberá
interpretáciou šaríe, sa nazýva fikh.

Existujú 4 zdroje islamskeho práva: Korán, sunna (Prorokova tradícia), idžmá
(arabs. إجماع, konsenzus), kijás (arabs. قياس, analógia)

Inoverci (ahl al-kitáb) sú rozdelení do 2 skupín: 1. tí, ktorí žili na území
moslimského štátu - ľud chránený (ahl adh-dhimma) 2. cudzí štátni príslušníci.

Rodinné právo v islamských krajinách vychádza z Koránu. Rodina je striktne
patriarchálna. Manželstvo sa uzatvára na základe zmluvy písomného charakteru
medzi ženíchom a právnym zástupcom nevesty, ktorým môže byť dedo, strýko, brat.
Hlavným predmetom zmluvy je svadobný dar (mahr), ktorý dáva manžel svojej
nastávajúcej. Čo sa týka polygamie, má moslim právo oženiť sa až so 4 ženami,
ale musí byť schopný sa o ne postarať po hmotnej stránke. Polygamia je zakázaná
v Turecku, Tunisku a v Jemene. V islame je aj možnosť uzatvoriť dočasný zväzok.
Manželstvo môže zaniknúť úmrtím, rozvodom, vykúpením, alebo prehlásením sudcu.

Rozvod (talák) má najčastejšie podobu zapudenia manželky manželom. Musí trikrát
vysloviť vetu, v ktorej manželku zapudzuje. Rozvodom stráca manžel právo na
veno.

Dedenie sa riadi starobylými arabskými zvyklosťami. V dnešnej dobe podlieha
rôznym zmenám, už tým, že sú priznané dedičské práva ženám. Je to veľmi zložitý
systém, v ktorom sa priznávajú podiely príbuzenstvu. Z dedičstva sa ako prvý
krok odpočítajú všetky dlhy. Syn má právo na dvojnásobný podiel z dedičstva
oproti dcére. Býva zvykom, že 1/3 z dedičstva je odkázaná na dobročinné účely. K
poslednej vôli je určený vykonávateľ, ktorý rozdeľuje pozostalosť pod dohľadom
sudcu "kádiho".

V trestnom práve sa spojuje právo Božie (hakk Alláh) s právom svetským (hakk
ádamí). Je to zložitý systém, ktorý kombinuje dva druhy trestov: 1. tresty
určené Koránom 2. tresty svetské

Šaríu ako oficiálny štátny zákonník používajú niektoré moslimské štáty (napr.
Nigéria, Irán). Iné moslimské štáty naopak používajú sekulárny (svetský) právny
systém (napr. Egypt), ktorý je bližší západným krajinám.



https://sk.wikipedia.org/wiki/Rak%C3%BAsko-Uhorsko

Rakúsko-Uhorsko bola konštitučná dualistická monarchia v rokoch 1867 – 1918 v
strednej Európe.

Rozlohou 676 648 km² bolo druhým najväčším štátom Európy po Rusku a s 52,8
miliónmi obyvateľov (1914) tretím najľudnatejším štátom po Rusku a Nemecku.

Rakúsko-Uhorsko bolo vytvorené po prehranej rakúsko-pruskej vojne v roku 1866.
Rakúske cisárstvo trvalo až do 8. júna 1867, keď sa habsburská monarchia po
rakúsko-uhorskom vyrovnaní zmenila na reálnu úniu Rakúsko-Uhorsko.

V roku 1867 bolo tzv. rakúsko-uhorským vyrovnaním rakúske cisárstvo premenené v
reálnu úniu dvoch štátnych celkov (tzv. dualizmus).

Na jednom úseku tvorila hranicu riečka Litava (nem. Leitha) pravostranný prítok
Dunaja, preto dostali oba celky polooficiálne názvy:

Tieto celky boli spojené osobou panovníka z dedičnej habsbursko-lotrinskej
dynastie, so spoločným ministerstvom zahraničia, vojny a ríšských financií.
Každý z oboch celkov mal svoj parlament (ríšska rada v Rakúsku, uhorský snem v
Uhorsku). Bosnu a Hercegovinu, ktorá do roku 1908 patrila Osmanskej ríši,
spravovali spoločne obe časti ríše cez ministerstvo financií.

Spoločné úrady niesli označenie c. a k. (cisársky a kráľovský), predlitavské
úrady c. k. (cisársky kráľovský – podľa českého, nie maďarského kráľovstva) a
zalitavské m. k. (maďarský kráľovský).

Rakúsko-Uhorsko malo podľa článku 25 Berlínskeho mieru z 13. júla 1878 spravovať
oblasť Bosny a Hercegoviny, ktorá dovtedy pripadala osmanskému Turecku. Toto
poverenie si Rakúsko-Uhorsko vysvetlilo po svojom a 29. júla Bosnu a Hercegovinu
(a časť Sandžaku) obsadilo vojensky.

Keď sa v júli 1908 odohrala v Turecku revolúcia Mladoturkov a krajina riešila
vnútroštátne konflikty, Rakúsko-Uhorsko využilo situáciu a 5. októbra 1908 došlo
aj k formálnej anexii Bosny a Hercegoviny.

Ako slabší imperialistický štát sa Rakúsko-Uhorsko dostalo do závesu Nemecka, s
ktorým sa podieľalo na príprave prvej svetovej vojny. Tá viedla k rozpadu
Rakúsko-Uhorska. (Oficiálny zánik: 11. november 1918, deň keď sa skončila prvá
svetová vojna, hoci mnohé nástupnícke krajiny na jeho území boli vyhlásené už
skôr).

Treba dôsledne rozlišovať medzi Predlitavskom a Zalitavskom: Kým na západe (t.
j. v Predlitavsku) predsa len národy dostali značné slobody a pokračovala
liberalizácia spoločnosti, na východe (t. j. v Uhorsku) sa národnostný a iný
útlak zosilnil (maďarizácia) a spoločnosť zachovávala v mnohých smeroch
stredoveké zriadenie (vplyv šľachty a pod.). Kým napríklad dnešnému Česku k
úplnej slobode chýbala už len politická samostatnosť, dnešné Slovensko nemalo v
Uhorsku vyčlenené ani len administratívne hranice a slovenčina bola na všetkých
základných školách a škôlkach (vyššie slovenské školy neboli) zakázaná, ba v
niektorých prípadoch aj trestaná.

Cieľom dualizmu bolo predísť rozpadu Rakúsko-uhorskej monarchie udelením
kvázi-rovnocenného postavenia Maďarom v monarchii. Rakúsko-Uhorsko sa tak však
stalo nástrojom nadvlády rakúskych Nemcov a Maďarov nad ostatnými národmi
monarchie a preto ostatné národy monarchiu označujú ako „žalár národov“.

Niektorí autori veria, že federatívna Rakúsko-Uhorská monarchia, alebo aspoň
stredoeurópska federácia národných štátov utvorených v ich etnických hraniciach,
mohla účinne zabrániť vypuknutiu 2. svetovej vojny. Návrhom pripomínajúcim
vytvorenie federatívneho Rakúsko-Uhorska bola idea rumunského národovca Aurela
Popoviciho na vytvorenie Spojených štátov Veľkého Rakúska. Po atentáte na
Františka Ferdinanda v roku 1914 a následnom vypuknutí 1.svetovej vojny, na
konci ktorej sa Rakúsko-Uhorsko rozpadlo, bola táto myšlienka zatratená.

Národy podľa abecedy (čísla sú pravdepodobne podľa sporného sčítania z roku 1910
[chýba zdroj]):



https://sk.wikipedia.org/wiki/Robert_Fico

Doc. JUDr. Robert Fico, CSc. (* 15. september 1964, Topoľčany) je súčasný
predseda vlády Slovenskej republiky a predseda ľavicovej politickej strany SMER
– sociálna demokracia. V predchádzajúcej politickej kariére bol Robert Fico
členom KSS (1987 – 1990) a SDĽ (1990 – 1999).

Za poslanca NR SR bol prvýkrát zvolený v roku 1992 za SDĽ, v rokoch 1994 – 2005
pôsobil v Parlamentnom zhromaždení Rady Európy. Po víťazstve jeho strany SMER-SD
v parlamentných voľbách 2006 sformoval koalíciu s ĽS-HZDS a SNS a stal sa
predsedom vlády. V nasledujúcom období 2010 – 2012 pôsobil v opozícii a po
parlamentných voľbách 2012, v ktorých strana SMER-SD získala 44,41 % platných
hlasov, zostavil jednofarebnú vládu. V roku 2014 neúspešne kandidoval v
prezidentských voľbách, kde bol porazený v 2. kole nezávislým kandidátom
Andrejom Kiskom, ktorý získal 59,38 % platných hlasov.

Je absolventom Právnickej fakulty Univerzity Komenského v Bratislave, kde
študoval právo. Pôsobil ako pracovník Právnického inštitútu Ministerstva
spravodlivosti SR a ako agent pre zastupovanie SR v konaní pred Európskym súdom
pre ľudské práva a Európskou komisiou pre ľudské práva. Taktiež pôsobil ako
vysokoškolský pedagóg, od roku 2002 s vedecko-pedagogickou hodnosťou docenta.

Robert Fico sa narodil 15. septembra 1964 v Topoľčanoch ako druhý syn v rodine
Ľudovíta Fica, robotníka na vysokozdvižnom vozíku, a Emílie Ficovej, ktorá
pracovala ako predavačka obuvi. Do veku šiestich rokov žil aj s rodinou v obci
Hrušovany, potom sa presťahovali do Topoľčian.

Po absolvovaní Základnej školu na Tríbečskej ulici v Topoľčanoch nastúpil na
Gymnázium v Topoľčanoch, na ktorom zmaturoval v roku 1982. V štúdiu pokračoval
na Právnickej fakulte Univerzity Komenského v Bratislave (1982 – 1986), kde
získal titul doktor práv.

Na vysokej škole ho vnímali ako ambiciózneho študenta so zmyslom pre logiku a
systémové myslenie, napr. Jozef Moravčík, ktorý bol jedným z prednášajúcich, sa
o ňom vyjadril: „Bol veľmi sebavedomý, zapájal sa do diskusií.“ Podľa niektorých
spolužiakov bol skôr introvert, ktorému predovšetkým záležalo na výborných
študijných výsledkoch. Už v tomto čase sa začal organizovať vo fakultnom výbore
Socialistického zväzu mládeže.

Po štúdiu absolvoval základnú vojenskú službu (1986 – 1987) v českom meste
Janovice nad Úhlavou ako asistent vojenského vyšetrovateľa. V rokoch 1987 – 1988
vykonal justičné skúšky a nadobúdal justičnú prax v súvislosti s odbornou
kvalifikáciou na výkon funkcie sudcu. Následne absolvoval postgraduálne štúdium
v odbore trestné právo na Ústave štátu a práva Slovenskej akadémie vied
(1988 – 1992), kde po obhájení kandidátskej práce Trest smrti v Česko-Slovensku
získal hodnosť kandidáta vied.

Od absolvovania školy až do roku 1995 pracoval na Právnickom inštitúte MS SR. V
rokoch 1994 – 2000 pôsobil ako agent pre zastupovanie SR v konaní pred Európskou
komisiou pre ľudské práva a Európskym súdom pre ľudské práva. Zo 14
prejednávaných prípadov, pri ktorých vystupoval ako agent SR, súd v 7 prípadoch
konštatoval porušenie niektorého článku dohovoru zo strany SR a 7 skončilo
dohodou.

14. apríla 1987 vstúpil do Komunistickej strany Slovenska, do ktorej bol vybraný
na základe výborných študijných výsledkov, ambicióznosti, vhodného pôvodu a
vlastnej iniciatívy. Podľa slov jeho spolužiakov patril k obdivovateľom
filozofie marxizmu-leninizmu a Sovietskeho zväzu, napr. jeho spolužiačka z
gymnázia Katarína Šípošová uviedla: „Na každom predmete sa prvý hlásil, pričom
mal vždy poruke príklad, čo všetko bolo vyrobené v Sovietskom zväze. Hovoril, že
všetko na svete vyskúmali sovietski vedci. Bolo nám to smiešne, v 80. rokoch už
nebol režim taký tvrdý, objavovali sa aj opačné názory. [...] Pre Roberta však
bola radosť, keď mohol ísť [na oslavy 1. mája] v kravate a košeli. Vnímali sme
ho ako šplhúňa, ktorý sa rád predvádzal.“

Za poslanca bol prvýkrát zvolený v roku 1992 za Stranu demokratickej ľavice
(SDĽ), ktorá vznikla po novembri 1989 premenovaním z vtedajšej KSS. Odvtedy bol
až do roku 2006 poslancom Národnej rady Slovenskej republiky. Po voľbách, v
ktorých SDĽ stratila veľkú časť podľa prieskumov očakávaných hlasov, z postu
predsedu strany odstúpil Peter Weiss a za svojho nástupcu označil 31-ročného
Roberta Fica. Niekoľko hodín pred začiatkom zjazdu však Fico kandidatúru stiahol
v prospech Ľubomíra Fogaša, bývalého kolegu z Právnickej fakulty Univerzity
Komenského v Bratislave.

Po voľbách v roku 1998 vznikala široká koalícia strán SDK, SDĽ, SMK a SOP.
Robert Fico začal vystupovať proti koalícii s SMK, tvrdiac, že sa strana pokúša
otvárať tzv. Benešove dekréty. V tom čase bol najpopulárnejším politikom strany
a získal vo voľbách najviac preferenčných hlasov z politikov SDĽ. Ale kvôli
nezhodám stranu opustil.

V decembri 1999 založil novú politickú stranu s názvom SMER. Podľa oficiálneho
stanoviska strany SMER, Robert Fico vyvodil svoje rozhodnutie, opustiť rady
vládnej koalície a koaličnej Strany demokratickej ľavice a založiť novú
politickú stranu na základe osobného hlbokého nesúhlasu a sklamania z obsahu a
štýlu politiky, ktorú po voľbách v roku 1998 realizovala tzv. „vláda
zmeny“.[chýba zdroj]

Strana SMER sa hneď po svojom založení snažila pôsobiť ako alternatíva tak voči
vtedajšej vládnej koalícii, ako aj opozícii. Ešte v tom istom volebnom období
(1998 – 2002) prijala do svojho názvu prívlastok tretia cesta. Podľa tvrdenia
predstaviteľov strany sa tým zadefinovala ako strana moderného progresívneho
stredoľavého politického prúdu typu britskej Labour Party, alebo nemeckej SPD.

Preferencie strany postupne rástli, naopak preferencie SDĽ klesali. Nakoniec sa
vládna strana SDĽ nedostala v najbližších voľbách do parlamentu a k 1. januáru
2005 zanikla, keď bola pohltená práve SMER-om.

V roku 2004 sa Robertovi Ficovi podarilo zjednotiť ľavicové strany. Tri strany s
dlhodobo zanedbateľnými volebnými preferenciami a to SDĽ, Sociálnodemokratická
alternatíva (vznikla v roku 2002 odštiepením z SDĽ) a Sociálnodemokratická
strana Slovenska (pôsobila už od čias tesne po Nežnej revolúcii, ale stále so
zanedbateľným politickým vplyvom) uznali, že nemajú šancu na prežitie na
slovenskej politickej scéne a súhlasili s integráciou so SMERom. Integráciu
schválili snemy jednotlivých strán na jeseň v roku 2004 a od 1. januára 2005
SDĽ, SDA a SDSS zanikli a SMER zmenil názov na SMER – sociálna demokracia.
Najvýznamnejší politický zisk pre SMER z tejto integrácie nebol ani tak v zisku
nových voličov, ale skôr v zisku značky sociálnej demokracie a medzinárodného
uznania v podobe členstva v Strane európskych socialistov, ktoré však bolo v
roku 2006 pozastavené z dôvodu utvorenia vládnej koalície so stranou SNS, v
zahraničí veľmi kontroverzne vnímanej.

Robert Fico bol v roku 2002 opätovne zvolený za poslanca NR SR. Stal sa členom
Výboru NR SR pre ľudské práva, národnosti a postavenie žien. Strana SMER sa
stala so ziskom 13,6 % voličských hlasov treťou najsilnejšou politickou stranou
na Slovensku za HZDS a SDKÚ a obsadila 25 poslaneckých kresiel v NR SR. Pre SMER
bol volebný výsledok sklamaním, pretože prieskumy verejnej mienky dlhodobo
predpovedali pre stranu lepší výsledok. Strane sa po voľbách nepodarilo dostať
do vlády a tak zostala v opozícii. Pred voľbami Fico vyhlásil, že „ak Smer
nebude úspešný a nedosiahne svoj cieľ, to znamená byť pri zostavovaní vlády a
dostať do kabinetu i celkovej politiky čo najviac ľudí, Robert Fico z politiky
odíde.“. Napriek neúspechu však z politiky neodišiel.

Strana SMER – sociálna demokracia pod Ficovým vedením zvíťazila v parlamentných
voľbách v roku 2006 a stala sa hlavným činiteľom pri zostavovaní novej vlády.
Robert Fico sa stal novým predsedom vlády, v ktorej boli zastúpené tri strany:
SMER-SD, SNS a ĽS-HZDS.

Od 22. júna do 3. júla 2009 bol dočasne poverený riadením ministerstva
spravodlivosti.

Vo voľbách v roku 2010 sa opäť stal poslancom Národnej rady . Bol zvolený za jej
podpredsedu, keď za jeho zvolenie hlasovalo 100 poslancov NR SR .

Strana SMER – sociálna demokracia pod Ficovým vedením zvíťazila v predčasných
parlamentných voľbách v roku 2012 a stala sa vďaka zisku 83 mandátov v NR SR,
jedinou stranou pri zostavovaní novej vlády. Robert Fico sa opätovne stal
predsedom vlády SR.

18. decembra 2013 Fico oznámil, že bude kandidovať v marcových prezidentských
voľbách, napriek tomu, že v roku 2009 prípadnú prezidentskú kandidatúru odmietol
so slovami: „Môžem vás ubezpečiť, že v roku 2014 už v politike nebudem. “

V prvom kole získal 28 % hlasov, najviac zo všetkých kandidátov, a spolu s
Andrejom Kiskom postúpil do druhého kola. Rozdiel medzi kandidátmi bol len
4,0 %.

V druhom kole získal 893 841 (40,61 %) hlasov. Z volebných obvodov získal týchto
trinásť: Bánovce nad Bebravou, Brezno, Čadca, Humenné, Michalovce, Považská
Bystrica, Prievidza, Stará Ľubovňa, Stropkov, Svidník, Topoľčany, Vranov nad
Topľou a Žiar nad Hronom. Všetky ostatné obvody získal Kiska.

Do parlamentných volieb 5. marca 2016 vstupovala strana SMER-SD oslabená oproti
preferenciám, ktoré mali v roku 2012, ale stále ako strana s najväčšou podporou
na Slovensku. Robert Fico bol znovu postavený ako líder kandidátky a kandidát na
funkciu premiéra. SMER-SD získal vo voľbách nakoniec 28,28 % hlasov, čo je o
16,13 % menej ako v roku 2012. Napriek strate polovice elektorátu neboli ostatné
politické strany schopné vytvoriť vládnu koalíciu bez SMERu. Prezident Andrej
Kiska poveril Fica zostavením vlády 9. marca 2016. Fico začal úspešné rokovania
so stranami SNS, MOST – HÍD, #SIEŤ a vyhlásil, že táto kombinácia je jedinou
povolebnou alternatívou. Nová vláda bola vymenovaná 23. marca 2016. Jedna z
koaličných strán (#SIEŤ) sa následne rozpadla a mnoho z jej poslancov sa stalo
nestrannými.

Krátko po vymenovaní vlády musel byť premiér Fico hospitalizovaný pre vážne
zdravotné problémy v NÚSCH. Kvôli hospitalizácii zrušil návštevu Česka aj účasť
na konferencii Globsec 2016. Bola mu vykonaná operácia srdca a vložený
dvojnásobný by-pass. Už čoskoro po náročnej operácii, 4. mája 2016, viedol Fico
rokovanie vlády, za čo bol kritizovaný pre nezodpovedný prístup k zdraviu a
škodlivý precedens pre iných pacientov.

Jedna z koaličných strán (#SIEŤ) sa následne rozpadla a mnoho z jej poslancov sa
stalo nestrannými. V koalícii ostali tri strany s rovnakým počtom hlasov.

Na jar 2016 minister Glváč povýšil Roberta Fica z hodnosti poručík do hodnosti
plukovník. Podľa Glváča „ide o súčasť systémového povyšovania vojakov v zálohe.
Robert Fico, ako je verejne známe, absolvoval základnú vojenskú službu.“

Robert Fico bol kritizovaný za viacero kontroverzných výrokov. V príhovore na
konferencii pri príležitosti 150. výročia Matice slovenskej povýšil práva
majoritnej slovenskej národnosti nad práva menšín, pričom sa vyjadril, že „...od
menšín na Slovensku vídame najmä požadovačnosť, ale nijaké povinnosti voči
štátu. Skôr natiahnuté ruky, zato takmer minimálne pestovanie občianskych
cností.“ Voči tomuto tvrdeniu sa pre médiá ohradili zástupcovia českej, poľskej,
maďarskej i rómskej menšiny na Slovensku.

Kritika sa týkala aj netransparentného vyčleňovania finančnej podpory z rezervy
predsedu vlády. Prostriedky, ktoré mali slúžiť na pokrytie nepredvídaných
výdajov využíval na výstavbu multifunkčných športových ihrísk, ktoré často sám
slávnostne otváral, čo jeho kritici a opozícia považovali za financovania
sebaprezentácie zo štátnych peňazí. Taktiež 17 000 eur vyčlenil fitnes modelke
Eve Martinkovej.

V septembri 2013 čelil neúspešnému pokusu o vyslovenie nedôvery zo strany 56
opozičných poslancov NR SR z klubov KDH, Most-Híd, SDKÚ-DS, OĽaNO a nezaradených
poslancov (de facto strana NOVA). Dôvodom bol podľa nich netransparentná
príprava 49-percentného podielu SPP, ku ktorej materiály mala vypracovať firma
J&T Investment Advisors, s. r. o., dcérska firma akcionára SPP – spoločnosti
EPH. Robert Fico po dvoch hodinách zasadnutia opustil rokovaciu miestnosť,
pričom ho nasledovali aj poslanci klubu Smer-SD. Neskôr sa vyjadril, že dôvodom
bol výstup Daniela Lipšica, ktorý jeho vládu prirovnal k „lokajom slúžiacim
finančným skupinám“. Opoziční poslanci označili tento akt za nedôstojný. Za
návrh napokon hlasovalo 59 poslancov, proti 82 (klub Smer-SD), zdržal sa jeden a
ôsmi neboli prítomní.

Na základe ostrej kritiky - spojenej s nekompromisným financovaním predsedníctva
EÚ na Slovensku zo strany - niektorých novinárov R. Fico nazval "špinavými
protislovenskými prostitútkami", výrokom, ktorý spochybnili aj zahraničné médiá.

Po absolvovaní základnej vojenskej služby sa Robert Fico zosobášil s právničkou
Svetlanou rod. Svobodovou, s ktorou sa zoznámil počas štúdia. Jej otec sa v roku
1988 stal podpredsedom Najvyššieho súdu ČSSR.  V rovnakom roku uskutočnili
Ficovci svadobnú cestu na Maltu, čo historik Ľubomír Morbacher (Ústav pamäti
národa) komentoval pre denník Pravda nasledovne: „Režim nerád videl, že sa
nejakí mladomanželia vyberú na svadobnú cestu do kapitalistického zahraničia,
pretože to zakladalo možnosť, že utečú. Ak sa takto niekto dostal, predpokladám,
že to bol človek lojálny k režimu a existovali aj pre ten režim na to dôvody, že
je lojálny [...] a existovali záruky, že nezostane na Západe.“ Podobne sa
vyjadril Miroslav Lehký (Ústav pro studium totalitních režimů) pre denník SME.
Svetlana Ficová v súčasnosti pôsobí ako advokátka a docentka na Katedre
občianskeho práva Právnickej fakulty Univerzity Komenského v Bratislave. Taktiež
je členkou komisie pri Ministerstve spravodlivosti SR, ktorá má prípraviť novelu
Občianskeho súdneho poriadku do konca volebného obdobia (2016).

Ich syn Michal Fico, ktorý je absolventom súkromného gymnázia Forel
International School v Bratislave (súčasný názov Cambridge International
School), v súčasnosti študuje na Národohospodárskej fakulte Ekonomickej
univerzity v Bratislave. V roku 2010 sa Robert Fico prostredníctvom videa na
webstránke SMER-SD prvýkrát verejne prezentoval so svojim psom, labradorským
retríverom Larrym, a 16. mája 2012 s ním pre médiá vystúpil aj na Úrade vlády
SR.

Robert Fico má o dva roky staršieho brata Ing. Ladislava Fica, bývalého
podnikateľa v stavebníctve, a o štrnásť rokov mladšiu sestru JUDr. Luciu
Chabadovú, ktorá pôsobí ako prokurátorka Generálnej prokuratúry SR.



https://sk.wikipedia.org/wiki/Islam

Islam[pozn 1] (iné názvy: nespisovne, ale často[pozn 2] islám, iné (zriedkavé)
názvy: moslimstvo, mohamedánstvo, musulmanstvo, mohamedanizmus; arab.
الإسلام – al-islám ) je monoteistické, univerzálne, abrahámovské náboženstvo,
založené na učení proroka Mohameda, ktoré vyznáva viac, ako 1,5 miliardy ľudí.
Vyznávači islamu (moslimovia) pokladajú svoje náboženstvo za prirodzenú
monoteistickú vieru a poriadok daný Bohom už prvému človeku, Adamovi. Moslimovia
veria, že túto Božiu vôľu zvestovali ľuďom proroci, no až do vystúpenia
posledného a najväčšieho z nich - Mohameda - zostávala úroveň vedomostí nízka a
toto obdobie preto označujú za vek džáhilíje, "nevedomosti". S Mohamedom spájajú
triumfálny nástup dovŕšeného islamu, kým historická veda až tu, na začiatku 7.
stor., zaznamenáva jeho vznik ako nového náboženstva. Základná paradigma dáva
dôraz na pevný životný poriadok, vyjadrený jasne sformulovanými predstavami o
svete a človeku v ňom a záväzným systémom právnych vzťahov k Bohu a noriem
interakcie v spoločnosti (šaríja). Prepožičiava relatívne zhodné črty
spoločnostiam, kde pôsobí ako väčšinové náboženstvo, ale aj v rámci menšinových
komunít.

Vznikol na začiatku 7. storočia na arabskom polostrove v prostredí obchodníckych
oáz, ako prísne monoteistické učenie, ktoré zvestoval prorok Mohamed (Muhammad)
Ibn Abdulláh (asi 570-632) najprv v rodnej Mekke a od vynúteného odchodu v roku
622 (hidžra) v Medíne, kde sa z islamu stala štátna ideológia. Vznikal v
prostredí, kde sa rodové zriadenie už postupne uvoľňovalo a rozkladalo a čoraz
viac sa presadzovala subjektivita jedinca, psychicky aj majetkoprávne. Islam sa
nestal iba kultom alebo etickou normou ľudí odmietajúcich žiť v pomeroch svojej
doby, ale bol zároveň právnym kódexom, ktorý obsahoval čoraz presnejšiu a
zložitejšiu predstavu o každodennom živote, medziľudských vzťahov, trestnom
práve, štátoprávnom usporiadaní a vzťahu k nemoslimskému okoliu. Mohutná
synkretická kultúra, ktorá v sebe zahŕňala aj predislamské tradície, viedla k
vytvoreniu svojbytných foriem duchovného života siahajúceho za rámec oficiálneho
islamu. Nadväzuje na judaizmus, východné prúdy kresťanstva a na staroarabské
prvky.

Zakladateľ islamu Mohamed je historický činiteľ, o životopise ktorého ako
mysliteľa a štátnika vieme vďaka včasným tradíciám a záznamom aj samotnému textu
Koránu až do pozoruhodných podrobností. Do jeho životopisných údajov sa
nevyhnutne dostali nepresnosti, omyly a prvky hagiografickej legendy.

Po otcovi Mohamed patril k rodu Hášimovcov (dnes sa k nemu hlási kráľovská
dynastia v Jordánsku), otca Abdulláha stratil ešte pred narodením, matku v
šiestich rokoch. V početných nabádaniach koránu na starostlivosť o siroty sa
odrážajú tieto detské skúsenosti (napr. 93:3-11, jedna z najstarších mekkánskych
súr). Vo veku 25 rokov sa oženil so zámožnou vdovou Chadídžou, pre ktorú dovtedy
pracoval. Chadídža bola staršia asi o 15 rokov a a porodila Mohamedovi štyri
dcéry (Zajnab, Ruqajju, Fatimu a Umm Kulthúm), pamiatku ktorých si veriaci
dodnes uctievajú a dvoch synov, ktorí zomreli ešte v detstve. Najvýraznejšie sa
do dejín zapísala Fatima, ktorá sa vydala za Prorokovho bratanca Aliho. Chadídža
dala Mohamedovi materiálne zázemie a psychicky ho podporovala v čase, keď
vystúpil ako prorok, za čo ho v Mekke nenávideli a opovrhovali ním.

Približne vo veku 40 rokov (okolo roka 610) mal prežiť prvé zjavenie od Boha.
Medzi jeho prvých poslucháčov patrila Chadidža, bratanec Ali a hŕstka ľudí
nespokojných s politickou praxou Krajšovcov. Po desiatich rokoch pôsobenia sa
postavenie islamskej obce stalo neudržateľným. V roku 622 Mohamedovi stúpenci
ukončili odchod (hidžra) do oázy Jathrib (Medína), ktorej predstavitelia
Mohamedovi prisľúbili ochranu a prijatie jeho učenia. Hidžra bola neskôr prijatá
za počiatok novej moslimskej éry. V Medíne boli tradične priaznivé podmienky pre
prijatie monoteizmu. Arabský vyznávači polyteizmu tu žili spolu s tromi
židovskými kmeňmi a stýkali sa s príslušníkmi kresťanských siekt a sýrskymi
mníchmi. Po období tolerancie, kedy Mohamed zapájal mnohé židovské a kresťanské
zásady do svojho učenia, došlo k roztržke. Židia odmietli uznať lojalitu voči
Mohamedovi ako vodcovi obce veriacich (ummy) a mesta. Koránske zjavenia z tejto
doby potvrdzujú, že židom bola dané iba obmedzená časť zjavenia (4:44, 3:119) a
naviac v Písme mnoho skutočností utajili alebo sa dokonca dopustili
falzifikácii. Nakoniec Mohamed židov priamo označil za najväčších nepriateľov
veriacich (5:82) a prijal proti nim tvrdé opatrenia. Dva kmene boli z Medíny
takmer úplne vyhnané, muži kmeňa Banú Kurajza boli v roku 627 popravení. Ako
posol boží (rasúlulláh) sa Mohamed stal tvorcom základov novej koncepcie
spoločenského a politického usporiadania, kodifikátorom základných zásad štátu,
práva a etiky. Za duchovné centrum islamu nakoniec zvolil Mekku, do ktorej v
roku 630 bez boja vstúpil po sérii bitiev, hádok a razií so svojimi mekkánskými
odporcami, ale tiež po niekoľkých pokusoch o uskutočnenie púte ku Kábe. Po
obsadení Mekky ušetril takmer všetkých svojich odporcov, nechal zničiť sošky
kurajšovských rodových božstiev a vykonal slávnostnú púť ku svätyni Kába, čím
tento v zásade pohanský rituál ustanovil súčasťou svojej vierouky a obohatil ho
o monoteistické prvky so silným vplyvom judaizmu. Mohamed zomrel nečakane
8.6.632 v dome svojej manželky Áiši ako vodca obce, ktorá už kontrolovala celú
strednú Arábiu. Vo svojom učení nikdy neriešil otázku nástupníctva, čo neskôr
zapríčinilo zložitý ideový a politický vývoj obce po jeho smrti.

Život Mohameda sa stal predmetom kodifikácie, bola vytvorená jeho záväzná
interpretácia, stal sa však aj látkou pre obecne rešpektované literárne
spracovanie (Sírat an-Nabí), predmetom ľudových legiend a racionalistických
výkladov. Právne autority spravili z osoby Mohameda taký dôležitý prvok dogmy,
že ju nikdy nebolo možné podrobovať kritickému rozboru, podobnému metódam
kresťanskej biblistiky, ale ani deifikovať; Mohamed sa nemal stať ani hrdinom
súdobého literárneho útvaru, filmu, výtvarného diela a pod.

rovnosti nahradiť staré kmeňové rozpory. Hĺbka novej viery sa však rôznila. Jej
srdcom zostávala Medína, zatiaľčo niektoré kmene sa k islamu prihlásili iba z
politického oportunizmu, ako preukázala vlna pokusov o odpadlíctvo po
Mohamedovej smrti. Avšak jednotný arabský štát sa stal skutkom. Smer jeho
ďalších výbojov určila ešte koncom roku 630 úspešná výprava na sever na pomedzie
byzantskej ríše. Bolo to najväčšie a posledné ťaženie, ktorého sa Mohamed osobne
zúčastnil.

V dobe Mohamedovej smrti sa k islamu hlásila takmer celá Arábia. Za kalifov sa
rýchlo šíril ďalej, najskôr formou vojenskej expanzie (džihád), neskôr tiež
obchodom, misijnou činnosťou a kultúrou. Prispievala k tomu aj jednoduchosť jeho
vierouky a prehľadnosť právno-etických predpisov. Počas vlády Umara bin
al-Chattába (634-644) arabské vojská zvíťazili na perzskými a byzantskými
armádami a obsadili Egypt, Palestínu, Sýriu, Irak a Irán. Počas vlády
umajjovskej dynastie (661-750) sa územie chalifátu rozšírilo od Pyrenejského
polostrova cez severnú Afriku, Levantu, Mezopotámiu a Irán až po Strednú Áziu a
povodie Indu. Sídlom umajjovského chalifátu bol Damask. Vtedy ustúpil do pozadia
duchovný aspekt a zdôraznila sa svetská funkcia.

V pôvodne jednotnej obci veriacich však už v polovici 7. storočia nastal rozkol
v otázke nástupníctva, v poňatí najvyššej nábožensko-politickej hodnosti imáma a
kalifa. Väčšina, neskôr nazvaná sunniti (sunna), uznáva právoplatnosť voľby
prvých štyroch kalifov (Abú Bakra, Umara, Uthmána a Alího) aj ďalší vývoj za
Umajjovcov a Abbásovcov. Podľa nich má v čele obce stáť kalif volený poprednými
mužmi z radov mekkánskeho vládnuceho rodu Kurajš. Proti nim sa postavili
stúpenci Alího, arabsky nazývaný ší´at Alí - strana Alího (ší´a), podľa ktorých
funkcia imáma prísluší iba prorokovej rodine. Tretiu frakciu ustanovila
cháridža, ktorá tvrdí, že imámom má byť zvolený vždy najzbožnejší moslim bez
ohľadu na pôvod. Dnes tvoria sunniti asi 90% všetkých moslimov, ší´iti (vrátane
rôznych odnoží) asi 10% a cháridžovci tvoria iba niekoľko menších enkláv.

Po základnom schizmatickom rozkole obce veriacich v otázke nástupníctva sa za
sunnitov považovali všetci, ktorí nezdieľali názor, že vedenie obce by malo
zostať v rukách priamych potomkov Mohameda v rodovej línii jeho zaťa Alího a
jeho manželky Fatimy, na ktorých podľa ší´y prechádza Prorokove božské
posvätenie. Sunniti z princípu obhajovali zachovanie nástupníctva v rode Kurajš
a v roku 661 prijali ako fakt uzurpáciu politickej moci rodom Umajjovcov. Sunna
sa vyvinula v teologicko-ideologický model v odobornej literatúre, nazývaný
taktiež islamská ortodoxia. Sunna tvorí konformistický štátotvorný a zákonodarný
prúd v islame, prevažujúci na väčšine územia dár al-islám; je hlavným
nepriateľom opozičných disidentských prúdov a nežiadúcich javov.

Jedná sa o druhý najvýznamnejší smer v islame. Už počas vlády tretieho kalifa
Úthmana (644-656) sa ako reakcia na jeho slabosť a neúmerný vzostup členov jeho
umajjovského rodu ozývali hlasy volajúce po náprave a uplatnení práv členov
Prorokovej rodiny. Vražda Úthmana bola prvým veľkým otrasom obce, ktorý spory
ďalej vyhrotil. Ali nedokázal využiť priaznivú situáciu a podľahol rozhodnosti
neskoršieho umajjovského kalifa Muawíju, nakoniec zomrel rokou stúpenca
cháridži. Taktiež jeho synovia Hasan a Husajn boli odstránení, jeden úplatkom,
druhý vraždou. Postavenie ší´y však obecne zostalo poznamenané okolnosťami
počiatku hnutia. Mocenskú aj početnú prevahu získala sunna. Ší´a sa väčšinou
rozvíjala bez opory štátnej moci a bola vo všetkých svojich odnožiach považovaná
za schizmatickú, heretickú a nežiadúcu. Jej vyznávači boli prenasledovaní, čo
ešte viac upevňovalo vieru vo vlastnú pravdu a viedlo k pestovaniu odolnosti
voči všetkým protivenstvám, niekedy k špecifickým formám boja, inokedy k
pasivite. Taktiež má niekoľko odnoží, ktoré sa utvárali po odklonoch od
väčšinového smeru.

Tí, ktorí opustili Aliho tábor po bitve pri Siffíne (657) a dali tak podnet k
označeniu svojho hnutia. Vyjadrovali nespokojnosť s očividne svetskou povahou,
ktorú nadobudol boj o moc v moslimskej obci. Vodca obce, imám, má podľa ich
názoru byť volený výhradne podľa náboženských a morálnych stránok, bez ohľadu na
pôvod. Ak si neplní svoje povinnosti, má byť zosadený. Ich hnutie, príťažlivé
pre utláčané spoločenské vrstvy, sa síce početne rozšírilo, ale v prvých
storočiach prešlo radou krvavých zrážok a rozštiepilo sa do niekoľkých siekt,
ktoré potom v ďalších storočiach zohrávali skôr okrajovú úlohu.

Základná islamská vierouka kladie dôraz na pevný životný poriadok, vyjadrený
presne formulovanými predstavami o svete a človeku a záväzným systémom právnych
vzťahov k Bohu a noriem interakcie v spoločnosti (šaría). Prepožičiava relatívne
zhodné kultúrne rysy väčšinovo náboženským spoločnostiam aj menšinovým
komunitám. Islamská vierouka je založená na piatich základných pilieroch: náuka
o jedinosti božej (tauhíd), náuka o prorokoch (anbijá), náuka o anjeloch
(malá´ika), náuka o súdnom dni (jaum al-kijáma) a trestu za hriechy a náuka o
predestinácii (al-kadá wa´l-kadar).

Islamská kozmológia spočíva v učení, že Boh stvoril svet a človeka a zvestoval
ľuďom svoju vôľu prostredníctvom prorokov. K tým počíta veľké postavy Starého i
Nového zákona: významní sú Núh (Noe), Ibrahím (Abrahám), jeho synovia Ismá´íl
(Izmael) a Ishák (Izák), Músá (Mojžiš), Dáwud (Dávid), Sulajmán (Šalamún), Jahjá
(Ján Krstiteľ) a Ísá (Ježiš Kristus). Písmo islamu, Korán, uvádza taktiež troch
prorokov staroarabskej tradície Húda, Sáliha a Šu´ajba. Ľudia ale učenie
prorokov a poslov, ktorí prinášali zjavenú knihu (Biblia, Tóra) odmietali alebo
pokrivili. Preto bol Mohamed vybraný za "pečať prorokov" (chátim al-anbijá), aby
zvestoval konečné zjavenie - Korán (arab. al Kur´án al-karím, dosl. Vznešené
čítanie), ktoré už nebude pokrivené. Arabi, ktorým bol korán zjavený, sa
nabudúce majú uberať po priamej ceste viery v jediného Boha a jej zodpovedajúcej
etiky a majú pre islam získať celé ľudstvo.

Islamská teológia a právny systém boli prepracované hlavne 8.-12. storočí.
Ústredným teologickým pojmom je jedinosť božia (tauhíd), najťažším hriechom a
herézou je pridružovať k Bohu iné božstvá alebo objekty náboženskej úcty (širk),
odpadlíctvo od viery (irtidád), úmyselné rozvracanie obce a štátu (fitna),
cudzoložstvo (ziná) a krádež nad stanovené minimum. V otázkach jedinosti Boha je
normatívny klasický islám striktný. Odmieta dualizmus alebo prvky gnózy,
kresťanské učenie o Trojici aj Ježišove synovstvo Božie; uctieva ho iba ako
významného proroka, syna panenskej matky Marjam a tvorcu zázrakov. Nepozná ani
inštitúciu cirkvi a kňažstva. Za organizačnú formu pokladá štát. Duchovenstvo
predstavujú náboženský vzdelanci (ulamá), hlavne vykladači a tvorci práva
(fukahá).

Hlavné vieroučné spory vyvolal v 9. storočí racionalistický teologický prúd
mu´tazila. Ortodoxné riešenie presadil v 10. stor. al-Aš´arí, "stredovú" polohu
sunnitského islámu teoreticky dotvoril al-Ghazzálí, ktorý zmieril nepružné a
rigidné myšlienky ortodoxie s racionalitou a umiernenými postulátmi mystiky.
Oživenie islamskej teológie a právneho myslenia priniesol od konca 19 storočia
islamský reformizmus (al-Afghání, Abduh, Ridá), na ktorý nadväzujú rôzne prúdy
islámskeho modernizmu a fundamentalizmu.

Náboženské právo - Šaría - stelesňuje v štruktúre islamu súhrn Božského poriadku
prikázaného ľudstvu, nepremenný morálny Zákon. Charakterizuje islam ešte
výraznejšie ako sústava dogmatickej teológie. Moslimský učenci označujú niekedy
svoje náboženstvo za jednotu dogmy (aqída), práva (šaría) a kultúry (hadára).
Právny systém pritom fakticky zahŕňa aj celú dogmatiku do zákonnej povinnosti
viery, prvého z piatich pilierov. Obsahuje celú oblasť vzťahov človeka k Bohu
(ibádát) aj k druhým ľuďom (mu´ámalát) a prestupuje celý spôsob života. V
podrobných rozpracovaniach právnikov sa šaría zároveň stáva vyčerpávajúcou
sústavou zákonov a kvalifikáciou vzťahov a činov aj východiskom pre morálnu
filozofiu.

Vedný odbor islamského práva (usúl al-fiqh) sa zaoberá prameňmi práva a
metódami, ktorým sa z týchto prameňov odvodzujú právne normy. Pojmom fiqh
označujeme znalosť konkrétnych noriem, resp. masu práva získanú z prameňov na
základe metód nachádzania a odvodzovania noriem. Fiqh je teda produktom usúl. K
prameňom islamského práva je radený Korán, hadíth (resp. sunna) a iďžmá, podľa
školy či autora potom ďalšie pramene ako predchádzajúce zjavené práva, názory
resp. fatwy druhov Prorokových, verejný záujem (maslaha) a ďalšie. Na tvorbu
právnych noriem sa používajú špekulatívne metodické postupy (analógie,
konsenzus). Patrili sem aj ďalšie postupy ako dočasné využitie staroarabského
zvykového práva (adát) alebo právnych noriem Byzancie či Perzie. Menej známou
metódou bola tzv. ameliorácia (sitihsán, istisláh) - reforma či vylepšenie
predošlej právnej normy, ktorej cieľom bolo zaistiť princíp obecného blaha
(al-maslaha al-´ámma). Obecným metodologickým postupom zahrňujúcim všetky vyššie
zmienené postupy bol princíp idžtihád - právo samostatného úsudku a voľnej
interpretácie javov s prihliadnutím k základným textom.

Islamské právo je súborom Bohom zjavených pravidiel, ktoré musí zbožný moslim
dodržiavať, ak má náležite plniť svoje náboženské povinnosti. Svoju platnosť a
legitimitu šaría odvodzuje od svojho božského pôvodu - je manifestáciou vôle
Všemohúceho, nezávisí na autorite akéhokoľvek pozemského zákonodarcu alebo
jednotlivca. Islamské právo je rovnako ako Korán nestvorené.

Ako zvláštny druh sa vydeľuje trestné právo (uqúbát), ktoré vypočítava zakázané,
resp. nevhodné činy a za prekračovanie zákazov stanovuje systematicky
rozpracovaný súbor trestov. Ľudské skutky sa v v šaríi delia na päť kategórií:
povinnosti (fard, farída), činy bohumilé (mandúb, mustahabb), činy indeferentné
(mubáh), činy Bohu odporné (makrúh), a zakázané (harám).

V západnom poňatí je právo prejavom vôle zákonodarcu (panovník, ľud, volený
zástupcovia). Právo je tu závislé na historickom vývoji, meniacich sa potrebách
a prianiach spoločnosti a aj morálne a etické normy umiestňované do právneho
poriadku podliehajú zmenám etického a morálneho povedomia spoločnosti. Právo je
možné prispôsobovať a meniť podľa vôle zákonodarcu, prípadne ľudu, a rozhodujúce
pre tvorbu alebo formulovanie noriem nebude nutne "správnosť", ale v čase
zameniteľné predstavy zákonodoracu o tom, čo je správne a hlavne vhodné a
výhodné pre spoločnosť.

Oproti tomu islamské Božie právo bolo podľa islamskej vierouky dané človeku raz
a navždy - spoločnosť sa sama musí prispôsobiť právu, skôr aby vytvárala svoje
vlastné zákony ako odpoveď na stále sa meniace problémy bežného života. Islamská
právna teória uznáva, že Božie zjavenie nebolo zoslané v úplne prístupnej,
zrozumiteľnej a systematizovanej forme a bolo potrebné vyvinúť úsilie islamských
právnikov, aby bol získaný a formulovaný plný rozsah práva na základe ním
uznaných prameňov a aby mohlo byť toto právo v praxi použité. Toto úsilie však
nesmerovalo k vytvoreniu nových právnych noriem, ale akoby k objaveniu,
pochopeniu a formulácii práva, ktoré už existuje (!).

Pojem islamského práva je abstrakcia. Neexistuje obecné islamské právo. Tento
pojem sa inherentne môže dosť výrazne líšiť, podľa toho, či ide o právo
sunnitské alebo šíitské, a pokiaľ ide o prevládajúce právo sunnitské, nájdeme
rozdielne názory nielen medzi jednotlivými právnymi školami, ale rozdielne
názory na riešenie niektorých otázok existujú aj v rámci týchto škôl.

Moslimovia usilujú o to, aby islamské právo upravovalo vzťahy medzi všetkými,
ktorí sa hlásia k islamu, bez ohľadu na to, na území akého štátu žijú. Islamské
právo ako právo určitej náboženskej skupiny teda vychádza s princípu
personality, vzťahuje sa na všetkých moslimov a v celom rozsahu iba na nich. Ak
sú islamskej moci podriadený aj nemuslimovia, hlavne kresťania a židia, vzťahujú
sa na nich buď zvláštne normy, napr. predpisy upravujúce platenie dane z hlavy
(džizja) alebo dane z pôdy (charadž) namiesto náboženskej dane (zakát) záväznej
pre moslimov, alebo sú podriadený jurisdikcii vlastných, t.j. rabínskych alebo
cirkevných tribunálov, hlavne v oblasti súkromného práva. Úsilie dnešných
islamských radikálov plošne zavádzať islamské právo na územnom princípe, s
platnosťou pre všetkých obyvateľov tam žijúcich, na miesto obecne platného práva
je inovácia ovplyvnená - aj keď to znie paradoxne - právnymi systémami
moderného, územne vymedzeného štátu s jednotnou legislatívou pre všetkých
občanov, teda v islame koncepciou nepôvodnou, nehistorickou a klasickému
islamskému právu cudzou.

V sunnitskom islame sa do súčasnosti uchovali štyri právne smery (madhaby):
hanífovský, málikovský, šáfi´ovský a hanbalovský. Ší´iti majú vlastný právny
systém, ktorý je postavený na vlastných textoch prorockej tradície (achbár),
niekedy sa označuje podľa 6. imáma ako dža´farovský. V sunnitskom islame
predstavujú štyri zmienené madhaby už niekoľko storočí obecným konsenzom
prijímanú pluralitu právd v rámci jedinej ortodoxie. Rozdieli medzi jednotlivými
školami a nejednotnosť názorov vo vnútri jednotlivých škôl majú pôvod jednak v
uplatňovaní slobodného úsudku jednotlivých učencov, ďalej v miestnom zvykovom
práve a lokálnych právnych tradíciách a doktrínach, významné sú aj rozdielne
metódy práce s právnymi prameňmi, resp. názory na to, čo prameňom práva je, čo
nieje a aká je hierarchia týchto prameňov.

Hanífovský madhab prevládal v oblastiach, ktoré boli súčasťou Osmanskej ríše a v
Indii, málikovská škola je dominantná v severnej Afrike a saharskej oblasti,
Strednej Ázii a na Kaukaze, šáfi´ovský madhab sa ujal hlavne v Egypte a
niektorých oblastiach Arabského polostrova, hlavne však v Malajzii, Indonézii a
na Filipínach, hanbalovský (najprísnejší) madhab sa v stredoveku nepresadil, ale
bol reinterpretovaný a oživený Ibn Tajmíjom a stal sa inšpiráciou pre
legislatívu wahhábovcov na Arabskom polostrove.

Nové prístupy k právu priniesol pod tlakom európskeho osvietenstva a
kolonializmu až reformizmus v 19. storočí. V 20. storočí sa rozvinuli rozhorčené
diskusie o povahe šaríe, jej miesta v modernej dobe a miere jej reinterpretácie.
Do týchto diskusií sa zapojovali jednak konzervatívnejšie kruhy ulamá, jednak
kazatelia a aktivisti fundamentalistických štruktúr, ktorí spravidla požadujú
zavedenie "pôvodnej šaríe" (aš-šaría al-asíla) o to urputnejšie, o čo menej sú
kompetentný ju rozvíjať. Pre fundamentalistov sa jedná o základnú požiadavku bez
ohľadu na odlišnosti vyplývajúce z teritoriálnych alebo kultúrnych špecifík.

Zásadný význam má päť povinností, ktoré moslimské učenie súhrnne označuje za päť
stĺpov alebo pilierov náboženstva. V súlade s tradíciou sa dodnes pokladajú za
najpodstatnejšie znaky príslušnosti k islamu. Tvoria ich:

V právnických knihách sa celý okruh ibádát spravidla preberá hneď na počiatku a
jednotlivým "pilierovým" povinnostiam sú venované samostatné rozsiahle kapitoly.
Namiesto obsahu viery, ktorý je predmetom teológie, právne kompediá však
rozoberajú spravidla najskôr pojem rituálnej čistoty tahára. Ďalej nasledujú
salát, zakát, sawm a hadždž. Naviac sa do tohoto súboru často pripája ešte svätý
boj (džihád).

Termín znamená "svedectvo" alebo "dosvedčenie", v modernej arabčine tiež
"vysvedčenie" alebo "certifikát"; vo špecifickom náboženskom význame potom,
"vyznanie viery". Islamská šaháda znie: "Ašhadu an lá iláha illá ´lláh wa
Muhammadan rasúlu ´lláh" (arab. لَاْ إِلٰهَ إِلَّاْ ﷲِ وَ مُحَمَّدٌ رَسُولُ ﷲِ);
slovensky: "Vyznávam, že nie je božstva okrem Boha a Muhammad je posol Boží."
Toto krátke vyznanie svojou prvou časťou radí islam k monoteistickým
náboženstvám a ďalej poukazuje na Mohamedove prorocké poslanie, čím zahŕňa vieru
vo zjavený Korán. Ak sa chce neveriaci stať moslimom, musí predniesť šahádu,
dnes spravidla pred významným islamským činiteľom. Stačí ju však vysloviť v
prítomnosti dvoch svedkov a zaobstarať úradný záznam. Pri tom je samozrejme
dôležitá úprimnosť a poctivosť zámeru.

Predstavuje hlavnú, každodennú povinnosť moslima. Ako pokorný, čisto bohabojný
prejav nemôže byť spájaná so snahou vyprosiť si od Boha čokoľvek iného ako
správne vedenie. Prosebnú modlitbu, bližšiu kresťanskému poňatiu, islam označuje
termínom du´á. Tá je prejavom čisto súkromným a nie je viazaná žiadnymi
predpismi. Záväznú povinnosť voči Bohu predstavuje iba modlitba salát, ktorú je
potrebné vykonávať podľa tradície a bez ohľadu na miesto a národnosť veriacich
vždy iba v arabčine. Modlitba je platná iba vtedy, ak sú splnené stanovené
podmienky: čistota tela, čistota miesta a odevu, náležité oblečenie, zaujatie
správneho modlitebného smeru, znalosť modlitebných časov a zbožné predsavzatia.
Modlitba je určené relatívne presnou právnou normou, v detailoch sa modlitba
líši podľa právneho madhabu.

Inštitúcia povinnej almužny či náboženskej dane určenej na obecne prospešné a
dobročinné účely sa v medínskej obci vyvíjala postupne. Dôraz na záslužnosť
dobročinnosti sprevádzal islamské učenie od samotného počiatku. Almužna sa
premenila na daň hneď po Mohamedovej smrti spolu z rozmachom centralizovanej
štátnej moci chalifátu. Tradícia pripisuje pravoverným chalífom podrobné
fiškálne nariadenia, ktoré právna veda s drobnými rozdielmi podľa jednotlivých
právnych škôl kodifikovala. Podľa klasického práva sa zakát odvádza každoročne z
určených druhov majetku, pokiaľ prekračujú stanovenú hranicu. Neskôr zakát
splynul so štátnymi daňami a stratil bezprostredný charitatívny zmysel. Aj
napriek tomu si zakát vo vedomí širokých vrstiev veriacich moslimov uchoval
svoju tvár jedného z pilierov náboženstva.

Tridsaťdenný pôst v mesiaci ramadán zaviedol Mohamed v Medíne na jar roku 624
namiesto jednodenného pôstu, ktorý pripomínal starší, židovský vzor. Pôst od
jedla a pitia platí len pre dennú dobu. Povinnosti sú zbavení starí ľudia,
chorí, tehotné a dojčiace ženy, tí, ktorí konajú ťažkú fyzickú prácu a ľudia na
cestách. Počas pôstu sa majú veriaci taktiež vyvarovať nezhôd, násilia,
neslušných rečí a pohlavného styku. Človek sa má počas dňa správať bohabojne a
má konať dobro. Súčasťou ramadánu sú nočné rodinné slávnosti. V súčasných
pomeroch je dodržiavanie pôstu všetkými obyvateľmi nemožné vzhľadom k chodu
hospodárstva a bezpečnosti štátu.

Povinnosť vykonať aspoň raz za život púť do Mekky ukladá všetkým dospelým
moslimom, mužom i ženám, koránsky príkaz (3:97). Povinnosť platí pre každého,
kto je telesne a duševne zdravý a má potrebné prostriedky na cestu. Ten kto sa
vydáva na púť, má najskôr doma všestranne usporiadať materiálne pomery, zaplatiť
prípadné dlhy a zabezpečiť rodinu na dobu svojej neprítomnosti, a zároveň
odčiniť rôzne minulé previnenia a učiniť úprimné predsavzatie žiť naďalej
cnostnejšie voči Bohu aj ľuďom. Rituál púte určil Mohamed, ovplyvnený arabskými
kultami aj židovským a kresťanským monoteizmom. Dal mu však nový ideový obsah v
súlade s novým učením. Mohamed nakoniec spravil z Káby stred dár al-islám, aj
keď pôvodne uvažoval o mieste v Medíne alebo Jeruzaléme. Uctievanie Káby spojil
s tradíciou Ibrahímovou (Abrahámovou), aby si naklonil hidžázských židov a
kresťanov. Púť sa koná zhruba medzi 7.-13. dňom mesiaca dhú´l-hidždža. Vtedy sa
v Mekke a okolí vykonáva zložitý kanonizovaný rituál za účasti až dvoch miliónov
moslimov.

Ako duchovný protipól k striktným príkazom šaríy sa na pôde islamu rozvinula
mystika (súfizmus, arab. tasawwuf). Prejavovala sa väčšou zbožnosťou, než
požaduje šaría, a askézou. Neskôr súfiovia vytvorili systémy duchovných,
teoretických aj praktických náuk (bátin, záhir), vedľa rozumového poznania
postavili intuíciu a poznatky získavané srdcom, svoje učenia vykladali tiež
pomocou poetických obrazov a do bohoslužby či modlitby (wird) vkladali hudbu a
tanec (samá). Vrchol mystika dosiahla predstavou o jedinosti Boha ako jednote
všetkého bytia (Ibn Arabí). Od 12. stor. sa súfiovia združovali do zreteľne
vymedzených mystických bratstiev a rádov (taríka) pod vedením charizmatických
šejkov. Súfijské taríky tvorily do 19. storočia hlavnú formu islamskej
spirituality. Orientalistika na tomto širokom poli životných postojov, ideí a
duševných aj telesných cvikov rozpoznáva vplyvy kresťanstva (naznačené už v
Koráne 57:27), gnózy, novoplatónskej filozofie (rozpracovanej arabskou
falsafou), židovskej kabaly, indického védántu a jógy. O rôznych podobách
zdržanlivého, osamoteného života svedčí aj množstvo mien dávaných askétom:
záhid, násik; bakká´ "plačlivec", faqír "chudák", qári´ horlivý "čitateľ"
Koránu, qáss " potulný kazateľ", perzky devíš " žobrák" atď. Už v 8. storočí sa
niektorý začali združovať do škôl, z nich najvýznamnejšie sa zriadili - podobne
ako u väčšiny islamských vedných odboroch - v juhoirackých mestách Basre a Kúfe.
Objavil sa tiež výraz súfí, "mystik".

Konformný islam bol kolektívnou vierou obce, islamská mystika sa stala
vyjadrením viery jednotlivca. Otvorila priestor k individuálnemu hľadaniu
priamej cesty k Bohu bez prostredníka a poskytla človeku inde nevídanú tvorivú
slobodu. Tým sa dá objasniť zdanlivá roztrieštenosť mystických spoločenstiev,
ide však o odraz individuálnych a autentických prístupov k spoločnému cieľu. Jej
počiatky boli prejavom nesúhlasu so spôsobom uplatňovania noriem náboženského a
spoločenského systému. Mystika v mnohom obchádzala obmedzujúce zásady
kodifikovaného islamu, a preto bývala zavrhovaná a prenasledovaná. V rámci
tohoto členenia sa postupne etablovali ďalšie mystické smery a na ne nadväzujúce
bratstvá (čištíja, qádiríja, maulávíja, naqšbandíja, muhammadíja, rifáíja,
šadhilíja, tidžáníja a ďalšie). V modernej dobe (od konca 19. storočia) došlo k
postupnému úpadku vplyvu mystických bratstiev, aj keď niekde ešte zohrali
výraznú úlohu v rozvoji nápravných hnutí (mahdistické povstanie v Sudáne,
sanúsíja v Líbyi) alebo odporu moslimských etník voči európskemu kolonializmu
(šajch Abd al-Qádir v Alžírsku, imám Šamil na Kaukaze). Pohromou pre existenciu
bratstiev boli kemalistické reformy v Turecku a prevzatie moci na islamskými
oblasťami boľševikmi v Sovietskom zväze, v menšom rozsahu nástup sekulárnych
režimov v mnohých islamských krajinách. Oživenie mystických bratstiev priniesli
osemdesiate a deväťdesiate roky 20. storočia v súvislosti s globálnou krízou
sekularizmu a liberalizáciou pomerov v bývalých komunistických krajinách, ktorá
zo sebou priniesla islamizáciu verejného života (krajiny Balkánu, Rusko). Pre
republikánske režimy "arabského socializmu" boli mystické štruktúry vždy
nežiadúce, ale nepredstavovali reálne vnútropolitické nebezpečenstvo, pretože
vždy v dejinách boli síce nekonformné, avšak takmer výhradne nepolitické. Pre
fundamentalistov, pokiaľ sa k mystickým praktikám časti spoločnosti vôbec
vyjadrujú, je táto sféra islamskej religiozity "spoločenským bahnom" (Maudúdí),
"rakovinovým vredom na tele ummy" (Farag), ktorý je potrebné vyoperovať.

Súfizmus zahŕňa aj vzory správania, etiku, estetiku a v niektorých formách
spoločenstiev zasahuje aj do hospodárskeho, politického a niekedy vojenského
úsilia, teda za hranice bežného chápania mystiky... Súfizmus je niekedy
označovaný ako duchovný rozmer alebo spiritualita islamu. Tento termín, dnes,
bežne používaný, svojim polysémantickým dosahom medze súfizmu prekračuje.

Podľa islamu je Korán autentické slovo božie, ktoré bolo Mohamedovi zjavované
prostredníctvom anjela Gabriela (Džibríl) 610-632. Do kanonickej podoby bol
spísaný počas vlády tretieho kalifa Uthmána. V dobe rozvoja teologického
myslenia v 8.-10. storočí sa presadil názor, že Korán je večné, nestvorené božie
slovo. Platí zároveň za nedosiahnuteľný vzor dokonalej krásy a u moslimov sa
teší veľkej úcte v prednášanej aj písanej podobe. Obsahuje zbierku textov,
prednášaných Mohamedom v priebehu svojej prorockej činnosti (viac ako 20 rokov).
Mohamed sám nikdy svoje výroky nezbieral a ani ich nezamýšľal kanonizovať. Ich
formálny i obsahový ráz bol daný rôznosťou podmienok v jednotlivých obdobiach,
kedy svoje učenie hlásal.

Slovo Korán (arabsky al-Qur´án) je vzťahovou formou od slovesa qara´a "čítať",
pôvodne "prednášať", a znamená vlastne prednes zjavenia daného Mohamedovi. Úcta
ku Koránu je v islamských krajinách zrejmá vo všetkých oblastiach života.
Stáročia bol základom vzdelávacích sústav; dodnes sa mnohí moslimovia učia
naspamäť jeho celému rozsiahlemu textu (77 934 slov) a pre mládež sa v tejto
znalosti usporadúvajú súťaže. Tomu, kto pozná Korán naspamäť, patrí čestný
prídomok háfiz. Starým rukopisom a dnes výtlačkom Koránu sa vždy venovala
estetická starostlivosť, kaligraficky tesané koránske verše sa radia k ceneným
ozdobným prvkom architektúry. V rade zemí vyhlásili Korán za hlavný zdroj
zákonodarstva a fundamentalisti ho vyzdvihujú priamo na miesto jedinej, večnej
ústavy.

Mohamed spočiatku zjavené texty spočiatku uchovával iba v pamäti, až v medínskom
období začal niektoré časi zaznamenávať. Okruh ľudí, ktorý si koránske pasáže
vštepovali do pamäti sa prirodzene rozširoval, a narastalo tak aj nebezpečie
odchýlok. K súhrnnej písomnej fixácii ale ešte nedozreli podmienky, pretože
zjavenie bolo zosielané výhradne iba Mohamedovi, po dobu jeho života pokračovalo
a s konečnou platnosťou sa uzavrelo po jeho smrti. Po niekoľkých neúspešných
pokusoch o spísanie zjavenej knihy kalif Uthmán ustanovil komisiu na čele zo
Zajdom ibn Thábitom, ktorá v Medíne niekedy v rokoch 651-656 vypracovala záväzné
kanonické znenie Knihy. Uthmánská redakcia predstavuje text Koránu, aký poznáme
dodnes; akékoľvek staršie odchýlky zanikli a neobjavil sa (s jedinou drobnou
výnimkou u šíitov) ani žiaden apokryfný text. Kanonické usporiadanie rozčlenilo
Korán na 114 kapitol, stanovilo ich názvy a zoradilo ich mechanicky, aj keď nie
celkom dôsledne, podľa počtu veršov: od najdlhšej 2. súry (Kravy) s 286 veršami
až po najkratšie (4-6 veršov).

Korán je ako kniha rozdelený na 114 kapitol, ktoré sú nazývané súry. Tieto súry
sú rôzne dlhé, od veľmi krátkych, ktoré majú iba tri verše, až k najdlhšej (2) s
286 veršami. Jednotlivé súry boli od seba v rannej dobe oddelené záhlaviami; v
najstarších exemplároch tieto záhlavia neboli, meno súry bolo uvedené na jej
konci. V súčasných moslimských vydaniach Koránu, napr. v oficiálnom egyptskom
vydaní z r.1342/1923, má každá súra záhlavie, ktoré je ornamentálne orámované a
obsahuje tieto údaje: 1. poradové číslo súry; 2. názov súry; 3. určenie pôvodu,
t.j. či je súra mekkánská alebo medínská; niekedy je pripojený ešte údaj, že
určité verše sú iného pôvodu ako celok súry; 4. počet veršov; 5. informáciu, po
ktorej súre bola dotyčná súra zjavená ("zoslaná"), prípadne bližšie určenie jej
chronologického postavenia ("posledná mekkánská" alebo "zjavená pri púti na
rozlúčku" a pod.). Priamou súčasťou - na rozdiel od záhlavia - všetkých súr
okrem deviatej je "basmala", t.j. slová Bismi lláhi r-rahmáni r-rahím (V mene
Boha milosrdného súcitného). Táto veta pravdepodobne slúžila v dobe Mohamadovej
a tesne po ňom ako delítko medzi jednotlivými súrami.

Pre praktické účely recitácie rozdelili moslimovia celý Korán, bez ohľadu na
súry, na tridsať približne rovnakých častí, tzv adžaza´, čo zodpovedá tridsiatim
nociam pôstného mesiaca ramadánu, v priebehu ktorého má každý moslim prečítať
alebo odriekať celý Korán. Niekedy je džuz´ ešte rozdelený na dve časti, takže
Korán sa potom delí na šesťdesiat ahzáb (sg. hizb); hizb sa ďalej delí na tzv.
rub´ al-hizb, t.j. štvrtiny hizbu, ktorých je 240. Existuje ešte delenie Koránu
na sedem manázil (sg. manzil), aby bolo uľahčené čítanie Koránu v priebehu
jedného týždňa. Miesta, kde sú konce a začiatky týchto jednotlivých oddielov, sú
označené v rukopisoch aj v tlačených Koránoch na okraji. Údaje o celkovom počte
veršov obsiahnutých v Koráne kolísajú. V egyptskom oficiálnom vydaní je veršov
6236. Korán Ďalej obsahuje 77 934 slov a 323 621 písmen.

Ku Koránu je potrebné pristupovať predovšetkým ako ku textu, ktorý nebol čítaný,
ale iba recitovaný. Dialektika ďalšieho vývoja však predurčila Korán k tomu, že
sa stal prvou písomnou pamiatkou arabskej literatúry. Pokiaľ ide o slovník, je
väčšina použitých slov arabského pôvodu a len malú časť tvoria výpožičky z iných
jazykov. V mnohých prípadoch boli tieto cudzie slová v obehu v Arábii už pred
Mohamedom, hlavne niektoré biblické mená a kultové náboženské termíny, ako je
zrejmé z dokladov zo staroarabskej poézie. Mohamed si sám tvoril nové slová,
ktoré mali svojou zvučnosťou alebo tajomnosťou zvýšiť účinok verša na
poslucháča. Robil to hlavne na počiatku svojej prorockej kariéry a v
eschatologických pasážach (napr. zabáníja, saqar, zakkum a pod.), čím spôsobil
neskorším komentátorom problémy pri pokusoch racionálne ich vysvetliť.

Štýl Koránu nieje jednotný, líši sa podľa doby, kedy vznikali jednotlivé časti
alebo súry. Zatiaľčo niektoré staršie časti sú vzrušené alebo pokojne vznešené,
majú neskoršie súry skôr prozaický charakter a postrádajú básnický vzlet. Aj tu
sa prejavuje fakt, že Korán je skôr dielom rétorickým než básnickým a že jeho
väčšiu tvoria texty naratívne alebo nariadenia a príkazy. Mohamed nechcel
pôsobiť ako básnik, jeho prorocké poslanie z neho činilo kazateľa a
vychovávateľa a tomuto cieľu zodpovedala tiež štylistická forma Koránu. Preto v
ňom nachádzame tak často opakovania nielen rovnakých fráz a obratov, ale aj
celých pasáží alebo tém, čo na dnešného čitateľa pôsobí únavným a monotónnym
dojmom. Charakteristickým rysom koránskeho štýlu je použitie rýmovanej prózy,
ktorá nemusí mať žiadny utriedený a pravidelný rytmický systém, aj keď v Koráne
má väčšinou rytmickú kadenciu, a neobsahuje aj iné atribúty pravého verša. Je
komplikované charakterizovať a zaradiť koránský štýl do niektorej bežnej
kategórie, pretože podobne ako prorocké knihy Starého zákona tvorí kategóriu sui
generis, niečo na rozhraní rétoriky, homiletiky, poézie a prózy.

Moslimovia pokladajú nielen obsah, ale aj štýl a jazyk Koránu za niečo jedinečné
a nenapodobiteľné. Táto doktrína, nazývaná i´džáz, argumentuje predovšetkým
božským pôvodom svätej knihy a tvrdí, že žiaden smrteľník nebol a nieje schopný
niečo tak dokonalé vytvoriť.

Tradičné islamské poňatie náboženstva a štátu ako nedeliteľného rámca pre obec
veriacich (umma) pôsobí v modernej dobe niekedy napäto. V islame totiž
neprebehlo oddelenie náboženstva od štátu (sekularizmus), a preto islam vstupuje
do spoločenských vzťahov a reálnej politiky. V priestore súčasného islamského
sveta od Maroka a západnej Afriky až po Indonéziu a južné ostrovy Filipín, s
presahmi modernej islamskej diaspóry na všetky kontinenty, sa ale prejavuje aj
silná kultúrna rozmanitosť domácich tradícií. Relatívnu jednotu islamu vytvárajú
spoločná viera, Korán, šaría a množstvo kultúrnych prvkov, ale tiež vágne
prítomné puto politickej solidarity - napr. Organizácia islamskej konferencie a
mnoho islamských inštitúcií.

Devätnáste storočie prinieslo postupnú konfrontáciu sveta islamu s dynamickým
európskym kapitalizmom a jeho pôvodným rysom - kolonializmom. Islamský politici
a myslitelia sa behom európskych vojenských intervencií prvýkrát stretli nielen
s technicky vyspelými a triumfujúcim armádami "bezvereckého" nepriateľa, ale
neskôr rovnako s hodnotami demokracie, hospodárskymi metódami liberálneho
kapitalizmu a tomu zodpovedajúcimi hodnotami politického mechanizmu - teda
hodnotami, ktoré sa im Západ rozhodol vštiepiť. Islamský svet na európsky
koloniálny impakt, na tento pokus o "kultúrnu globalizáciu", zareagoval rôznymi
spôsobmi a s intenzitou zodpovedajúcou tradíciám a aktuálnym pomerom v tej
ktorej jeho časti. Hlavným rysom bola reforma islamu, ktorá sa však nepokúšala o
"pokrok", teda uplatnenie novej kvality, ale v retrospektíve, v idealizácii
pôvodného pravzoru a pokusu o jeho návrat s využitím niektorých hodnôt a
zručností Západu. Islamský reformizmus je čisto západný akademický názov pre
široký prúd snažení o nápravu islamu návratom k ideálu pôvodnej obce veriacich.
Mnohí bádatelia do nej zahŕňajú aj jednotlivé reformačné bojové hnutia 18.-20.
stor. (fulbské džihády na Sahare, mahdistické povstanie v Sudáne, wahhábovské
hnutia na Arabskom polostrove, džihády a hidžry v moslimských oblastiach
indického subkontinentu). V užšom zmysle sa pod reformizmom rozumie heterogénne
intelektuálne hnutie vznikajúce v druhej polovici 19. storočie ako reakcia na
prudko sa rozvíjajúci politické a myšlienkové kontakty s Európou.

Ich zmyslom bolo napospol vytvoriť islamskú komunitu (umma) novej kvality,
vtlačiť jej etický a organizačný ráz podobný Mohamedovej umme v Medíne v rokoch
622-630 a moslimskej spoločnosti v dobe prvých štyroch "správne vedených"
kalifov (632-661). Za obrodu prvotnej obce a nastolenie autentického islamského
poriadku boli dotyčné reformačné hnutia pripravené viesť ozbrojenú formu
džihádu. Za ideovo najvyspelejší sa v tomto zmysle považuje učenie a politická
prax wahhábovského hnutia (1745 -) na Arabskom polostrove, ktorého ideologickým
dedičom je súčasný kráľovský režim v Saudskej Arábii.

Tento amorfný prúd islamského moderného myslenia zahŕňa koncepcie moslimských
učencov, ktorý od osemdesiatych rokov 19. storočia premýšľali nad možnosťami
reformy islamského práva a kvalitativného posunu v koránskej exegéze. Ich cieľom
bolo rôznymi spôsobmi spružniť a obohatiť strnulú islamskú doktrínu a
prispôsobiť právnu vedu potrebám a hodnotám moderného života, ktoré boli do
organizmu "islamskej civilizácie" postupne implantované pod vplyvom koloniálnej
politiky európskych mocností.

Zhruba od prvej polovice sedemdesiatych rokov 20. storočia sa začal prehlbovať
proces vytvárania hnutí a aktivistických (niekedy pominuteľných) skupín, ktoré
napospol ideologicky nadväzovali na tradíciou Asociácie moslimského bratstva v
Egypte (založená 1929) a učeniach dvoch jej teoretickov - Hasana al-Banná
(1906-1949) a hlavne Sajjida Qutba (1906-1966). Tretím významným teoretikom
islamu bol Abdu´l-A´lá Maudúdí (1903-1979), zakladateľ a ideológ indickej,
neskôr pakistánskej, strany Ďzamá´ate islámí. Trend aktivistického islamu,
ktorého obecným cieľom bolo zvrhnúť domáci "neislamský" režim a zároveň odraziť
európsky kolonializmus vo všetkých jeho podobách, sa po druhej svetovej vojne
presadil v rade ďalších krajín a stal sa základným inšpiratívnym zdrojom
tamojších opozičných hnutí vystupujúcich s pozícií radikálneho islamu. Pre tento
smer sa v európskej odbornej literatúre najskôr vžil termín "islamský
fundamentalizmus", neskôr sa objavili jeho iné varianty, ako "politický islam",
islamský radikalizmus", islamizmus" apod.

Napriek všeobecne rozšírenému názoru nielen laickej verejnosti, že islam sa na
územie Uhorska dostal až počas osmanskej expanzie, v Uhorsku boli moslimovia
prítomní už niekoľko storočí predtým. Nedá sa presne určiť, kedy sa islam dostal
do Uhorska. Najpravdepodobnejšie bude, že ešte pred jeho vznikom.

Prvé kontakty s islamom v období Veľkej Moravy boli obchodného charakteru. Sú
však doložené iba z arabských prameňov alebo archeologických pamiatok. Až s
príchodom staromaďarských kmeňov sa v strednej Európe usadila aj prvá väčšia
skupina vyznávačov islamu. Rozšírenie islamu medzi týmito kmeňmi však nebolo
masové. Informácie o moslimoch máme až z doby po vzniku Uhorska. Stredoveké
pramene mnohokrát spomínajú uhorských Saracénov, Izmaelitov, aj Busurmanov. No
aj arabskí autori poznajú v Uhorsku islam či moslimov. Podľa uhorskej kroniky
Gesta Hungarorum (zač. 13. stor.) prišli do Uhorska za vlády kniežaťa Takšona
(asi 955 – 971) „Izmaeliti“ z Povolžského Bulharska. Najstarší uhorskí
moslimovia boli pravdepodobne prinútení ku konverzii na kresťanstvo v čase
christianizácie Uhorska v 11. storočí spoločne s ostatnými nekresťanskými
obyvateľmi Uhorska. Ich komunity ale museli pretrvať až do konca 11. storočia,
keďže kráľ Ladislav (1077 – 1095) vydal proti nim zákonné nariadenia.
Pokrstených Izmaelitov, ktorí napriek krstu tajne vyznávali svoju vieru, čo bolo
„očividné“ vykonávaním obriezky, nariadil presídliť mimo ich osady, zároveň im
však umožnil pred súdom vyvrátiť podozrenie. Tieto nariadenia ale pravdepodobne
neboli účinné, keďže kráľ Koloman (1095 – 1116) ich ešte sprísnil. Pomerne kruté
nariadenia sa však pravdepodobne vzťahovali iba na formálne pokrstených
moslimov, podozrievaných z tajného vyznávania starej viery. Popri nich však v
Uhorsku existovala aj ďalšia moslimská skupina, ktorá naopak vyznávala svoju
vieru skoro úplne slobodne. Ak neexistovala, musela vzniknúť v prvej polovici
12. storočia. Abú Hámid al-Gharnátí (1080 – 1169/70) opísal množstvo uhorských
moslimov, ktorých rozdelil na dve skupiny. Prvá bola v kráľovskej službe, islam
vyznávali iba tajne. Tí druhí boli slobodní, verejne sa priznávali k islamu a
iba v čase vojny sa pripájali ku kráľovským vojskám.  Práve medzi týmito
slobodnými moslimami autor strávil celý čas svojho uhorského pobytu. Popisuje
ich ako veľmi povrchne islamizovaných, ako keby im až on musel dávať úplné
základy vierouky. Podľa neho dokonca nepoznali ani piatkovú modlitbu a kázeň!
Hmotné dôkazy o prítomnosti moslimov nachádzame v uhorskom mincovníctve. Z doby
vlády kráľa Štefana IV. a Bela III. poznáme mince „orientálneho typu“, s razbou
imitujúcou arabské písmo. Nápisy však málokedy dávajú zmysel. Môžeme
predpokladať, že ich razbu iniciovali moslimovia, no zároveň sú dôkazom o veľmi
nízkej úrovni vzdelania ich autorov, alebo neboli medzi nimi vzdelaní
 moslimovia  ovládajúci  arabský  jazyk.

Oveľa viac správ o uhorských moslimoch máme z 13. storočia. Moslimovia sa
spomínajú v korešpondencii pápežskej kúrie s uhorským kráľom a členmi jeho
rodiny či s uhorskými cirkevnými predstaviteľmi. Pápež Honorius III. spomínal v
liste uhorskej kráľovnej Jolane v roku 1218 Saracénov z okolia Pešti. V roku
1221 jej poslal ďalší list, v ktorom konštatuje, že medzi jej poddanými je mnoho
moslimov. V tom istom roku vyčíta kráľovi Ondrejovi v liste, že v Uhorsku sú u
moslimov, nepriateľov kresťanstva, kresťanskí otroci. Práve túto dobu možno
považovať za zlatú éru moslimského živlu v Uhorsku. Doba týchto sťažností zo
strany cirkvi sa zhoduje s dobou, kedy podáva správu o moslimoch v Uhorsku
arabský zemepisec Jáqút al-Hamáwí. Ten sa niekedy medzi rokmi 1217 a 1224
stretol v Sýrii so skupinou uhorských moslimov, ktorí tam prišli študovať
islamské právo. Opísali mu svoju krajinu, jej obyvateľov aj postavenie moslimov.
Podľa zápisu v Jáqútovom Slovníku krajín žili v neopevnených osadách (kvôli
obavám panovníka z ich vzbury), slobodne vyznávali svoje náboženstvo a slúžili v
kráľovskom vojsku. Stredoveké pramene dokazujú aj významné postavenie moslimov v
obchode a finančníctve, čo vyvolávalo reakcie na strane uhorskej cirkvi.
Latinské správy spomínajú aj údaje o konverziách kresťanov na islam, čo taktiež
nesmierne znepokojovalo hlavne cirkevných predstaviteľov. Situácia vyvrcholila v
roku 1222 vydaním Zlatej buly kráľa Ondreja II., v ktorej zakázal pôsobenie
moslimov (a Židov) v dôležitých úradoch. V článku XXIV sa vyslovene uvádza:
„Komorskými grófmi, mincovníkmi, soľníkmi a mýtnikmi môžu byť šľachtici
kráľovstva. Izmaeliti a Židia sa nimi nemôžu stať.“ V rokoch tesne pred
mongolským vpádom dosiahol moslimský živel v Uhorsku svoj vrchol. Pripomeňme si,
že niekoľko desaťročí pred mongolským vpádom informovali študenti islamského
práva z Uhorska Jáqúta, že ich osady nie sú opevnené. Je preto logické, že sa
stali obeťou mongolského drancovania. Napriek tomu, že o tom nemáme podrobné
správy, musíme predpokladať, že najväčšiu ujmu islamu v Uhorsku spôsobil práve
mongolský nájazd. Komunita už nebola schopná obnoviť svoju predchádzajúcu moc.
Samozrejme, časť moslimov určite prečkala mongolský nájazd bez ujmy. No skôr sa
to týka tých menej slobodných obchodníkov a kupcov, ktorí žili roztrúsene medzi
väčšinovým obyvateľstvom, aj v opevnených mestách. Skupiny slobodne vieru
vyznávajúcich moslimov – vojakov, bývajúcich v neopevnených mestách, boli silne
zdecimované. Ešte pred moslimským vpádom prišla do Uhorska početná skupina
východných nomádskych bojovníkov – Kumánov. Moslimských bojovníkov prestal
uhorský štát potrebovať, a tým pádom prestal tolerovať ich odlišné vyznanie.
Samozrejme, islam nevymizol z Uhorska hneď, trvalo to snáď niekoľko generácií.
Moslimská komunita bola čoraz viac marginálnou, dokonca až do takej miery, že si
ju oficiálne dokumenty prestali všímať.

Rozháraná a súperiaca Európa v 16. storočí umožnila moslimským Turkom preniknúť
až do jej stredu. V septembri 1529 obsadila Süleymanova janičiarska pechota
všetky strategické body okolo Viedne. Po dvoch týždňoch obliehania sa sami
stiahli a za provinčné sídelné mesto si zvolili Budín, ktorý definitívne ovládli
v roku 1541. Uhorsko ako celok zostalo pod nadvládou Turkov najmenej
nasledujúcich 150 rokov. Medzi územia, ktoré trvalo alebo aspoň dočasne
spravovali, patrilo aj celé južné Slovensko - niekde až po južné predhorie
Karpát. V roku 1547 obidve súperiace mocnosti nadviazali stále diplomatické
styky a prvýkrát uzavreli aspoň dočastný mier. Prelomový význam mala "Veľká
vojna" z rokov 1683-1699, zahájená druhým (a posledným) neúspešným tureckým
obliehaním Viedne na jeseň 1683. Víťazstvo spojeneckých vojsk tentokrát viedlo k
vytvoreniu tzv. svätej ligy pod patronátom pápeža, ktorá postupne vytlačila
osmanskú moc z Uhorska.

Na moravskej území vpadli Turci prvýkrát v roku 1599 v priebehu tzv. dlhej
tureckej vojny. Roku 1663 podnikli Tatári z Krymského chanátu, od 15. storočia
vazali osmanského sultána, spoločne s Turkami počas Osmansko-habsburskej vojny
niekoľko vpádov na Moravu po tom čo padla strategická pevnosť Nové Zámky na
južnom Slovensku.Vtedy bolo odvlečených do otroctva na 12 000 obyvateľov
Moravy."Čoskoro sa začalo ohavné neslýchané prznenie a znásilňovanie žien a
panien," napísal očitý svedok evanjelický farár Štefan Pilárik o ženách, ktoré
odvliekli Tatári.

Napriek ideologickému odporu voči islamskej pohrome je známe, že už koncom
šesťdesiatych rokov 19. storočia pôsobil vo Viedni najvyšší mufti pre Rakúsko.
To znamená, že v monarchii už vtedy žila nezanedbateľná pospolitosť moslimov,
ktorí sa v Rakúsku usádzali. Keď v roku 1878 Rakúsko-Uhorsko zahájilo vojenské
ťaženie, ktorého cieľom bolo vytlačiť Osmanov z Bosny a Hercegoviny.
Demografické zmeny v monarchii spôsobené okupáciou Bosny a Hercegoviny sa
prejavili aj v úpravách zákonodarstva. Moslimovia získali právo riadiť sa v
rodinnom práve moslimskou šaríou hanifovského smeru. V roku 1912 cisár František
Jozef I. podpísal návrh zákona č. 159/1912 r. z., ktorým bolo "islamské
náboženstvo hanifovského rítu prehlásené za štátom uznané. V Uhorsku bol právny
vzťah štátu k islamu upravený článkom XVII/1916, ktorý sa vzťahoval na islam bez
ohľadu na právny smer.

V porovnaní s ostatnými európskymi krajinami tvoria moslimovia u nás len
nepatrnú minoritu. Podľa sčítania obyvateľstva v máji roku 2001 sa k moslimskému
vierovyznaniu prihlásilo 1 212 obyvateľov SR, čo je možné zrovnať s budhistickým
náboženstvom, ku ktorému sa prihlásilo asi 1 660 osôb.

Na základe vyjadrení predstaviteľov moslimských organizácií je však ich počet
omnoho vyšší a pohybuje sa okolo 5 000. Podľa slov jedného z lídrov moslimov na
Slovensku Mohameda Safwana Hasnu, k nim patria predovšetkým zahraniční študenti
slovenských vysokých škôl, podnikatelia alebo obchodníci často s vysokoškolským
vzdelaním. Z hľadiska pôvodu a etnickej príslušnosti je ich príslušnosť veľmi
pestrá, sú to najmä Arabi, Albánci, Bosniaci, Slováci a iní.

Ukazuje sa, že prisťahovalci z európskych krajín, ktorých kultúra vykazuje mnohé
spoločné črty so slovenskými tradíciami, nie je tak častým predmetom verejných
diskusií ako prezencia imigrantov z kultúrne a nábožensky odlišných krajín, ako
sú napríklad ázijské alebo arabské krajiny. V poslednom období sa čoraz
častejšie dostáva do mediálnej, politickej aj verejnej pozornosti aj prítomnosť
alebo príchod moslimov na územie Slovenska a ich vplyv na majoritné
obyvateľstvo. Skupinu tzv. „rodených“ moslimov tvoria hlavne muži v mladom alebo
strednom ekonomicky aktívnom veku, ktorí majú na Slovensku prechodný, trvalý
pobyt alebo občianstvo. Mnohí z nich uzavreli alebo plánujú uzavrieť manželstvo
s partnerkou slovenskej národnosti. Z geografického hľadiska nie je možné
skupinu presne lokalizovať. Veľký počet moslimov žije v hlavnom meste, kde, ako
sa vyjadril jeden zo zástupcov moslimskej komunity Abdulwahab Al-Sbenaty, žije
okolo 200–250 praktizujúcich moslimov. Početná skupina sa nachádza aj v
Košiciach alebo Martine, a to predovšetkým vzhľadom na umiestnenie vysokých
škôl, kam prichádzali vo veľkej miere za štúdiom, ako aj iných mestách, či
obciach. Veľmi dôležitá a aktívna je aj skupina moslimov so slovenskou
národnosťou, kam počítame slovenských konvertitov. Podľa neoficiálnych odhadov
žije na Slovensku 150–400 konvertitov. Prevažnú väčšinu z nich tvoria mladí
ľudia so stredoškolským alebo vysokoškolským vzdelaním, hlavne ženy, ktoré
prijali islam z vlastnej iniciatívy, alebo po nadviazaní známosti s moslimským
partnerom.

Medzi predmety kritiky patrí napríklad morálna stránka proroka Mohameda, a to
ako v jeho verejnom, ako aj osobnom živote. Otázky týkajúce sa pravosti a
morálky Koránu, islamskej svätej knihy, sú kritikmi tiež diskutované. Iné
kritiky sa zameriavajú na otázku ľudských práv v dnešných islamských štátoch a
postavenie žien v islamskom práve a praxi. V klasickom islamskom práve, trestom
za odpadlíctvo (opustenie náboženstva) od islamu, je smrť.

V nadväznosti na nedávny multi-kulti trend bol kritizovaný vplyv islamu na
schopnosť, resp. neschopnosť moslimských prisťahovalcov na Západ integrovať sa.

Saudská Arábia čelí kritike za šírenie wahhábizmu, čo je sunnitská fundamentálna
forma islamu a štátnej ideológie Saudskej Arábie. Striktnou interpretáciou
wahhábizmu sa inšpirovali mnohé islamistické hnutia ako je Islamský štát v Sýrii
a Iraku, Kaukazský emirát, sýrski povstalci z Fronty an-Nusrá, teroristická
organizácia Al-Káida, alebo Tálibán. Wahhábizmus začal expandovať v 70. rokoch,
keď Saudi využili svoje príjmy z predaja ropy na sponzorovanie výstavby mešít a
madras po celom svete a na šírenie svojej radikálnej a netolerantnej
interpretácie islamu.



https://sk.wikipedia.org/wiki/Praha

Praha (nem. Prag, angl. Prague, tal. Praga, maď. Prága) je najväčšie mesto
Česka, hlavné mesto Česka, sídlo Stredočeského kraja (ktorý územie mesta
obklopuje) a zároveň samostatná správna jednotka (štatutárne mesto a vyšší
územný samosprávny celok). Má rozlohu 496 km², žije tu 1 267 449 obyvateľov (k
1. januári 2016), v metropolitnej oblasti s rozlohou 6 977 km² až 1 246 240
obyvateľov (k 31. 03. 2013).

Mesto leží na dolnom toku Vltavy pri ústí Berounky. Vltava má pri Karolovom
moste šírku 320 m a je v Prahe dlhá 23 km, má priemerný spád 0,5 na 1 km,
najväčšiu hĺbku 10,5 m a najvyšší stav v marci a apríli. Vltava v Prahe vytvára
veľký meander, tzv. holešovický oblúk. Prítoky Vltavy sprava: Botič a Rokytka.
Prítoky Vltavy zľava: Berounka, Dalejský potok, Brusnice a Šárecký potok.

Skoro celá Praha je v povodí Vltavy, do povodia Labe patrí len severovýchod
mesta.

Praha leží v severnej časti Barrandiénu v Stredočeskej oblasti, starej ale slabo
premenenej oblasti Českého masívu. V oblasti mesta sa stretáva SZ-JV sázavský
zlom s kolmým pražským zlomom a závistským prešmykom. Okolie mesta je budované
hlavne prvohornými morskými bridlicami, pieskovcami a zlepencami. Výnimku tvorí
južný obvod s podložím z vápenca a mramorov. V druhohorách (kriede) bola Praha
zaliata morom a usadili sa tu vrstvy pieskovcov a opúk (dnes napr. na Strahove,
Bielej hore a pod.). Potom more ustúpilo a dolinu Prahy formovali toky, najmä
Vltava. Celkovo je v oblasti mesta vyvinutých jedenásť štrkových terás
pleistocénneho veku. Horniny staršieho pliocénneho zdibského stupňa sa dnes
nachádzajú asi 110 – 125 m nad dnešnou hladinou Vltavy.

Prítoky Vltavy vytvorili charakteristické terénne útvary akými sú Barrandova
skala, Dívčí Hrady, Braniská, Vyšehradská skala, Petřín, Letná, Trója, Baba či
Biela hora.

Historické centrum mesta s jedinečnou panorámou Pražského hradu je pamiatkovou
rezerváciou UNESCO.

Mestská pamiatková rezervácia tu bola zriadená roku 1971 na ploche 8,22 km² a
patrí do nej najmä Staré Město, Josefov, Malá Strana, Hradčany s Pražským
hradom, Nové Město a Vyšehrad. Je to najrozsiahlejšia mestská pamiatková
rezervácia v Európe.

Od 1. júla 2001 platí nasledujúce rozdelenie mesta – 57 mestských častí spravuje
22 správnych obvodov s rozšírenými kompetenciami.

Praha je dopravnou križovatkou. Na západe je diaľnica do Plzne a Norimbergu, na
východe zas diaľnica do Brna a Ostravy a na severe smerom na Ústí nad Labem a
Nemecka a na východe smerom na Hradec Králové.

V Prahe existuje mestský železničný systém menom ESKO PRAHA. Najdôležitejšími
stanicami v Prahe sú: Praha-hl.n., Praha-Smíchov, Praha-Libeň, Praha-Masarykovo
nádraží, Praha-Vršovice atd.

Letisko sa nachádza v Ruzyni v severozápadnej časti mesta a je po viedenskom
letisku druhým najväčším v strednej Európe. V meste je aj prístav na rieke
Vltava.

Mestskú hromadnú dopravu tvorí integrovaný dopravný systém (IDS). Základ tvorí
Pražské metro (trate A, B, C), významné sú aj električky a doplnkovú funkciu
majú početné autobusy.

Hrubý domáci produkt (HDP) v Pražskom kraji dosahoval roku 2002 asi 620 miliárd
Kč (čiže 25,7 percent celkového HDP v trhových cenách) s vysokým podielom na
hlavu obyvateľstva (226 % ak sa priemer celej krajiny = 100 %).

Objemom svojej výroby sa v Prahe jednoznačne presadzujú dve odvetvia: produkcia
potravín a produkcia elektrických a optických prístrojov, obe odvetvia s
približne 33 miliardami Kč v roku 2002 alebo podielom 12 percent na produkciu
odvetví v celom štáte (tržby za vlastné výrobky a služby v bežných cenách).
Významnú rolu tu hrá predovšetkým výroba rozhlasových a televíznych prijímačov
(20 percent celkovej produkcie krajiny a súčasne aj prvé miesto v regionálnej
štruktúre).

Tieto odvetvia sú nasledované polygrafickým priemyslom s takmer 24,5 miliardami
Kč tržieb. Význam tohto odvetvia vyplýva zo skutočnosti, že v hlavnom meste sa
toto odvetvie silno koncentruje (44 percent celkovej produkcie) a Praha tu
zaujíma prvé miesto zo všetkých regiónov.



https://sk.wikipedia.org/wiki/Zlatan_Ibrahimovi%C4%87

Zlatan Ibrahimović (* 3. október 1981, Malmö, Švédsko) je švédsky futbalový
útočník v súčasnosti hrajúci za Manchester United. Zlatan bol súčasťou švédskeho
národného tímu od 2001 a v roku 2010 sa stal jeho kapitánom. Reprezentačnú
kariéru ukončil v roku 2016.

Svojím herným štýlom a akrobatickým zakončovaním je prirovnávaný k Marcovi van
Bastenovi. Jeho teatrálne nožničky za Švédsko v zápase proti Anglicku boli v
roku 2013 ocenené Cenou Ferenca Puskása. Mimo futbal je známy svojou
arogantnosťou, drzosťou a otvorenosťou, navyše o sebe niekedy hovorí v tretej
osobe. V decembri 2013 bol Ibrahimović zaradený britským denníkom The Guardian
na 3. miesto medzi najlepšími futbalistami sveta – za Lionelom Messim a
Cristianom Ronaldom. V decembri 2014 ho švédske noviny Dagens Nyheter označili
za druhého najlepšieho športovca Švédska všetkých čias – na prvé miesto
umiestnili tenistu Björna Borga.

Narodil sa v Malmö moslimskému Bosniakovi a katolíckej Chorvátke, ktorí
emigrovali do Švédska, kde sa neskôr spoznali.

S futbalom začal v 6 rokoch v juniorských kluboch Malmö BI a FBK Balkan. Neskôr
začal pravidelne hrávať v miestnom Malmö FF. V 15 rokoch chcel Zlatan skončiť s
futbalom a zamestnať sa v dokoch v Malmö, ale jeho tréner ho presvedčil, aby
hral ďalej. Jeho futbalovým idolom v detstve bol brazílsky útočník Ronaldo.

Má dvoch súrodencov a troch nevlastných súrodencov. Jeho partnerkou je Helena
Segerová s ktorou má dvoch synov – Maximiliána (* 22. september 2006) a Vincenta
(* 6. marec 2008). Dstal čestný čierny pás v taekwonde, ktoré ako dieťa trénoval
v klube Enighet v Malmö. Plynule rozpráva švédsky, bosniansky, anglicky,
španielsky a taliansky. V rozhovore pre Eurosport vo februári 2011 prezradil, že
jeho vzorom je boxer Muhammad Ali, či už v športe alebo súkromnom živote.

Spolupracuje s firmou Nike pre ktorú robí televízne reklamy po boku hráčov akými
sú Cristiano Ronaldo, Neymar alebo Wayne Rooney. Nosí kopačky značky Nike
Mercurial, na ktoré si necháva vyšiť mená a dátumy narodenia svojich synov na
vonkajšiu stranu kopačiek. Koncom roka 2007, za pomoci Nike, zafinancoval v
štvrti Rosengård v Malmö stavbu pouličného futbalového ihriska, tzv. Zlatan
court – poskytol hrací koberec, bránky, umelé osvetlenie a oplotenie. V 2008
daroval sadu dresov od Nike svojmu bývalému mládežnickému klubu FBK Balkan.

Počas pobytu s národným mužstvom v Malmö v septembri 2012 bol ocenený nápisom na
miestnom chodníku slávy športu. V marci 2014 nechala švédska pošta vydať sadu
piatich poštových známok s jeho podobizňou. Ibrahimović tiež vystupuje v známej
sérii videohier FIFA, kde bol vo FIFA 15 ohodnotený ako 4. najlepší hráč.

11. augusta 2014 venoval čiastku 51 000 $ švédskemu národnému futbalovému tímu
mentálne postihnutých, aby sa mohol zúčastniť Svetového pohára INAS v Brazílii.

14. februára 2015, po strelení gólu v zápase s Caen, vyzliekol svoj dres, aby
ukázal svoje odstrániteľné tetovania s 50 menami ľudí, ktorí trpia hladom a
zvýšil tak povedomie o svetovom hladomore.

Svoj prvý kontrakt podpísal s Malmö v roku 1996 a o 3 roky neskôr bol povolaný
do seniorského tímu hrať najvyššiu švédsku ligu Allsvenskan. V tej sezóne
skončilo Malmö na 13. mieste a zostúpili do Superettan, druhej najvyššej
švédskej ligy. Späť medzi elitu sa im podarilo dostať hneď v ďalšej sezóne. V
tom čase sa ho neúspešne snažil presvedčiť Arsène Wenger, aby sa pripojil k
londýnskemu Arsenalu. O jeho služby sa zaujímal aj Leo Beenhakker z Ajaxu
Amsterdam, ktorému sa ho neskôr, 22. marca 2001, podarilo získať za čiastku 80
miliónov švédskych korún (8,7 milliónov €).

Pod vtedajším manažérom Co Adriaansom nedostával Ibrahimović veľa príležitostí.
Zmena nastala, keď bol Adriaanse vyhodený 29. novembra 2001. Nový manažér,
Ronald Koeman, zaradil Zlatana do základnej zostavy. Ajax v tej sezóne vyhral
titul v Eredivisie. V nasledujúcej sezóne strelil dva góly v svojom debutovom
zápase Ligy majstrov proti francúzskemu šampiónovi Olympique Lyon 17. septembra
2002 – Ajax vyhral 2:1. V jeho poslednej sezóne v Ajaxe sa blysol gólom proti
NAC Breda 22. augusta 2004, ktorý diváci Eurosportu vybrali za gól roka.

18. augusta 2004, počas medzinárodného zápasu proti Holandsku, Ibrahimović
zranil spoluhráča z Ajaxu Rafaela van der Vaarta, ktorý ho neskôr obvinil, že to
spravil zámerne. Toto viedlo k jeho náhlemu predaju do Juventusu 31. augusta.

Z Ajaxu do Juventusu prestúpil za 16 miliónov €. Po príchode bol okamžite
zaradený do základnej jedenástky, čiastočne aj vďaka zdravotným problémom
kanoniera Davida Trezegueta. V prvej sezóne strelil 16 gólov. Koncom sezóny mal
údajne Juventus odmietnuť ponuku Realu Madrid na prestup Ibrahimovića vo výške
70 miliónov €. Neskôr sa prevalilo, že šlo len o reklamný trik zo strany
Zlatanovho agenta Mina Raioly, ktorý sa takto snažil zvýšiť jeho trhovú hodnotu.
14. novembra 2005 získal cenu Guldbollen udeľovanú najlepšiemu švédskemu
futbalistovi roka.

V nasledujúcej sezóne sa jeho pozícia v útoku zmenila. Namiesto postu
zakončovateľa hral Zlatan viac z krídla a začal sa podieľať na tvorbe hry, čo sa
odzrkadlilo na jeho štatistikách – strelil menej gólov, avšak zaznamenal viac
asistencií. V sezóne 2005/2006 podával nevýrazne výkony, najmä v zápase Ligy
Majstrov pri prehre s Arsenalom. V máji 2006 odhalila talianska polícia
korupciu, do ktorej malo byť namočených 5 talianskych klubov vrátane Juventusu.
Škandál Calciopoli mal za dôsledok odobratie 2 trofejí Juventusu zo Serie A,
zostup do Serie B a odobratie 9 súťažných bodov. Nový personál sa snažil
presvedčiť Ibrahimovića a ďalších top hráčov aby ostali v klube, ale Zlatan
spolu s Raiolom trvali na odchode. Raiola sa dokonca vyhrážal žalobou, aby
vyslobodil Zlatan spod zmluvy s Juventusom.

Dňa 10. augusta 2006 skompletizoval Zlatan svoj prestup do Interu Miláno za 24,8
milióna €, kde podpísal 4-ročný kontrakt len pár dni po tom, čo do tímu
Nerazzuri zavítal 30-ročný bývalý kapitán Arsenalu Patrick Vieira. Po prestupe
odhalil, že ako mladší fandil Interu.

V v modro-čiernom drese debutoval 26. augusta 2006 vo finále talianskeho
superpohára proti AS Rím – Inter vyhral po predĺžení 4–3. Pri debute v Serii A
na štadióne Artemia Frenchiho strelil gól v zápase proti domácej ACF Fiorentine
a dopomohol k víťazstvu 3–2. V prvej sezóne dokázal Zlatan nastrieľať v lige 15
gólov a Inter ju zakončil výhrou Scudetta s rekordnými 97 bodmi.

Zlatan odohral svoj 100. zápas v Serii A 16. septembra 2007 na San Sire proti
Catanii, keď v druhom polčase striedal Hernána Crespa pri výhre 2–0. Jeho
kontrakt bol v tom roku obnovený s platnosťou až do roku 2013. Vďaka tomuto
kontraktu sa z neho údajne stal najlepšie platený futbalista sveta. 18. mája
2008 strelil Ibrahimović oba góly pri výhre 2–0 na Parmou čím zabezpečil Interu
druhý titul v Serii A v rade. Celkovo strelil 17 gólov v 26 ligových zápasoch a
bol vyhlásený za hráča roka Serie A ako aj zahraničného hráča roka Serie A.

Sezónu 2008/2009 zakončil ako najlepší strelec Serie A s 25 gólmi na svojom
konte a s Interom vyhral ďalší titul v Serii A v rade. Rovnako obhájil obe ceny
pre hráča roka Serie A z minulej sezóny. Jeho gól pätou proti Bologni bol
vybraný za gól roka.

Do Barcelony prestúpil 27. júla 2009, kde podpísal 5-ročný kontrakt výmenou za
útočníka Samuela Eto'oa na trvalý prestup, Alexandra Hleba na hosťovanie (s
opciou na 10 miliónov €) a doplatok 46 miliónov €. V prvom súťažnom zápase za
Barcelonu asistoval pri góle Lionela Messiho v zápase španielskeho superpohára
proti Athleticu Bilbao. Zlatanovi sa ako prvému hráčovi Barçy podarilo skórovať
v prvých piatich ligovch zápasoch v rade čím vytvoril nový klubový rekord. Prvý
gól v Lige majstrov strelil 20. októbra v zápase s ruským Rubinom Kazaň. Zlatan
si udržal streleckú fazónu aj po svojom trojtýždňovom zranení stehna v novembri
2009 a ako striedajúci hráč rozhodol svojím gólom o výhre v zápase proti Realu
Madrid. Barcelona zakončila rok 2009 víťazstvom vo finále Majstrovstiev klubov
FIFA nad argentínskym Estudiantes.

V januári 2010 bol zvolený do Tímu roka UEFA za rok 2009. 6. marca bol
Ibrahimović vylúčený v ligovom zápase proti Almerii, avšak Barcelona sa voči
rozsudku neodvolala a tak Ibrahimović nemohol nastúpiť v ďalšom zápase. Po
jednozápasovom dištance ho natrhnutie lýtkového svalu, počas rozcvičky pred
zápasom s Arsenalom, vyradilo zo zostavy až do 17. apríla, kedy nastúpil ako
striedajúci hráč v 82. minúte proti Espanyolu.

Sezónu ukončil so 16 gólmi a Barcelona vyhrala La Ligu s 99 bodmi v 38 zápasoch.
Svoj posledný gól v drese Barcelony strelil 14. augusta vo finále španielskeho
superpohára proti Seville. 25. augusta nastúpil za Barcelonu poslednýkrát v
zápase proti AC Miláno, po ktorom prezradil, že jeho vzťah s Pepom Guardiolom sa
začal zhoršovať a od februára spolu nehovorili.

AC Miláno oznámilo príchod Ibrahimovića na ročné hosťovanie s opciou na kúpu za
24 miliónov € na oficiálnej stránke 28. augusta 2010. Ibrahimović podpísal
4-ročný kontrakt. K prestupu dodal: „Tento presun mi dodáva viac adrenalínu.
Prestúpil som sem, lebo chcem s Milánom vyhrať Ligu Majstrov. Chcem vyhrať
double.“

Ibrahimović debutoval v drese Rossoneri 11. septembra v zápase proti Cesene –
Miláno prehralo 2–0 a Zlatan nedokázal premeniť penaltu. 14. novembra strelil
víťazný gól pri výhre 1–0 nad jeho bývalým klubom Interom Miláno v miestnom
Derby della Madonnina. 4. decembra, proti Brescii, asistoval Kevinovi-Princovi
Boatengovi pri góle na začiatku zápasu a neskôr sám skóroval tretí gól z
blízkosti pokutového územia – Miláno vyhralo 3–0. Podobný scenár sa opakoval 12.
decembra proti Bologni, kedy Zlatan opäť asistoval Boatengovi pri jeho skorom
góle v zápase a neskôr sám strelil tretí gól – Miláno vyhralo opäť 3–0 a Zlatan
si tak prípisal na svoje konto 13. gól a 8. asistenciu v 21 zápasoch celkovo. V
tom čase bol mnohými ľuďmi prirovnávaný k Marcovi van Bastenovi, vrátane ním
samotným. Ibrahimović dostal 3-zápasový dištanc za červenú kartu v remízovom
zápase proti Bari (1–1) z marca 2011 po tom, čo udrel súperovho obrancu Marca
Rossiho do brucha. Miláno si zabezpečilo výhru Scudetta po remíze s AS Rím 7.
mája 2011.

Novú sezónu začal 6. augusta 2011 v zápase talianskeho superpohára proti Interu,
kedy sa mu podarilo streliť gól a dopomôcť tak Rossoneri k prvej trofeji v
sezóne po víťaznom obrate na 2–1 na štadióne Vtáčie hniezdo v Pekingu. V prvom
zápase ligovej sezóny strelil gól pri domácej remíze 2–2 s Laziom. Ďalšie dva
góly si pripísal na svoje konto v zápasoch Ligy Majstrov – 28. septembra pri
výhre 2–0 nad Viktoriou Plzeň a 19. októbra po rovnakom výsledku s BATE Borisov.
Zlatan pokračoval v sérii solídnych výkonov aj v zápase s Parmou, kedy strelil
jeden gól, a v zápase proti AS Rím, kedy si pripísal ďalšie dva presné zásahy. V
novembri dokázal streliť gól v dvoch po sebe nasledujúcich zápasoch – najprv v
odvete Ligy Majstrov proti BATE Borisov a potom v ligovom zápase s Cataniou. Gól
dokázal streliť aj proti jeho bývalému klubu FC Barcelona pri prehre 2–3. Zlatan
si vystrieľal svoj 100. gól v Serii A proti Chievu Verona. V decembri sa zapísal
na listinu strelcov v každom z piatich ligových zápasov.

Rok 2012 začal gólom zo značky pokutového územia proti Atalante. Ďalšie dva góly
proti Novare z neho spravili najlepšieho strelca súťaže so 14 gólmi na svojom
konte. 5. januára, v zápase s Neapolom, dostal Ibrahimović červenú kartu po
facke Salvatoremu Aronicovi v čase, kedy bola hra prerušená – Ibrahimović tak
dostal ďalší trojzápasový dištanc v lige. 15. februára dopomohol Milánu dvoma
asistenciami a gólom pri výhre 4–0 nad Arsenalom. V marci si v zápase s Palermom
vystrieľal hetrik a navýšil počet ligových gólov na 17.

Tento článok je čiastočný alebo úplný preklad článku Zlatan Ibrahimović na
anglickej Wikipédii (číslo revízie nebolo určené).



https://sk.wikipedia.org/wiki/Spi%C5%A1sk%C3%BD_hrad

Spišský hrad je hradná zrúcanina zaberajúca vrchol travertínovej kopy Spišský
hradný vrch, tvoriaca dominantu širokého okolia na hlavnom cestnom ťahu
spájajúcom východoslovenské regióny Spiš a Šariš. Je nielen dokladom vývoja
architektúry od 12. do 18. storočia u nás, ale svojou rozlohou prevyšujúcou 4
hektáre (presne 41 426 m²) je jeden z najväčších hradných komplexov na
Slovensku.

Napriek tomu, že sa vypína nad mestom Spišské Podhradie, katastrálne patrí
územiu obce Žehra (jej miestnej časti Hodkovce) v okrese Spišská Nová Ves v
Košickom kraji.

Hrad je národnou kultúrnou pamiatkou a od roku 1993 je ako súčasť pamiatkového
súboru Levoča, Spišský hrad a pamiatky okolia zapísaný v Zozname Svetového
dedičstva UNESCO. Od roku 1990 je hradné bralo spolu s hradným komplexom
chránené ako chránený prírodný výtvor, od roku 1996 ako národná prírodná
pamiatka Spišský hradný vrch. Od roku 2004 je súčasťou chráneného územia
európskeho významu v rámci európskej siete chránených území Natura 2000
SKUEV0105 Spišskopodhradské travertíny.

Dôkaz o osídlení tohto územia už v období paleolitu podáva množstvo
archeologických nálezov. Od nepamäti pretínali toto miesto dôležité obchodné
cesty spájajúce juh Európy so severom a východ so západom.

Terajší hradný kopec tvoril oddávna prirodzené útočisko miestnych obyvateľov.
Jedno z prvých známych osídlení pochádza z neolitu, kedy sa tu usídlil ľud tzv.
bukovohorskej kultúry. Nositelia tejto kultúry husto osídľovali územie
východného Slovenska nielen na nížinách ale aj na miernych vyvýšeninách a
návršiach. Ich prítomnosť na spišskom hradnom vrchu dokumentujú početné nálezy
keramických výrobkov a kamenných nástrojov.

Najrozsiahlejšie a najintenzívnejšie ranohistorické osídlenie hradného kopca
spadá do obdobia prelomu letopočtov a viaže sa k prítomnosti ľudu s tzv.
púchovskou kultúrou. Nositeľom tejto kultúry bol pravdepodobne keltský kmeň
Kotínov. V hospodárskej sfére hrali u tohto etnika dôležitú úlohu chov dobytka,
ťažba a spracovanie železnej rudy. Opevnené hradisko tvorilo pravdepodobne akési
správne centrum tohto ľudu vo východnej časti Spiša. O vyspelosti tohto etnika
svedčí množstvo archeologických artefaktov, napr. strieborné mince tzv.
spišského typu, pochádzajúce pravdepodobne z obdobia 1. storočia pred Kr.

Koncom 2. storočia po Kr. však bolo hradisko náhle opustené. Na ďalších viac ako
deväťsto rokov dovtedy životom pulzujúci kopec osirel. Na prelome 5. – 6.
storočia sa začali v širšom okolí objavovať prví Slovania. Následné slovanské
osídlenie sa lokalizovalo na susednej planine vyvýšeného Dreveníka v podobe
rozľahlého opevneného hradiska.

Obdobie od 10. do polovice 13. storočia bolo naplnené bojmi za formovanie raného
uhorského štátu. Najmä existujúce slovanské i staršie hradiská poskytli novému
štátu potrebné opevnené body. Tak sa v priebehu 11. storočia pomaly vracal na
spišský hradný kopec život. Prelom 11. a 12. storočia sa už niesol v znamení
intenzívneho osídľovania hradného kopca čo sa odzrkadlilo v rozsiahlej stavebnej
činnosti. Postupne tu začal vznikať stavebný komplex nebývalých rozmerov.
Priaznivý vývoj narušil v prvej polovici 13. storočia pustošivý mongolský vpád,
ktorý vyvolal akútnu potrebu zabezpečenia krajiny pred vonkajším nepriateľom.

Do obdobia začiatku 13. storočia spadá i najstaršia písomná zmienka týkajúca sa
Spišského hradu. V listine z roku 1209 sa spomína predaj pozemkov na tomto území
spišskému prepoštovi Adolfovi. Listina hovorí, že toto územia bolo vyňaté z
právomoci spišského župana, čo znamená, že stredisko župy – hrad – tu musel
zákonite existovať.

Spišský hrad bol jedným z mála hradov, ktoré odolali ničivému mongolskému vpádu
v roku 1241, napriek tomu ešte zosilnili jeho opevnenie. Na stavebných prácach v
13. storočí sa podieľali severotalianski kamenárski majstri, ktorí neskôr
pracovali aj na stavbe Spišskej Kapituly a v Spišskom Štvrtku, ako aj na iných
stavbách v okolí. Významnou stavbou, pochádzajúcou z tohto obdobia, ktorá však
neprežila neskoršie stavebné úpravy, bola románska kaplnka, nachádzajúca sa nad
vstupnou bránou.

Polovica 15. storočia znamenala pre dejiny Spišského hradu z celouhorského
hľadiska významné obdobie. V roku 1437 zomrel kráľ Žigmund Luxemburský a
kráľovná Alžbeta Luxemburská povolala na ochranu záujmov svojho syna Ladislava
bratrícke vojská Jána Jiskru z Brandýsa. Ten po ovládnutí okolitého územia sa
zameral na dobytie hradu. Po prvom neúspešnom pokuse sa mu však po dohovore s
vtedajším hradným kapitánom podarilo hrad ovládnuť.

K najbohatšej šľachte patrili aj Zápoľskí, majitelia početných panstiev a
hradov. Za bojové zásluhy a vernosť panovníkovi daroval v roku 1465 Matej Korvín
Zápoľskovcom Spišský hrad do dedičnej držby aj s titulom dedičného grófa. Spolu
s hradom dostali i jedenásť slobodných spišských miest. Keď sa Zápoľskovci stali
pánmi Spišského hradu, napriek viacerým hradným panstvám, sa stal ich základňou,
čo zdôraznili i stavebnou premenou jeho areálu na šľachtické sídlo zodpovedajúce
svojmu významu. Po obnove poškodených častí začali s jeho prestavbou. V prvej
etape prác bolo ich hlavnou myšlienkou udržať románsky palác ako hlavný objekt.
Nasledujúce dve prestavby aj úprava románskeho paláca, znamenali vznik nových
budov a gotickej kaplnky so vstupmi od paláca, ktorú postavili na voľnom
priestranstve na nádvorí.

Do obdobia panstva Zápoľskovcov spadá ešte jedna významná udalosť. 2. februára
1487 sa tu palatínovi Štefanovi Zápoľskému a jeho manželke Hedvige narodil syn
Ján, neskorší uhorský kráľ.

Spišský hrad, ktorý sa v prvej polovici 16. storočia stal predmetom vnútorných
sporov, často menil majiteľov. Napokon pripadol natrvalo novému
rodu – Turzovcom. Počas ich panstva boli stavebné úpravy ovplyvňované novým
výtvarným prejavom – renesanciou, ktorej prílevu napomáhal intenzívny obchodný
styk Turzovcov so zahraničím.

Vo vlastníctve Turzovcov však hrad nebol ani jedno storočie. Už v tridsiatych
rokoch 17. storočia rod spišskou vetvou vymrel po meči. Hrad sa stal predmetom
dedičských sporov. Kráľovským rozhodnutím sa napokon Spišský hrad dostal v roku
1639 do vlastníctva nových a posledných majiteľov – Čákiovcov, v ktorých majetku
ostal až do roku 1945. Tí pristúpili k zásadnej prestavbe hradu. Prvým
predstaviteľov rodového vlastnítva na hrade bol Štefan.

Nové, meniace sa spoločenské podmienky, mali podstatný význam na ďalší osud
hradu. Obranné nároky sa znižovali a údržba hradu vyžadovala čoraz vyššie
náklady. S pribúdajúcim časom sa hradné panstvo postupne odsťahovávalo do
novovybudovaných kaštieľov pod hradom, Hodkoviec a neskôr aj Bijacoviec, a hrad
začal neúprosne chátrať.

Ešte raz však bolo treba hrad opevniť v súvislosti s udalosťami počas
protihabsburských povstaní Imricha Tököli (Thököly) a Františka II. Rákociho
(Rákóczi). Nasťahované cisárske vojsko prelomilo vysoké steny v hornom hrade pri
paláci tak, aby mohlo delami ohrozovať cestu od Braniska k Levoči. Uprostred
nádvoria zriadili ďalšie stanovište diel. Po ich odchode ostala na hrade iba
malá posádka, ktorú rodina vydržiavala. Hrad začal pustnúť. Dielo skazy dokončil
náhly požiar v roku 1780.

K zastaveniu deštrukčných aktivít prišlo až po skončení druhej svetovej vojny.
Už v roku 1945 bol hrad spolu s inými významnými pamiatkami vyhlásený za štátny
kultúrny majetok.

V roku 1961 Spišský hrad v rámci prvej skupiny vybraných historických objektov
vyhlásila vláda SSR za národnú kultúrnu pamiatku a takmer vzápätí, po rozsiahlom
archeologickom a historicko-architektonickom výskume, sa začala komplexná
záchrana hradu. Rozsiahle výskumy priniesli množstvo nových závažných poznatkov,
týkajúcich sa nielen genézy samotného hradu, ale aj širšieho územia. Konzervačné
a reštauračné práce prebiehajú na Spišskom hrade v podstate dodnes.

Priestory hradu, vysunutej expozícii Spišského múzea, sú verejnosti prístupné.
Sprístupnené sú viaceré objekty – na dolnom nádvorí tzv. náučná trasa, ktorej
súčasťou (popri sprístupnených častiach ochranného hradobného múru) sú zachované
a rekonštruované základy kruhovej pevnosti Jiskrových vojsk, ďalej barbakan
západnej brány stredného nádvoria zo 14. storočia, základy pravekej stavby
kultového charakteru, ako aj základy časti hospodárskych budov zo 17. storočia.
V roku 1985 sa sprístupnila v stavebnom komplexe renesančnej arkádovej chodby a
západných gotických palácov na hornom hrade historická expozícia, prezentujúca
doklady o osídlení hradného brala od najstarších čias až po výstavbu hradu, a na
dokumentáciu politickej a vojenskej moci šľachty, s dôrazom na obrannú bojovú
techniku hradu v 15. – 16. storočí a na feudálnu justíciu.

Jedným z prvých dokladov, potvrdzujúcich existenciu hradu, je listina, ktorou
kráľ Belo IV. 19. septembra 1249 potvrdil spišskému prepoštovi vlastníctvo obce
Jablonov. V listine sa súčasne spomína povolenie „in castro nostro Scypus“
(t. j. na našom hrade Spiš) postaviť vežu a palác.

Z polohy hradu priamo vyplývala jeho obranná funkcia. Súčasne mala hradná
posádka kontrolovať neďaleké obchodné cesty na Spiš zo všetkých smerov. V čase
ohrozenia mala posádka obsadiť okolité priesmyky a odraziť protivníkove vojská.
Z toho vyplývala i ďalšia dôležitá funkcia – bol súčasne strediskom Spišskej
župy a sídlom správcu kráľovských majetkov na Spiši.

Hrad ako kráľovský majetok bol neustále predmetom sporov, ktoré vždy prepukli v
plnej sile po smrti kráľa čí ním ustanoveného majiteľa. V súvislosti s tým možno
o Spišskom hrade hovoriť ako o akomsi údelnom kniežatstve v rámci Uhorska, kedy
sa jeho majiteľmi stávali členovia kráľovskej rodiny (v prvej polovici 13.
storočia bol v majetku vojvodu Kolomana, mladšieho brata Bela IV., o storočie
neskôr Štefana, brata Ľudovíta I. Veľkého z Anjou).

V roku 1301 Ondrejom III. vymrela arpádovská dynastia. Nástupnícke boje zasiahli
celú krajinu vrátane Spiša. Proti sebe sa postavili dve strany presadzujúce na
uvoľnený trón každá svojho kandidáta (Karola I. Róberta a Ladislava V.) Vtedy sa
majiteľom Spišského hradu a súčasne spišským županom stal Omodej Aba, ktorého
vymenoval Ladislav V. Čoskoro však Omodejovci prešli na stranu Karola I. a
pomohli mu k vlastníctvu hradu. Už onedlho ho však Karol I. musel hájiť pred
dobyvateľskými plánmi Matúša Čáka Trenčianskeho, ktorý hrad v roku 1312 po bitke
pri Rozhanovciach obľahol. Spišský župan Filip Druget sa mu však postavil na
odpor a hrad ubránil.

Za vlády Karola I. Róberta boli spišskými županmi menovaní príslušníci najvyššej
uhorskej aristokracie. Tak sa na hrade vo vlastníctve vystriedali Drugetovci,
Sečéniovci, Perínskovci, Berzeviciovci a iní.

Rušné časy v Uhorsku nastali v prvej polovici 15. storočia. V októbri 1439
zomrel Albrecht II. Habsburský, nezanechajúc dediča. Až vo februári
nasledujúceho roku prišiel na svet syn Ladislav, ktorého záujmy sa rozhodla jeho
matka Alžbeta Luxemburská brániť. Na pomoc zavolala vodcu bratríkov Jána Jiskru
z Brandýsa. Ján Jiskra prišiel na Slovensko a postupne ho získaval do svojej
moci. V roku 1441 sa dostal na Spiš. Po ovládnutí viacerých panstiev svoj záujem
upriamil na Spišský hrad, ktorý sa mu prispením hradného kapitána Petra Basku
podarilo ovládnuť. Za kapitána hradu vymenoval Jiskra Petra Aksamita. V roku
1453 však Aksamit hrad opustil.

Po Jiskrovi sa hrad dostal do rúk Juraja Turzu, bohatého levočského mešťana.
Patril mu však len veľmi krátko, lebo už v roku 1460 hrad prevzal do svojej
správy kráľ Matej Korvín. nasledujúcich päť rokov bol Spišský hrad kráľovským
majetkom, vojenskou pevnosťou a sídlom spišského župana.

V roku 1465 dostal spolu s dedičným titulom spišských županov do vlastníctva
Zápoľskovcov. Aký význam mal pre nich Spišský hrad i titul vyplýva z toho, že
napriek tomu, že v tom čase vlastnili údajne až sedemdesiatdva hradov, stal sa
Spišský hrad ich sídelným a titul spišského župana používali pred všetkými i
oveľa vyššími titulmi.

Zápoľskovci hrad vlastnili do roku 1528. Jedným z jeho majiteľov bol i neskorší
uhorský kráľ Ján Zápoľský, ktorý sa tu dokonca bránil pred cisárskymi vojskami
Ferdinanda I. V marci 1528 Ferdinand hrad obľahol a po dvoch týždňoch sa mu
posádka hradu vzdala.

Opäť v kráľovských rukách sa v roku 1531 dostal do vlastníctva Turzovcov.
Alexander Turzo už predtým vymenovaný za spišského župana sa v tom roku stal
pánom Spišského hradu, na ktorý v roku 1553 dostal aj kráľovskú donáciu, ale len
pre potomkov po meči. Turzovci v roku 1635 spišskou vetvou vymreli v mužskej
línii (posledným členom rodu i majiteľom hradu bol Matej Turzo) a tak sa hrad
opäť stal predmetov sporov; tentoraz sa oň uchádzali rôzni vzdialení príbuzní.
Najoprávnenejšie nároky na dedičstvo mala Eva Forgáčová, vnučka Alexandra Turzu,
vydatá za Štefana Čákiho. Ten sa násilne zmocnil hradu, čím sa dostal do
nemilosti kráľovskej komory. V roku 1636 bol pod nátlakom nútený hrad vydať, no
už o tri roky ho na príhovor palatína Mikuláša Esterháziho a za úplatu dostal od
kráľa Ferdinanda III. späť. Hrad sa tak dostal do dedičnej držby rodu, ktorý ho
vlastnil až do polovice 20. storočia.

Od druhej polovice 17. storočia nastalo v dejinách Spišského hradu obdobie
postupného úpadku. Prežil ešte dve obliehania. Jedno počas Tököliho povstania,
keď ho od augusta do polovice novembra 1683 bezvýsledne obliehali kuruci. Druhý
raz odolával v decembri 1703 vojskám Františka II. Rákociho, no na Vianoce toho
roku hrad dobyvateľom podľahol. Nasledujúce tri roky bol v rukách Rákociovcov.

V tom čase však Čákiovci ako právoplatní majitelia nejavili už o hrad veľký
záujem. Zmenené spoločenské podmienky u nich vyvolali potrebu vybudovať si
pohodlnejšie sídla v podhradí, do ktorých sa postupne presťahovali. Hrad začal
pustnúť a devastácii nemohla zabrániť ani neveľká posádka, ktorú si na hrade
ešte vydržiavali. Definitívny zánik nastal v roku 1780, kedy hrad podľahol
ničivému požiaru. Jeho niekdajší strategický význam stratil zmysel a požiarom
zničené hradné múry ostali iba ako kulisa okrášľujúca krajinu.

Hradný areál zaberá temeno Spišského hradného vrchu v smere východ-západ, so
zvažujúcim sa terénom smerom na západ. Horný hrad, zaberajúci temeno hradného
vrchu, tvorí stavebne najzachovalejšiu časť hradu. Dominuje mu murivo románskeho
paláca a obrannej veže, ako aj murivá ďalších obytných stavieb.

Najrozsiahlejšiu časť hradného areálu zaberá dolné nádvorie upravené ako
otvorený priestor so zakonzervovanými základmi budov a hradného opevnenia. K
zaujímavým častiam patria základy polkruhového barbakanu – predsunutej vstupnej
brány na stredné nádvorie, pochádzajúce z druhej polovice 14. storočia. Niekedy
plnil dôležitú funkciu pri obrane hradu, no po dobudovaní dolného nádvoria svoj
význam stratil a zanikol. Z čias Jiskrovho panstva na hrade pochádzajú základy
samostatnej kruhovej stavby, tzv. Jiskrovej pevnôstky, postavenej po roku 1442,
slúžiacej pôvodne ako veliteľský príbytok. Pevnôstku chránil kruhový kamenný múr
a obvodová priekopa, cez ktorú viedol drevený most.

V závere arkádovej chodby sa vpravo vstupuje do gotickej kaplnky svätej Alžbety
Uhorskej, pochádzajúcej z tridsiatych rokov 15. storočia.

Kaplnka bola postavená v dvoch fázach. Jej vznik pravdepodobne súvisel so
stavebnými úpravami Spišského hradu v rokoch 1430 – 1437. Zastropená bola
najskôr plochým, pravdepodobne kazetovým stropom. Zaklenutie v podobe kamenných
rebier, znamenajúce súčasne zavŕšenie stavebných prác na kaplnke, bolo
realizované neskôr, pravdepodobne v druhej polovici 15. storočia za panstva
nových majiteľov hradu – Imricha a Štefana Zápoľskovcov; predpokladá sa, že išlo
o sieťovú klenbu.

Pôvodný jednopodlažný priestor hradnej kaplnky s emporou, slúžiaci na súkromnú
zbožnosť hradného panstva, so vstupom na západnej strane, v 17. storočí zmenil
svoju funkciu na pohrebnú kaplnku. Do podlahy bola vyhĺbená krypta, ktorú
prekrývala dodnes zachovaná pieskovcová platňa. Na južnej strane mala kaplnka
pristavaný priestor sakristie z 1. polovice 17. storočia. Pravdepodobne pri
tejto úprave bol exteriér kaplnky vyzdobený sgrafitovou výzdobou.

Spišský hrad tvorí neoddeliteľnú a trvalú súčasť kultúrneho dedičstva Slovenska.
Svojím významom ďaleko presiahol hranice regiónu i celej krajiny. Stal sa
vyhľadávaným turistickým objektom, o čom svedčí každoročne sa zvyšujúci počet
jeho návštevníkov. Atraktivitu hradu znásobuje blízkosť ďalších významných
pamiatok (kostol Ducha Svätého v neďalekej Žehre, súbor historických pamiatok v
Levoči a Spišskej Novej Vsi, katedrála svätého Martina v Spišskej Kapitule,
viacero kaštieľov v okolitých obciach a i.). K hradu je jednoduchý príjazd
priamo z hlavného cestného ťahu Poprad – Prešov.



https://sk.wikipedia.org/wiki/Ve%C4%BEk%C3%A1_Brit%C3%A1nia

Veľká Británia môže byť aj bývalé (do roku 2000 platné) oficiálne slovenské
krátke označenie pre Spojené kráľovstvo Veľkej Británie a Severného Írska, dnes
správne Spojené kráľovstvo

Takto komentuje používanie výrazov Británia a Veľká Británia v angličtine Oxford
English Dictionary :

...From the Old English period onwards the name Britain has been used to denote
the geographical area comprising England, Wales, and Scotland, with their
dependencies (more fully called Great Britain : see below), and in more recent
times also used for the British state or empire as a whole. After the Old
English period, Britain was used only as a historical term, until the early to
mid 16th cent., when it came again into practical politics in connection with
the efforts made to unite England and Scotland (...). After the Act of Union of
1707, South Britain and North Britain are frequent in Acts of Parliament for
England and Scotland respectively (...): the latter also occurs occas. in later
(chiefly postal) use... The fuller name Great Britain has been in use since the
Middle English period, originally to distinguish the island from Brittany, which
was then also called Britain (...). Compare also "the more Britain" (1582 or
earlier)... The name gained a political aspect in connection with the union
between Scotland and England: in 1604 James I was proclaimed ‘King of Great
Britain’, and this name was subsequently adopted as the official name of the new
kingdom created in the Act of Union (...1707). Under the Act of Union of 1800
Great Britain became part of the "United Kingdom of Great Britain and
Ireland"... The name Britain was also used from early Middle English onwards to
denote the duchy of Brittany in France, in later use usually distinguished as
"Little Britain", "Britain the less" , "the less Britain" , etc. (...), and now
only in historical use... [Britain] In pl. [i.e. in the form Britains] [means]
Great Britain and its dominions and dependencies, the British Empire...



https://sk.wikipedia.org/wiki/Red_Hot_Chili_Peppers

Red Hot Chili Peppers (často skracované na "Red Hot" alebo "RHCP") je americká
rocková skupina založená v Los Angeles v roku 1983. Hudobný štýl skupiny
pozostáva hlavne z rocku s dôrazom na funk, a takisto na prvky ďalších žánrov
ako punk rock a psychedelický rock. Keď hrajú naživo, začleňujú do vystúpení
prvky jam band a to hlavne kvôli improvizácii prirodzenosti svojich vystúpení. V
súčasnosti pozostáva skupina z Anthonyho Kiedisa (vokály) a Michaela "Flea"
Balzaryho (basová gitara), dlhoročného bubeníka Chada Smitha a gitaristu Josh
Klinghoffera, ktorý je v skupine od roku 2009, potom ako odišiel zo skupiny John
Frusciante. Skupina Red Hot Chili Peppers dodnes vyhrali sedem cien Grammy a
patria medzi najpredávanejšie hudobné skupiny všetkých čias, s predajom 80
miliónov nahrávok po celom svete. V roku 2012 bola skupina uvedená do Rock and
Roll Hall of Fame. Pôvodná zostava skupiny pozostávala z gitaristu Hillela
Slovaka a bubeníka Jacka Ironsa, popri Kiedisovi a Fleovi.

Hudobný štýl skupiny Red Hot Chili Peppers je charakterizovaný ako funk rock,
alternatívny rock a funk metal, s vplyvmi hard rocku, psychedelického rocku a
punk rocku. Medzi interpretov, ktorí ovplyvnili tvorbu skupiny patria Defunkt,
Parliament-Funkadelic, Jimi Hendrix, Misfits, James Brown, Gang of Four, Bob
Marley, Big Boys, Sly and the Family Stone, Ohio Players, Queen, Stevie Wonder,
Elvis Presley, The Beach Boys, Black Flag, Ornette Coleman, Led Zeppelin, Bad
Brains, Fugazi, Fishbone, Marvin Gaye, Billie Holiday, Santana, Elvis Costello,
The Stooges, The Clash, Siouxsie and the Banshees, Devo a Miles Davis.

Tento článok je čiastočný alebo úplný preklad článku Red Hot Chili Peppers na
anglickej Wikipédii.



https://sk.wikipedia.org/wiki/Demografia_Slovenska

Poznámka: Pokles počtu narodených v roku 2012 je spôsobený umelo zmenou
definície narodených. Medzi narodených sa od roku 2012 nezarátavajú deti
narodené v zahraničí matkám s trvalým pobytom v SR. Do roku 2012 sa počítali aj
tieto deti, pričom rozdiel medzi týmito dvomi údajmi sa postupne zvyšoval, najmä
v dôsledku vstupu Slovenska do EÚ.

Slováci uzavreli v roku 2015 celkovo 28 775 manželstiev, rozvedených bolo 9 786
manželstiev. Na 100 uzavretých manželstiev pripadlo 34 rozvodov. Rozvodovosť od
roku 2008 klesá.

V roku 2012 sa zo Slovenska odsťahovalo takmer 2000 Slovákov, v rovnakom čase sa
ich vrátilo 5400. V roku 2015 sa na Slovensko prisťahovalo 6 997 ľudí zo
zahraničia, čo je o 1640 viac ako rok predtým, zo Slovenska sa naopak
vysťahovalo 3 870 ľudí.

Slovenská ústava garantuje slobodu vierovyznania. Väčšina obyvateľov SR (68,9 %)
vyznáva rímskokatolicizmus; druhou najväčšou skupinou sú ľudia bez vyznania
(13,0 %). 6,9 % obyvateľstva sú evanjelici a.v., gréckokatolíci tvoria 4,1 %
obyvateľstva, Reformovaná kresťanská cirkev tvorí 2 % a 0,9 % obyvateľov SR sú
pravoslávni. Zvyšných 4,2 % obyvateľov vyznávajú iné vierovyznania alebo
odmietli odpovedať.

definícia: obyvatelia starší 8 rokov, ktorí vedia čítať a písať celková
populácia: 99,6 % muži: 99,7 % ženy: 99,6 %

V mestách žije nadpolovičná väčšina obyvateľstva SR. Najľudnatejšia je
Bratislava, nasledujú Košice, Prešov, Žilina, Nitra a Banská Bystrica. Podľa
rozlohy dominuje Bratislava, nepatrne menšie je mesto Vysoké Tatry, tretie sú
Košice.



https://sk.wikipedia.org/wiki/%C5%BDilina

Žilina ( Žilina, lat. Solna, nem. Sillein alebo Silein, poľ. Żylina) je krajské
a okresné mesto na severnom Slovensku. Leží na sútoku riek Váh, Kysuca a
Rajčanka.

Počtom obyvateľov (83 643 osôb) je Žilina štvrtým najväčším mestom na Slovensku.
Je administratívnym, hospodárskym, dopravným a kultúrnym centrom severozápadného
Slovenska, niekedy sa jej hovorí „perla na Váhu“.

Mesto Žilina sa nachádza na sútoku Váhu s Kysucou a Rajčankou (pred ohybom Váhu
zo západného smeru na juhozápadný a pred vstupom do centrálneho vysokého územia
Západných Karpát), na zemepisnej súradnici 49°13′24.39″S 18°44′21.58″V﻿ /
﻿49,2234417°S 18,7393278°V﻿ / 49.2234417; 18.7393278. Jej rozloha je 80,03 km² a
nadmorská výška Mariánskeho námestia (historického centra) je 345 m n. m.

Táto správna a územná jednotka je súčasťou okresu Žilina a podľa mesta Žilina je
pomenovaná i celá orografická jednotka – Žilinská kotlina. Má tvar pravouhlého
trojuholníka s hraničnou líniou Malej Fatry, Kysuckej vrchoviny, Strážovských
vrchov, Súľovských vrchov a Javorníkov. Južným pokračovaním Žilinskej kotliny je
analogický výbežok Rajeckej kotliny, medzi ktoré je včlenená morfologicky
výrazná skupina Skaliek, patriaca k Strážovským vrchom. Zúženým pretiahnutým
výčnelkom popri potoku Varínka vybieha Žilinská kotlina až k Terchovej (ako
Varínsky výbežok). Žilinská kotlina sa zhoduje v hraničných oblastiach v
nadmorskej výške len s Bytčianskou kotlinou a to v nadmorskej výške cez
330 m n. m.

Katastrálne územie Žiliny patrí pod druhú najväčšiu riečnu sústavu Slovenska.
Reliéf povodia Váhu určujú jednotlivé orografické stavebné jednotky. V
Strečnianskej úžine dlhej 7 km utvára Váh tri charakteristické vhĺbené meandre
(Krivý, Domašín a Gabrišova). Váh po sútoku s Kysucou a Rajčankou opúšťa
Žilinskú kotlinu a prerezáva sa do Bytčianskej kotliny, kde vznikla vodná nádrž
Hričov. Zdrojom vodnosti povrchových tokov sú predovšetkým dažďové a snehové
zrážky. Jarné mesiace apríl a máj sú najvodnatejšie, lebo odvádzajú z pohorí
dažďové vody spolu s vodami pri topení snehu. Najmenej vody majú toky koncom
leta a začiatkom jesene. V zimnom období je najmenej vody v januári, lebo
väčšina zrážok je zachytených v snehovej pokrývke a ľade. Všetky rieky sa
vyznačujú extrémnosťou odtoku, keďže v čase dažďov a topenia snehu ich hladina
rýchlo stúpa a v období sucha prudko klesá.

Z hydrologického hľadiska majú význam veľké územia vápencov a dolomitov, ktoré
svojimi infiltračnými plochami podmieňujú bohatú pramenitosť. Na tieto oblasti
je viazaný i najväčší kúpeľný areál v blízkosti Žiliny, v Rajeckých Tepliciach.
Kúpele sú zamerané na liečenie reumatických, nervových a duševných chorôb a
chorôb z povolania. V oblasti Javorníkov je pomerne veľké množstvo málo
výdatných prameňov. Z hydrologického hľadiska nemá bradlové pásmo veľký význam.

Na rieke Váh sa nachádzajú dve vodné elektrárne. Na východ od Žiliny Vodné dielo
Žilina (18,15 mil. m³) a na západ Vodná nádrž Hričov (8,467 mil. m³), ktorá je
vytvorená zemnou hrádzou 9,5 m vysokou a 657 m dlhou. V zabudovanej vodnej
elektrárni sú 3 turbíny. Menšie jazero vzniklo prehradením a vyrovnaním toku
rieky pri budovaní vodného diela v Celulózke.

Na podnebie a klimatické pomery mesta a celej Žilinskej kotliny priamo vplývajú
jestvujúce výškové pomery územia. Táto oblasť má, tak ako územie celého
Slovenska, všetky základné znaky kontinentálneho (vnútrozemského) podnebia.
Žilina leží v pásme, kde nastávajú v priebehu roka pomerne pravidelné a náhle
výmeny poveternostných hodnôt. Podľa dlhoročného pozorovania sa začiatkom
januára obyčajne podstatne ochladí. Poveternostné pomery sa výrazne menia v
marci a v apríli, keď sa dosť rýchlo striedajú intenzívne teplá s citeľnými
ochladeniami, sprevádzanými dažďovými prehánkami, často i snežením. V druhej
polovici apríla teploty stúpajú a v máji na toto územie zvyčajne preniká studený
arktický vzduch, čo vedie k značnému poklesu teplôt (neraz aj pod 0 °C).
Obyčajne v polovici júna na naše územie zasahuje prúdenie chladnejšieho a
vlhkého oceánskeho vzduchu, ktorý sprevádzajú výdatné zrážky. Teplotné maximum v
oblasti Žiliny pravidelne vrcholí v druhej polovici júla a začiatkom augusta.
Pre koniec augusta a september sú charakteristické značné poklesy priemerných
teplôt. Amplitúda pomerného oteplenia nastáva na prelome septembra – októbra,
odkedy postupne teploty klesajú. Pri opätovnom oteplení v druhej polovici
decembra nastáva odmäk a dočasné rozpúšťanie snehovej pokrývky.

Žilina s integrovanými obcami patrí do mierne teplej polovlhkej oblasti, ktorú
charakterizujú chladnejšie letá. Pomerne teplé podnebie sa vyznačuje prevládaním
zrážok nad vyparovaním. Prebytok vody, ktorý pri tom vzniká, vsakuje len z
nepatrnej časti do zeme, ostatok odteká po povrchu v stálych a nevysýchajúcich
vodných bystrinách. Priemerné ročné hodnoty zrážok na území Žiliny sa pohybujú
okolo 650 – 700 mm, ale v niektorých rokoch priemer vzrastá až do 900 mm.
Najviac zrážok pripadá na jún, respektíve na prvú polovicu júla.

Rozmanitosti prostredia zodpovedá i rastlinstvo, ktoré je výsledkom dlhodobého
vývoja od ľadovej doby až po súčasnosť. Geologický podklad, ktorý sa často mení
na malých plochách, geomorfológia územia, klíma a zloženie pôdy vytvorili
podmienky pre výskyt rozmanitých druhov rastlín. V minulosti prevažnú časť
územia pokrývali zmiešané lesy, dnes sú kotliny zväčša odlesnené a premenené na
polia, lúky a pasienky, čím sa vytvorili podmienky pre výskyt druhotných
rastlinných druhov. Z pôvodných lesov kotlín sa zachovali len zvyšky, napríklad
Bôrik alebo Lesopark. Zamokrené územia s brehmi potokov a riek sa stali domovom
vŕb, topoľov a jelší. Na suchšie a vyvýšené miesta sa dostal jaseň, javor, dub a
pozornosť si zasluhuje porast duba letného pri Hôrkach. Na neupravených
pasienkoch a na medziach sa zachovali kríky hlohu, liesky, trnky a šípky. V
porovnaní s kotlinami sa lepšie uchovala vegetácia vo vyšších polohách, kde sa
vyskytuje zmiešaný porast buka, jedle a smreka.

So stúpajúcou nadmorskou výškou ubúda stromov a súvislý les sa začína rozpadávať
na skupinky smrekov a osamelé stromy nižšieho vzrastu. Nad týmto pásmom, t. j.
nad hornou hranicou lesa, sa začína pásmo výskytu kosodreviny. Z botanického
hľadiska sú zaujímavé najmä Strážovské vrchy a Malá Fatra. V týchto pohoriach
nachádzame druhy, prenikajúce zo severu a druhy nížinné, prenikajúce z juhu
údolím Váhu. Obzvlášť bohatá je flóra na územiach pekne vymodelovaných
vápencami, dolomitmi a vápencovými zlepencami. Do úzkych dolín a roklín s vlhkou
a chladnou klímou zostupujú horské karpatské druhy – soldanelka karpatská,
iskerník alpský a iné. Na slnečných kamenistých svahoch, vo svetlých lesoch, sa
vyskytuje poniklec slovenský, horec Clusiov, horec jarný, orlíček obyčajný,
klinček peristý, tučnica alpínska, astra alpínska a iné. Horské lesné rastlinné
druhy, ako sú papraď samčia, deväťsil biely, mačuha cesnačkovitá a iné, sa
vyskytujú vo vyšších polohách Strážovských vrchov. Oblasť Javorníkov, budovaná
flyšovými horninami, je na rastlinstvo chudobnejšia a prevahu tu má smrekový
porast. Hojne sa tu vyskytuje kyslička obyčajná, veternica iskerníkovitá,
čučoriedka obyčajná, rôzne druhy lišajníkov, machov, vres obyčajný a v celej
oblasti je bohatý výskyt húb.

Geologický podklad Malej Fatry je veľmi pestrý a závisle od neho sa mení i
rastlinstvo. Z endemických druhov tu rastie klinček lesklý, klinček včasný,
lomikameň trváci, zubačka lahočnatá a ďalšie. Z predľadovej doby sa tu nachádza
kortúza Matthiolová. Z reliktných druhov, ktoré prežili ľadovú dobu, sa tu
zachovala borovica lesná, tis obyčajný a dryádka osemlístková. Hoci je
rastlinstvo Malej Fatry silne poznačené ľudskými zásahmi, predsa sa tu na
určitých miestach zachovali veľmi cenné spoločenstvá, a preto sa zabezpečuje ich
stála ochrana.

Pestré druhové rozšírenie fauny je výsledkom dlhodobého vývoja, pôsobenia
prírodných činiteľov a zásahov človeka. Jej dnešný stav sa formoval od konca
posledného zaľadnenia. V okrajových častiach kotlín, v údolných nivách a na
lúkach s pestrou vegetáciou, sa vyskytujú viaceré druhy hmyzu, motýľov,
chrobákov, dvojkrídlovcov a ďalšie. Na faunu sú bohaté nižšie časti pohorí,
druhy viazané na lesné prostredie. Z hmyzožravcov je to na lúkach a v krovinách
žijúci krt obyčajný, piskor obyčajný a jež východoeurópsky. Vo vlhkých miestach
jaskýň, v štrbinách skál, bodov a dutinách stromov žije početná skupina
netopierov. Na vodné prostredie – močiare a neznečistené nádrže sú viazané
obojživelníky ako ropucha zelená, skokan hnedý, rosnička zelená a salamandra
škvrnitá. Z plazov je najrozšírenejšia jašterica krátkohlavá, v chladnejších
miestach jašterica živorodá a na skalách žije jašterica múrová. Jediným
jedovatým hadom je vretenica obyčajná. Z dôvodu poklesu počtu plazov sú všetky
druhy jašteríc chránené. Medzi 62 druhmi cicavcov má významné postavenie naša
najväčšia šelma – medveď hnedý, ktorý má v okrese Žilina západnú hranicu svojho
rozšírenia. Ďalej je to rys ostrovid, ojedinele sa vyskytuje i mačka divá a
jazvec lesný. Zo šeliem je to líška obyčajná, kuna lesná, kuna skalná, lasica
hranostaj a len ojedinele sa v čistých vodách vyskytuje vydra riečna. Z poľovnej
zveri je to najmä jelenia, srnčia a čierna zver a o ich reguláciu sa starajú
poľovnícke združenia a štátne lesy.

Vtáctvo intravilánu mesta Žilina sa vyznačuje druhmi, ktoré sú viazané na
blízkosť človeka, nakoľko tu nachádzajú ochranu a priaznivé potravinové
podmienky. Typickými a hojne zastúpenými druhmi sú najmä hrdlička záhradná,
škorec obyčajný, drozd čierny a vrabec domový. Menšia časť vtáctva sa vyskytuje
celoročne, časť prichádza k nám zimovať. Sú to druhy hibernujúce (napríklad
chochláč severský), iné sem zalietajú náhodne (druhy eratické). Najväčšia časť
našich operencov však patrí k sťahovavým vtákom, ktoré majú zimoviská v južnej a
juhozápadnej Európe, niektoré druhy až v rovníkovej Afrike. Vtáctvo Žiliny sa
vyznačuje veľkou pestrosťou, na čom má zásluhu najmä blízkosť hôr a vodných
plôch. V katastrálnom území mesta Žilina sa dosiaľ zistilo 148 druhov, z ktorých
pravidelne hniezdi 68 druhov (45,9 %).

Medzi najznámejšie námestia v meste patrí Námestie A. Hlinku a Mariánske
námestie. Obidve sú súčasťou pešej zóny v historickom centre mesta a bývajú
dejiskom dôležitých mestských kultúrno-spoločenských akcií.

Erb mesta pozostáva zo štítu, dvojkríža a dvoch hviezd na olivovozelenom
podklade. Dvojkríž a hviezdy sú zlaté (resp. žlté). Dvojkríž má byzantský pôvod,
vychádzajúci z cyrilo-metodskej tradície. Erb mesta Žilina má vysokú heraldickú
hodnotu a patrí medzi najstaršie mestské erby na Slovensku. Prvé vyobrazenie
znaku mesta pochádza z roku 1379.

Vlajka mesta je vodorovne rozdelená na horný žltý a dolný zelený pruh. Vľavo
hore je umiestnený erb mesta.

Pečať mesta je kruhová. V strede je erb so štítom a dvojkrížom. Okolo pečate sa
nachádza latinský nápis SIGILLUM, CIVIUM. DE. ZILINA.

Prvý nález zo staršej doby kamennej pochádza z obdobia lovcov mamutov. Kosti
mamutov sa našli pri niekdajšom kine Úsvit, v Považskom Chlmci a v bývalej
tehelni (medzi Malou Prahou a „Rondlom“). Najstarším dokladom osídlenia sú
nálezy v dnešnej mestskej časti Závodie z neskoršej doby kamenej (okolo 20 000
rokov pred Kr.). Našli sa tu kamenné nástroje, oštepy a pazúriky z oblasti
dnešného Poľska, čo vysvetľuje sťahovanie ľudí na juh za teplejším podnebím a za
zverou.

Ľudia lovili soby či mamuty, ktoré v tom čase žili v oblastiach so studeným
podnebím, aké bolo vtedy i v okolí dnešného mesta. Do príchodu ľudí ovládajúcich
poľnohospodárstvo (5000 – 4000 pred Kr.) sú poznatky o živote na území Žiliny
minimálne. Kmeň ľudí, ovládajúcich poľnohospodárstvo, patriaci do tzv.
lengyelskej kultúrnej skupiny, sa podľa nálezov usídlil, v Brodne, kde našli
sekeromlat a v Žilinskej Lehote, kde našli sekerky. Keramika z neskorej doby
kamennej, ktorá sa našla v okolí mesta, potvrdzuje jednoznačné osídlenie okolia
Žiliny.

V strednej Európe trvala doba bronzová v rozmedzí rokov 2 000 – 700 pred
Kristom, na Slovensku to bolo okolo 1 800 – 750 pred Kristom. Popolnicové
pohrebisko človeka z tohto obdobia sa našlo pri terajšom evanjelickom kostole,
kde bolo nájdených 10 hrobov. Ľudia boli pochovávaní žiarovým spôsobom a v
hlinených nádobkách (popolniciach) boli okrem popola a kostí i milodary a
hrobová keramika. Okrem popolnicových hrobov sa pochovávalo aj do jamkových
hrobov a náčelníkov v neskorom období pochovávali pod mohyly. Doba bronzová bola
obdobím tzv. lužickej kultúry, ktorej ľudia žili v osadách, pozostávajúcich z
niekoľkých obytných a hospodárskych domov. Takéto osady sa nachádzali na
Šefranici, Frambore, v Závodí, Brodne, Bánovej a Strážove.

Na obranu proti nepriateľovi si ľudia stavali opevnené hradiská. Boli to veľké
priestranstvá, obohnané drevenou ohradou, ktorá bola zosilnená valom z kmeňov a
udupanej hliny. Väčšina hradísk bola vybudovaná na vyvýšeninách alebo na
miestach chránených vodou. Počas ohrozenia bolo hradisko útočišťom všetkých
obyvateľov z okolia a žili tu prevažne roľníci, remeselníci a obchodníci. V
každom hradisku žil kmeňový náčelník – vojvoda. Pozostatky hradísk sa nachádzajú
aj v okolí Žiliny a boli to obranné, kultúrne, hospodárske i obchodné centrá.
Významné hradisko, stojace nad starou obchodnou cestou popri Váhu, sa nachádzalo
v Divinke na Veľkom vrchu, kde sa našli zvyšky nádob z vypálenej hliny. Ďalšie
významné hradiská boli na Straníku a v Závodí, kde sa zachovali aj pozostatky
valov, ktoré ich obkolesovali. Sústreďovala sa v nich remeselná výroba a výmenný
obchod.

V dobe železnej (750 pred Kr. – 100 po Kr.) pretrvávalo osídlenie na hradiskách,
kde sa udržiaval ľud lužickej kultúry – púchovskej skupiny. Sídliská z tohto
obdobia sa našli vo viacerých pričlenených obciach. V prvom storočí pred Kr.
osídlili naše územie keltské kmene, ktoré sem priniesli dokonalejší spôsob
spracúvania kovov. Potvrdené sú osídlenia na Šefranici, Frambore, v Strážove a
malá osada bola nedávno zistená i v priestore dnešného farského kostola. Život
pokračoval i na hradiskách na Straníku, v Závodí aj v Divinke, kde sa našli
keltské mince, ktoré svedčia o rozvinutom hospodárstve. V prvom storočí po Kr.
tu však osídlenie zaniklo, pravdepodobne vpádom nejakého cudzieho etnika.

Keď Germáni ovládli po Keltoch územie strednej Európy, na severnom Slovensku
žili Kvádi a Markomani, s ktorými viedli vojny Rimania. Po Rimanoch ostali v
Žiline tri poklady mincí a v Strážove keramika. V neskoršom období týmto územím
prešli germánski Góti a Longobardi.

Do Žilinskej kotliny prišli Slovania v konečnej fáze sťahovania národov v
5. – 6. storočí po Kr. Vytlačili prípadne splynuli s pôvodným obyvateľstvom a
obsadili niektoré predtým využívané sídliská – polozemnica so slovanskou
keramikou sa našla napr. na Frambore, kde boli nájdené ďalšie štyri objekty z
nasledujúceho storočia. V 9. storočí stál sídliskový objekt z obdobia Veľkej
Moravy na Bôriku pri bývalom letnom kine, v ktorého okolí bolo nájdených viacero
podobných osád dvorcového charakteru. V 9. storočí bol v meste podľa povesti
postavený prvý románsky kostol.

V Bánovej a v Žiline-Chrasti sa našli slovanské mohylníky, kde boli pochovávaní
bojovníci z centra Veľkej Moravy. Šíriť sa sem začalo kresťanstvo a opätovne
bolo osídlené hradisko v Divinke. Z 11. storočia pochádzajú slovanské sídliská
nájdené v Bánovej, Závodí a na Šefranici. Z neskoršieho obdobia sa o živote
(nielen) v Žilinskej kotline zachovali už aj písomné záznamy.

Najstaršia zachovaná písomná zmienka o Žiline pochádza z roku 1208, kedy Žilinu
tvorilo niekoľko slovenských osád, rozptýlených 0,5 – 2 km od Kostola sv.
Štefana (v latinsky písanej listine nitrianskeho župana Tomáša sa územie Žiliny
nazýva terra de Selinan čiže „Zem Žiliny/Žilinská“). Najväčšia z osád sa
pravdepodobne nachádzala na mieste súčasného historického jadra Žiliny. Jeho
súčasťou bol aj kostol s polkruhovou apsidou, nachádzajúci sa na mieste
súčasného Farského kostola, ktorého základy vytŕčajú spod súčasnej stavby.
Pravdepodobne táto z osád bola koncom 13. storočia zničená, poškodený bol i jej
kostol, ktorý bol následne podľa výskumu archeológov opravovaný.

Existencia Žilinského hradu je potvrdená viacerými listinami. Hoci prvá zmienka,
spomínajúca vlastníka Matúša Čáka Trenčianskeho, je z roku 1318, predpokladá sa,
že hrad je ešte o niečo starší. Ďalšie zmienky sú z rokov 1397 a 1454, kde sa
hrad spomína naposledy. Jeho poloha a teda priamo ani existencia nebola zistená
až do roku 2008, kedy boli pri výstavbe OC Mirage objavené základy mohutnej
veže. Základy hradnej veže boli zakomponované do budovy nákupného centra.

Nemeckí kolonisti zo sliezskeho Tešínskeho kniežatstva začali pred rokom 1300
stavať nové sídlo. Jadrom budúceho mesta sa stal tzv. rínok (dnešné Mariánske
námestie), čím sa kostol i hrad ocitli na jeho severnom okraji. Z roku 1312
pochádza prvá zmienka o Žiline ako meste, hoci po právnej stránke sa Žilina
stala mestom niekoľko rokov predtým. V ďalších rokoch sa dostala do vlastníctva
Matúša Čáka Trenčianskeho a po jeho smrti v roku 1321 sa Žilina stala mestom na
kráľovskej pôde. V tomto roku uhorský kráľ Karol Róbert z Anjou oslobodil mesto
od mýta a udelil mu ďalšie výsady. Najstaršia známa pečať s erbom Žiliny je z
roku 1379, hoci jej typárium bolo vyhotovené ešte za Arpádovcov. Počas 14.
storočia bola Žilina malé mesto a počet obyvateľov zrejme neprekročil 900.

Karol Róbert navštívil Žilinu 12. júla 1321 a udelil jej privilégiá – míľové
právo, právo rybolovu a trhové právo. V roku 1325 dostal prvý známy richtár
(fojt) Žiliny Ján Petzold do dedičného prenájmu osadu Krásno. Jeho syn Dominik
slúžil v armáde u kráľa Ľudovíta I. Veľkého z rodu Anjouovcov.

Žilina dostala od Ľudovíta I. Veľkého právo výročného trhu (jarmoku) v roku
1357. Táto výsada bola dôležitým impulzom pre rozmach remesiel i obchodu v meste
a nevyhnutným právnym predpokladom zabezpečenia prosperity jeho obyvateľov. V
roku 1364 dal vybudovať tzv. „Cestu kráľovského kuriéra“ Považím do Košíc a
Žilina bola jedným z miest, v ktorých sa vyberalo mýto. V roku 1369 zakázal kráľ
Ľudovít používať Žiline tešínske právo a mesto začalo používať právo
magdeburské. Tým sa riadila aj Krupina a zmena priniesla zlepšenie postavenia
mešťanov a obmedzenie práv dedičného richtára. 7. mája 1381 získalo slovenské
obyvateľstvo majúce prevahu v počte obyvateľov listinou Privilegium pro Slavis
rovnoprávnosť s nemeckými kolonistami. Bola vydaná uhorským a poľským kráľom
Ľudovítom a stanovila podiel počtu členov mestskej rady (polovica Slovákov a
polovica Nemcov v pomere 6:6). Originál listiny sa nezachoval, existuje len
kópia, ktorú vyrobili v Kláštore pod Znievom. Od roku 1382 bola Žilina
podriadená na základe listiny taverníkovi, ktorý mal riešiť sťažnosti obyvateľov
mesta a brániť ich výsady.

V období kráľa Ľudovíta I. vznikla aj Žilinská mestská kniha, významná literárna
a právna pamiatka. Obsahuje prepis magdeburského práva, ktorý vyhotovil Mikuláš
z Lukovej, čiže právo používané v meste Krupina, hospodárske zápisy v meste,
súdne zápisy a zápisy z mestskej rady v Žiline. Knihu tvorí 149 popísaných
listov, nachádzajúcich sa v koženej väzbe s rozmermi 29 x 22 cm. Prvý zápis v
slovenčine sa v knihe objavil v roku 1451 a posledné zápisy pochádzajú z roku
1561. Je najstaršou a najvýznamnejšou jazykovou a právnou pamiatkou Slovenska a
má stredoeurópsky význam.

Žigmund Luxemburský v roku 1397 potvrdil Žiline pôvodné výsady a na 10 rokov ju
oslobodil od plnenia pohraničného cla. Znamená to, že v Žiline boli obchodníci,
ktorí sa zaoberali diaľkovým obchodom. V roku 1405 sa Žilina zúčastnila na
krajinskom zhromaždení kráľovských miest, mestečiek a slobodných obcí v Budíne,
čo svedčí o hospodárskom rozmachu. Žigmund vydal malý dekrét a privilégium, v
ktorom dal príkaz na opevnenie mesta. Počas rokov 1431 až 1434 Žilinu dvakrát
dobyli a vypálili husitské vojská a na určitý čas mesto upadlo. Radnica vtedy
stála pravdepodobne niekde v strede mesta, od tejto doby je vo východnom rohu
Mariánskeho námestia. Vpád husitov zanechal dôsledky aj na postavení Nemcov v
meste. Žilina sa stáva slovenským mestom, v mestskej rade sa objavuje stále
menej Nemcov a v Žilinskej mestskej knihe sa začína písať slovakizovanou
češtinou.

V 14. storočí mala Žilina okolo 100 domov a 800 obyvateľov. Na konci storočia sa
pravdepodobne začali stavať predmestia – Kálov a Predmestie (Predmestská ulica).
Tým sa zvýšil počet domov aj obyvateľov a mesto sa zaradilo medzi väčšie malé
mestá s 1 000 – 2 000 obyvateľmi. Tento stav pretrval až do 17. storočia.
Obyvateľstvo tvorili plnoprávni mešťania a mestská chudoba, pričom plnoprávni
mešťania mali domové právo, viažuce sa k domu a gruntu. Patrili k nim mestskí
patricijovia, remeselníci a obchodníci, ktorí bývali na Rínku alebo v jeho
blízkosti. Patricijovia boli najbohatšie rody, ktoré sa podieľali na riadení
mesta v mestskej rade (lokátori).

Pravdepodobne od roku 1422 sa volil (predtým dedičný) richtár na jeden rok. Isté
je to od roku 1475 (až na výnimku – Blažeja a Doroty Podmanických, ktorí sa
zmocnili Žiliny v rokoch 1479 – 1483).

Z roku 1438 pochádza najstaršia zmienka o moste cez Váh pri Budatíne. Most
umožnil lepšie spojenie najmä so Sliezskom, a teda s územím Poľska, Česka i
Nemecka. Na moste sa, tak ako aj na Ceste kráľovského kuriéra z Považia do
Košíc, vyberalo mýto.

Kráľ Matej Korvín povolil Žilinčanom konanie výročného trhu na Michala a v roku
1458 ich oslobodil na dva roky od platenia pohraničného cla. V roku 1474
oslobodil Žilinu na tri roky od platenia mimoriadnych daní s podmienkou, Že si
vybuduje opevnenie. Výstavbou murovaného opevnenia by sa Žilina mohla stať
slobodným kráľovským mestom, čo by jej prinieslo viac slobôd a hospodárskych
výhod. Mesto však postupne budovalo len kamenné násypy – valy (pozostatkom sú
názvy ulíc „Horný a Dolný val“), slobodným kráľovským mestom nikdy nebolo.

V roku 1469 sa prvýkrát spomína mestská cirkevná škola a jej učiteľ majster Ján,
bol prvým mestským pisárom. Škola sídlila v budove pri farskom kostole, kde sa
dnes nachádza Mestské divadlo.

V tomto období bola Žilina významným centrom remeselníckej výroby. V 14. storočí
v meste pôsobilo viacero remeselníkov, ktorí sa v 15. storočí začali združovať
do cechov, chrániacich ich hospodárske záujmy. Artikuly cechu kožušníkov
pochádzajú z roku 1488, v nasledujúcich rokoch vznikli krajčírsky, mäsiarsky,
kováčsky, súkennícky a ďalšie cechy. Na ich čele bol cechmajster, ktorý
spravoval jednu dielňu. V cechoch nechýbal pisár, šafár, tovariši a učni. Cechy
riadili život členov mesta a zhromaždenia sa konali zväčša na rínku (dnešné
Mariánske námestie).

Ľudovít II. Jagelovský daroval v roku 1508 Žilinu Jánovi Podmanickému, ktorý sa
chcel zmocniť žilinského richtárstva. V dvadsiatych rokoch Žilina patrila pod
Zápoľských a stala sa typickým zemepanským mestom. V roku 1521 mesto postihol
veľký požiar. Pôvodné domy, ktoré od počiatkov vzniku mesta stáli na námestí,
boli prestavané do renesančného slohu.

Od roku 1520 až do roku 1848 mala Žilina len volených richtárov. Vo funkcii
pôsobili od apríla uvedeného roku až do voľby nového richtára v apríli
nasledujúceho roku. Od roku 1771 pôsobili richtári vo funkcii od 1. novembra
predchádzajúceho roku do 1. novembra uvedeného roku.

Bitka pri Moháči v roku 1526 ovplyvnila ďalší rozvoj a život Žiliny. Nastal čas
vojen, bojov a povstaní. Ján Zápoľský dal mesto do zálohu veľmožovi Burianovi
Světlovskému z Vlčnova, neskôr ho daroval Mikulášovi Kostkovi, ktorý však
porušoval jeho výsady, čo vyústilo v potvrdenie výsad Karola Róberta a Márie I.
Jánom Zápoľským. V roku 1540 sa do Žiliny nasťahovali ozbrojenci Podmanických s
úmyslom získať mesto a Farský kostol prebudovali na pevnosť. Po smrti Jána
Zápoľského panovník Ferdinand I. Habsburský odňal Žilinu Kostkovcom za
neposlušnosť a daroval ju Podmanickým. V roku 1548 vznikla dohoda medzi
feudálmi, na základe ktorej získali Žilinu Kostkovci a Podmanickí Bytču a Hričov
(Horný Hričov a Dolný Hričov). Obdobie týchto feudálnych bojov znamenalo pre
Žilinu pokles počtu obyvateľstva.

V 16. storočí sa Žilina stala strediskom reformácie. V roku 1542 sa spomína
protestantská škola vyššieho typu – akadémia. Sídlila v tej istej budove ako
stará mestská škola a pretrvala až do začiatku 18. storočia. Študovali tu aj
zahraniční študenti a učili tu osobnosti cirkevného života a spisovatelia (J.
Bánovský, E. Ladiver st., E. Ladiver ml., S. Nigríni, M. Ascanius – Haško). Po
smrti Mikuláša Kostku sa majiteľom Žiliny stal Štefan Deršfi, po ktorom bol
nájomníkom mesta za nedospelého Mikuláša Deršfiho Ladislav Révay. Za svoje kruté
zaobchádzanie so Žilinčanmi bol však napomenutý samotným kráľom. Prvá
kníhtlačiareň začala v meste pôsobiť v roku 1665. V máji 1691 zriadili jezuiti v
Žiline nižšiu strednú školu, ktorú neskôr pretvorili na nižšie gymnázium a v
roku 1761 na riadne gymnázium.

Na prelome 16. a 17. storočia sa Žilina stala významným hospodárskym centrom
širokého okolia. Dvakrát do týždňa sa tu konali trhy a šesťkrát do roka jarmoky,
pred ktorými boli dobytčie trhy. Trhy a jarmoky zohrávali významnú úlohu v rámci
celej krajiny. Najväčší rozvoj zaznamenala remeselná výroba a obchod, z čoho
prosperovali žilinskí obchodníci, oslobodení od mýta a chránení privilégiami.
Remeselná výroba sa sústreďovala v cechoch, z ktorých najvýznamnejší bol
súkennícky cech s artikulami z roku 1569. V čase najväčšieho rozmachu sa v
120 – 150 súkenníckych dielňach vyrobilo 50 000 metrov látky. Cechové dielne sa
sústreďovali na uliciach okolo Čepiela a najmä červené a biele súkno sa vyrábalo
z ovčej vlny. Druhým cechom bol mäsiarsky, s dielňami na dnešnej Bottovej ulici
a bitúnkom niekde pod farským kostolom. Ďalšími boli cech mlynárov, kožušníkov,
krajčírov, kováčov, hrnčiarov, stolárov, debnárov a iné. V období najväčšieho
rozkvetu pracovalo v Žiline asi 200 remeselníckych dielní (z toho 150
súkenníckych), združených do osemnástich cechov.

Mesto získavalo príjmy z daní remeselníkov a obchodníkov, trhových poplatkov,
mýta, prevádzky svojich polí, troch mlynov, píly, pivovaru, predaja dreva, pltí
a alkoholu. Vlastnilo tiež osady na Kysuciach, napríklad Krásno nad Kysucou.
Výdavky smerovali na prevádzku radnice, špitála, kostolov, hospodárskych budov a
svojich zamestnancov.

V roku 1610 sa pod patrónom palatína Juraja Turzu konala najvýznamnejšia udalosť
reformácie v Žiline. Zástupcovia evanjelickej cirkvi sa zišli na Žilinskej
synode. Synoda dobudovala organizáciu evanjelickej cirkvi na Slovensku, ktorou
sa aj formálne odtrhli od katolíckej cirkvi.

Rozvoju Žiliny nezabránili ani protihabsburské povstania, tridsaťročná vojna a
vojny s Turkami. Žilinčania zorganizovali aj vlastnú domobranu, ktorá úspešne
odrazila niektoré útoky. Rozvoj pretrval až do konca 17. storočia.

Ďalšími majiteľmi Žiliny boli Mikuláš Esterházy, Štefan Vešeléni a František
Vešeléni. Ako poddanské mesto si zachovala všetky práva slobodného mesta
(opevnenie, právo voliť richtára a samosprávne orgány, patronátne právo, právo
meča, oslobodenie spod cudzích súdov, mýtne, míľové právo i právo rybolovu).
Rozvoj sa skončil v posledných desaťročiach 17. storočia. V roku 1671 sa
František Vešeléni neúspešne pokúsil o sprisahanie proti kráľovi Leopoldovi I.,
ktorému mesto pripadlo ako konfiškát. V roku 1665 vznikla v Žiline na Bottovej
ulici kníhtlačiareň Jána Dadana, v ktorej sa tlačila najmä cirkevná literatúra.
Pretrvala až do roku 1704.

Od roku 1520 až do roku 1848 mala Žilina len volených richtárov. Vo funkcii
pôsobili od apríla uvedeného roku až do voľby nového richtára v apríli
nasledujúceho roku. Od roku 1771 pôsobili richtári vo funkcii od 1. novembra
predchádzajúceho roku do 1. novembra uvedeného roku.

Éru prosperity a rozvoja zastavil požiar v roku 1678 a o rok neskôr aj mor.
Žilinou prešli viaceré vojská zúčastňujúce sa protihabsburských povstaní a
protitureckých bojov, ktoré drancovali sídla, ktorými prechádzali. Pri povstaní
Imricha Tököliho bolo takto zničené žilinské predmestie. V roku 1685 prišli do
Žiliny jezuiti, ktorí tu o šesť rokov neskôr založili gymnázium. Sídlilo v dome
na rínku (dnešné Mariánske námestie), kde bol neskôr zariadený jezuitský
kláštor. V tom období došlo k rekatolizácii a farský kostol pripadol katolíkom.
Na podporu rekatolizácii prišli do mesta aj františkáni.

V roku 1686 pripadla Žilina Pavlovi Esterházymu, ktorý podporoval rekatolizáciu.
O päť rokov neskôr s ním uzavrela Žilina nerovnú dohodu, v ktorej sa musela
vzdať väčšiny privilégií. Pokračovalo obdobie úpadku a hoci v roku 1700 žilo v
meste 2 682 obyvateľov, morové epidémie v rokoch 1710 – 1713 populáciu opäť
zredukovali. V roku 1723 začali františkáni výstavbu kostola svätej Barbory a o
dvadsať rokov neskôr sa začala výstavba jezuitského kostola s kláštorom priamo
na rínku. Na počesť zavŕšenia rekatolizácie dostala Žilina v roku 1738 sochu
Immaculaty – Nepoškvrnenej Panny Márie, ktorá stojí na dnešnom Mariánskom
námestí. Od roku 1776 do roku 1850 spravovali františkáni žilinské gymnázium. V
18. storočí sa udiali zmeny aj vo voľbe richtára, ktorý bol volený z troch
kandidátov a schvaľovaný zemepánom. Podstatnú časť príjmov mesta tvorili (okrem
poplatkov) úžitky z majetkov mesta, ktoré dávali do prenájmu.

V rokoch 1744 a 1756 postihli Žilinu ďalšie požiare. Cechy, ktoré už v polovici
18. storočia neboli schopné konkurovať, začali nahrádzať manufaktúry. Jednou z
prvých bola v roku 1760 manufaktúra na plátno v Tepličke nad Váhom. Starý
špitál, ktorý stál na konci Kálova, zničila povodeň a tak nový bol vybudovaný na
Bratislavskej ceste. V roku 1831 postihla Žilinu cholera, čo podnietilo vznik
sirotinca v budove niekdajšieho gymnázia biskupom Jozefom Vurumom.

Po veľkom požiari v roku 1848 mesto pristúpilo k rozsiahlej obnove. Zbúrané bolo
mestské opevnenie, čo umožnilo jeho rozšírenie. Po zrušení poddanstva (v marci
1848) bola Žilina malým slobodným mestom. Významnou udalosťou bolo víťazstvo
slovenských dobrovoľníkov nad maďarskými gardami v bitke pri Budatíne. Po
skončení bojov, 4. januára 1849, vystúpili Ľudovít Štúr a Jozef Miloslav Hurban
pred domom bývalej lekárne na dnešnom Mariánskom námestí, ktorí vyzvali
Žilinčanov do boja za národné záujmy. V roku 1850 mala Žilina iba 2 326
obyvateľov, čo ju radilo medzi hospodársky málo významné mestá. V tom období
bola výrazná stagnácia remesiel, ktorú ešte zvyšoval malý záujem o zastaralé
výrobky. Impulz k rozvoju malo byť aj založenie priemyselno-stavebnej školy v
roku 1856. Dva roky nato postihlo Žilinu a široké okolie zemetrasenie.

Zlom v rozvoji mesta nastal v rokoch 1870 – 1872, kedy bola vybudovaná
Košicko-bohumínska železnica, spájajúca Bohumín a Ostravsko s Košicami. Na
okraji mesta bola vybudovaná železničná stanica, ku ktorej bola z centra
vybudovaná Národná, vtedajšia Železničná ulica. V roku 1874 vydal Alexander
Lombardíni podla rukopisu historika Ľ. Starka prvú knihu o dejinách Žiliny –
Stručný dejepis slobodného mesta Žilina. Strategický dopravný a postupne i
hospodársky význam Žiline natrvalo prinieslo dobudovanie Považskej železnice z
Bratislavy a Trenčína v roku 1883. V čase sprevádzkovania Rajeckej železnice
patrila Žilina k významným centrám horného Uhorska s rýchlo sa rozvíjajúcim
priemyslom.

Do Žiliny prenikal cudzí kapitál, čomu sa bránili slovenskí podnikatelia
zakladaním nových podnikov (sporiteľňa, úverový ústav). Koncom 19. storočia v
územne sa rozrastajúcej Žiline vznikli prvé priemyselné závody; najstaršia bola
Uhorská továreň na vlnené látky, vojenské súkno a pokrovce (ľudovo Súkenka, dnes
Slovena). Založil ju v roku 1890 brnenský podnikateľ Karol Löwy a poskytovala
pracovné možnosti najmä pre ľudí postihnutých požiarom, ktorý zachvátil Žilinu v
roku 1886. V roku 1893 bola založená továreň Hungária – Uhorská spoločnosť na
výrobu kyseliny sírovej, umelých hnojív a chemických produktov, dnes Považské
chemické závody a v tom istom roku postavili pri Rajčanke elektrotechnický závod
Helios. Podnik vyrábal dynamá a elektromotory, neskôr i telefónne a elektrické
signalizačné zariadenia a na Rajčanke postavil aj malú vodnú elektráreň.

V rokoch 1874 – 1911 bola Žilina zaradená medzi veľké obce, čím sa znížili jej
poplatky. Na jej čele stálo obecné zastupiteľstvo z voleným richtárom. Od
polovice 19. storočia po začiatok 20. storočia počet obyvateľov Žiliny vzrastal
a v roku 1900 mala 5 000 obyvateľov. Do mesta prichádzali vidiečania, ktorí
našli prácu v továrňach, no značný bol aj príchod cudzincov, najmä Čechov a
Židov (finančníci). V roku 1903 sa v meste konala Hornouhorská priemyselná
výstava, ktorá mala význam pre rozvoj hospodárstva Slovenska a tiež Žiliny.
Ďalšie závody vznikli začiatkom 20. storočia, predovšetkým továreň na výroby
celulózy (1905) – dnes Tento, a.s., továreň na výrobu dechtu (1907) – dnešná
Drevoindustria, a.s. a továreň na zápalky (1915). Keďže vodná elektráreň
kapacitne pre Žilinu nepostačovala, v roku 1908 postavili novú – párnu
elektráreň medzi Ulicou republiky a ulicou M. R. Štefánika, ktorá používala
kamenné uhlie z okolia Ostravy. V rokoch 1907 – 1908 v meste zriadili
kanalizáciu a vodovod, telefón, telegraf, zaviedli elektrinu. V tomto období sa
začína v rámci žilinskej reálky v meste rozvíjať šport. V roku 1908 vznikol
Zsolnai Testgyakorlók Köre terajší MŠK Žilina. V roku 1911 mala Žilina už 11
000, prevažne slovenských obyvateľov, čo sa prejavilo na národnom povedomí
žilinskej inteligencie.

V areáli dnešnej nemocnice založil Vojtech Spanyol očné oddelenie, ktoré sa
rýchlo rozširovalo. Významní žilinskí lekári boli I. P. Makovický, ktorý odišiel
do Ruska a stal sa tam osobným lekárom spisovateľa L. N. Tolstého, a Ivan Hálek,
ktorý od roku 1905 pôsobil ako lekár v Žiline a v roku 1919 sa stal vládnym
referentom pre správu Slovenska so sídlom v Žiline. Posledný menovaný založil v
roku 1922 v Bytčici detskú nemocnicu.

31. mája 1912 bola v Žiline založená prvá politická
strana – Sociálno-demokratická strana, v roku 1913 vznikla Slovenská ľudová
strana a jej predsedom sa stal Andrej Hlinka. Keď v júli 1914 vypukla prvá
svetová vojna, činnosť politických strán a odborových organizácií bola prerušená
a vojna a vojnové hospodárstvo postihlo všetky vrstvy obyvateľstva. Osobitnú
skupinu tvorili vojnoví zajatci, ktorých tábor bol zriadený v priestore dnešných
kasární na Rajeckej ceste. Zajatci pracovali i v niektorých žilinských závodoch.
V žilinských kasárňach bola zriadená dočasná vojenská nemocnica, kam privážali
ranených z frontu. Veľký vojenský cintorín padlých v prvej svetovej vojne
postavili na mieste dnešnej estakády pri mestskom cintoríne. V Žiline sa
viackrát konali štrajky za zlepšenie životnej úrovne robotníkov, na ktorých
vyjadrili aj svoje politické požiadavky. V júni 1918 sa konal celouhorský štrajk
za ukončenie vojny, do ktorého sa zapojili aj obyvatelia Žiliny.

V období 1. ČSR v Žiline pribúdali Židia. Popri veľkých závodoch sa rozvíjali aj
menšie podniky a v meste pracovalo veľa živnostníkov. Po vzniku ČSR vzniklo i
Ministerstvo s plnou mocou pre správu Slovenska na čele s Vavrom Šrobárom,
ktorého sídlom od 12. decembra 1918 do 2. februára 1919 bola Žilina. Dočasne tak
bola sídlom slovenskej vlády a hlavným mestom Slovenska. Sídlo Šrobárovej vlády
bola budova na rohu ulice J. M. Hurbana a Hodžovej ulice, kde sa dnes nachádza
reliéfna tabuľa. Od roku 1919 tu sídlila Slovenská banka. Druhým žilinským
sídlom Šrobárovej vlády bola budova na Národnej ulici, samotný Šrobár bol
najskôr ubytovaný núdzovo v hoteli, ktorý patril Pavlovi Folkmanovi, neskôr v
byte MUDr. Ivana Hálka (v Makovického dome). 3. februára 1919 sa ministerstvo
presťahovalo do Bratislavy.

Žilina patrila k prvým mestám na Slovensku, ktoré sa prihlásili k Martinskej
deklarácii (30. októbra 1918). Už 2. novembra 1918 bol na ľudovom zhromaždení v
Mestskom dome zvolený šesťčlenný Slovenský miestny výbor, na čele so žilinským
kaplánom Tomášom Ružičkom. Tomáš Ruzička pôsobil v Žiline od roku 1921 až do
svojej smrti v roku 1947, zaslúžil sa o výstavbu Katolíckeho domu a založil
chudobinec. Na jeho pozvanie prišli do Žiliny v roku 1936 saleziáni. 19.
decembra 1919 sa v telocvični reálneho gymnázia konalo zakladajúce zhromaždenie
obnovenej Slovenskej ľudovej strany (SĽS). Jedným zo zakladateľov bol aj
katolícky kňaz a profesor žilinského gymnázia Jozef Kačka, ktorý sa tiež
podieľal na programe SĽS. Jej staronovým predsedom sa stal Andrej Hlinka. Žilina
bola pôsobiskom viacerých významných funkcionárov tejto strany a jej významným
centrom a stala sa jej baštou vo všetkých voľbách.

Sociálnodemokratická strana obnovila svoju činnosť 25. novembra 1918 v Žiline a
veľkú aktivitu vyvíjala na začiatku roku 1919. V roku 1919 zorganizovali štrajk
proti opatreniam Šrobárovej vlády v Žiline, neskôr tu zorganizovala viacero
štrajkov, či už za zlepšenie životnej úrovne žilinského proletariátu alebo proti
Hlinkovej slovenskej ľudovej strane (HSĽS). 26. augusta a 21. septembra 1919
zorganizovali sociálnodemokratické organizačné masové protiľudácke zhromaždenia.
14. marca 1920 sa v Žiline uskutočnila zjednocovacia konferencia maďarských a
nemeckých sociálnych demokratov s česko-slovenským robotníckym hnutím. V
sociálnej demokracii nastal vnútorný boj, ktorý vyvrcholil založením KSČ. 21.
júna 1921 sa v Žiline konala členská schôdzka miestnej organizácie strany a jej
popredným predstaviteľom bol Augustín Androvič-Várnai.

1. mája 1923 bolo v Žiline založené česko-slovenské výrobné družstvo Interhelpo,
ktorého členovia pomáhali budovať základy priemyslu v sovietskych krajinách. V
období ČSR boli postavené dve budovy pre základné školy, dievčenské gymnázium na
Ulici J. M. Hurbana, Grand bio Universum (dnes Dom umenia Fatra, 1921), v tomto
roku sa tu konala aj premiéra filmu Jánošík a zriadená bola mestská hudobná
škola. Nasledovala budova pre spolok Sokol (1931) a synagógu (1933) – dnes
bývalé kino Úsvit a kino Centrum. V roku 1935 postavili evanjelický kostol a
letisko na Vlčincoch.

Dňa 4. septembra 1938 sa uskutočnila v Žiline mohutná manifestácia na obranu
republiky, ktorej cieľom bolo vyjadriť úsilie o nezávislosť, jednotu a
suverenitu ČSR. Prijatú rezolúciu podpísalo 52 spolkov vrátane HSĽS. Žilina sa
stala miestom významných podujatí HSĽS a rôznych spolkov, ktoré podporovali jej
autonomistický program.

Potom, čo začalo Nemecko so snahami o rozklad ČSR, sa autonómia Slovenska stala
realitou. Miestom jej vyhlásenia bola Žilina. 5. októbra 1938 rokovali poslanci
HSĽS v budove Katolíckeho domu, v hoteli Rémy rokovali o spoločnom postoji k
autonómii predstavitelia iných strán. Napokon sa k dohode pripojili i poslanci
ostatných siedmich strán (Agrárna, SNS a iné). Strany podpísali dohodu, ktorá
vošla do dejín ako Žilinská dohoda. 6. októbra bola z balkóna Katolíckeho domu
vyhlásená autonómia z úst Dr. Jozefa Tisu. V ten istý deň sa konalo v Žiline
protičeské zhromaždenie a komunistická strana prešla do ilegality. Žilina sa tak
stala miestom vyvrcholenia Pittsburskej dohody. Rozvoj Žiliny sa nezastavil ani
po vzniku slovenského štátu, hoci to bolo v čase vojny a totalitnej vlády HSĽS,
na čom mal veľkú zásluhu najvyšší predstaviteľ Žiliny, Dr. Vojtech Tvrdý.
Zaslúžil sa o výstavbu a rekonštrukciu mnohých budov či zariadenie viacerých
inštitúcií v meste, napríklad v rokoch 1941 – 1942 bola zrekonštruovaná
Burianova veža (v jej hornej časti vybudovali vyhliadkovú ochodzu so stĺpmi,
ktoré spájajú oblúky). Zrekonštruovaný bol aj farský kostol a balustráda
nachádzajúca sa pri ňom, v ktorej od októbra 1939 stála na prvom podlaží socha
Antona Bernoláka, prevezená z Nových Zámkov.

V júli 1942 položili základný kameň budovy Reprezentačného domu, ktorého stavba
bola dokončená v roku 1944 a stala sa sídlom divadla a škôl. Ďalšou významnou
stavbou postavenou v tomto období je budova tržnice. Opravená bola aj socha
Immaculaty na Mariánskom námestí a začala sa stavať veľká administratívna budova
elektrární na rohu Kukučínovej a Ul. republiky (1941 – 1943). Dokončil sa tiež
park na Bôriku a založené boli viaceré kultúrne inštitúcie, napríklad mestské
múzeum – drotárske múzeum a bábkové divadlo.

Mestskí predstavitelia sa usilovali, aby sa Žilina stala centrom župy, žiadali
tiež výstavbu vysokej školy a obchodnej akadémie, premiestnenie riaditeľstva
železníc a uvažovalo sa, že Žilina sa stane hlavným mestom Slovenska. Ani jeden
z týchto zámerov sa nestal skutočnosťou. V roku 1942 vznikol na okraji mesta
sústreďovací tábor pre Židov, keďže mestská rada na čele so starostom Vojtechom
Tvrdým nesúhlasila, aby bol tábor vybudovaný na území mesta . Prešlo ním okolo
27 000 Židov a bol pod správou Hlinkových gárd. Deportácia prebiehala zo stanice
Žilina-Záriečie a väčšina z deportovaných zahynula neskôr v koncentračných
táboroch v Poľsku.

V jesenných mesiacoch roku 1944 slovenskí politici začali pripravovať ozbrojené
povstanie proti nacistickej vláde. Prípravy sa uskutočňovali ťažko a tajne,
keďže v Žiline sa nachádzalo asi 350 nemeckých vojakov, koordinujúcich postup
nemeckých vojsk na východný front. 29. augusta 1944 mjr. Dobrovodský,
predstaviteľ Slovenského národného povstania, uskutočnil protifašistický prevrat
v žilinskej posádke (žilinské kasárne), keďže jej podplukovník bol spätý s HSĽS.
Časť dôstojníkov sa odmietla k povstaniu pripojiť a bola vyhlásená všeobecná
mobilizácia, ktorá spôsobila vyzbrojovanie dobrovoľníkov z mesta a okolia.
Nemecká hliadka, ktorá bola v meste, sa hneď zabarikádovala v budove
dievčenského gymnázia na ulici J. M. Hurbana a kontrolovala okolité ulice.
Ostatní nemeckí vojaci sa zabarikádovali v synagóge, hlavnej pošte a finančnom
paláci, povstalci obsadili hlavnú železničnú stanicu, stanicu na Novej Žiline a
ostatné pošty. Ráno 30. augusta zaútočil tank, ktorý sem prišiel z Martina, na
dievčenské gymnázium, poškodil ho, no Nemcov nezlikvidoval. Žilinská posádka sa
tak ako prvá postavila na odpor nemeckým vojskám. V tento deň však od západu
prichádzalo nemecké vojsko, ktoré zdolalo povstalecké čaty, zabraňujúce jeho
postupu západne od Žiliny. Povstalci sa preto hneď presunuli do úžiny pri
Strečne, kde zaujali obranné postavenie spolu s vojakmi povstaleckej martinskej
pechoty. V boji sa zúčastnili popri povstalcoch zo Žiliny i juhoslovanskí a
francúzski partizáni pod velením Georgesa de Lannuriena, dnes čestného občana
mesta. Boje pri Strečne trvali do 5. septembra.

Fašistom sa podarilo zajať komisára partizánskej brigády Antona Sedláčka,
ktorého po krutom mučení 15. novembra 1944 v Sade SNP verejne popravili. Pamätná
tabuľa na jeho počesť sa nachádza na Remeselníckom dome. Fašistické čistky však
pokračovali a oslobodzovanie mesta sa začalo až v druhej polovici apríla 1945.
Tvrdé boje sa odohrávali v Malej Fatre, na Polome. Spoločne s ruskými vojskami
bojovali jednotky 1. čs. armádneho zboru a nemeckí nacisti sa snažili spomaliť
ich postup. Podmínovali železničnú stanicu a mesto sa stalo cieľom
bombardovania – 11. apríla bomba dopadla na koniec Hviezdoslavovej ulice, 16.
apríla ďalšie zasiahli budovu divadla, budovu na Hlinkovom námestí a časť
Predmestia a napokon 17. apríla bolo bombardované dievčenské gymnázium, ulica J.
M. Hurbana, Kmeťova ulica a zriaďovacia stanica. 30. apríla, po oslobodení
Polomu, sa v ranných hodinách nemeckí vojaci zo Žiliny stiahli a do mesta prišli
ruskí a slovenskí vojaci na čele s generálom Karlom Klapánkom. Obyvatelia
vychádzali z pivníc, aby privítali osloboditeľov a na súkenke vztýčili
česko-slovenskú vlajku. Takmer 1 800 sovietskych vojakov, ktorí bojovali v
priestore od Liptovského Mikuláša po Žilinu, je pochovaných na vojenskom
cintoríne na Bôriku. Pamätník oslobodenia Žiliny sa nachádza v Sade SNP.

Od roku 1945 prešla Žilina zložitým vývojom. Hlavným riadiacim orgánom mesta sa
stal mestský národný výbor. V roku 1949 pri novom územnom členení vznikol
Žilinský kraj, ktorý existoval do roku 1960. Po zrušení kraja došlo na určitú
dobu k stagnácii vo vývoji mesta. Počet obyvateľov mesta neustále rástol, čo si
v roku 1949 vyžiadalo vznik mestskej hromadnej dopravy, ktorú zabezpečoval
Dopravný podnik mesta Žiliny jednou linkou s niekoľkými autobusmi. Koncom 50.
rokov sa začalo stavať sídlisko Hliny a v roku 1960 sa do Žiliny presťahovala z
Prahy Vysoká škola dopravná, dnes Žilinská univerzita. Po roku 1968 nastalo v
meste oživenie v súvislosti s rozvojom priemyslu (výstavba závodov na Kamennej
ulici a Rajeckej ceste, podniku Avia, teplárne), výstavbou bytov a komunikácií a
veľký rozvoj zaznamenalo aj školstvo a kultúra.

Pribúdali i rodinné domy na Bôriku a v okrajových častiach mesta. K mestu boli
postupne pričlenené viaceré okolité obce, z ktorých sa niektoré v roku 1990
osamostatnili. Po roku 1990 sa Žilina stáva samostatným samosprávnym celkom na
čele s primátorom a mestským úradom (výkonný orgán). V tomto roku začala zásadná
rekonštrukcia historického jadra mesta, mnohých ulíc i námestí. Začiatkom roku
1991 vznikli Okresný a Obvodový úrad v Žiline, Mestská polícia a začína
vychádzať miestny týždenník Žilinský večerník. V tomto roku začala v Nemocnici s
poliklinikou v Žiline pracovať letecká záchranárska služba, otvorená bola
poliklinika na Vlčincoch. V roku 1992 začali rekonštruovať Národnú ulicu, v Dome
techniky sa konal 1. ročník známej výstavy Expotour. Od roku 1993 sa začalo
zasadanie mestského zastupiteľstva konať v budove Starej radnice.

V roku 1994 bol položený základný kameň Vodného diela Žilina, ktorého výstavba
bola dokončená v roku 1998. 17. novembra toho roku začala premávať v Žiline
trolejbusová doprava na linke č. 1, zabezpečovaná Dopravným podnikom mesta
Žiliny. V roku 1995 bola otvorená nová budova knižnice, začala sa rekonštrukcia
Mariánskeho námestia a boli odhalené sochy Andreja Hlinku a M. R. Štefánika na
rovnomenných námestiach. Zrekonštruovaná bola tiež mestská plaváreň a VŠDS sa
premenovala na Žilinskú univerzitu. 15. augusta sa Žilina opäť stala krajským
mestom.

V roku 1997 vznikol v Žiline vojenský pluk Jozefa Gabčíka a v meste sa prvýkrát
konali Staromestské slávnosti. Vzniklo tiež letecké spojenie medzi Žilinou a
Prahou. O rok neskôr otvorili Dom Matice slovenskej a pred budovou Mestského
úradu bol odhalený pamätník obetiam komunizmu. Od roku 1999 nesie zimný štadión
meno Vojtecha Závodského. Na Solinkách bol dostavaný rímskokatolícky Kostol
Dobrého pastiera, pokračovala výstavba rímskokatolíckeho Kostola Sedembolestnej
Panny Márie na Vlčincoch a vysvetený bol gréckokatolícky kostol na Vlčincoch. V
meste vzniklo bilingválne gymnázium – Belgické lýceum.

K 1. januáru 2000 mala Žilina 86 818 obyvateľov, o 135 menej ako pred rokom.
Začala sa druhá etapa rekonštrukcie historického jadra, pokračovala výstavba
okružnej estakády okolo mesta. V areáli Mestského športového klubu Žilina bolo
dané do používania futbalové ihrisko s umelou trávou a osvetlením. Na
zrekonštruovanú balustrádu umiestnili súsošie sv. Cyrila a Metoda. Čestné
občianstvo mesta Žilina bolo v posledných desiatich rokoch udelené viacerým
významným osobnostiam, ktoré sa zvlášť zaslúžili o rozvoj mesta. Od 1. januára
2001 je mesto sídlom vyššieho územného celku (samosprávny orgán) a Žilina
nadviazala spoluprácu s viacerými európskymi mestami. Vytvorený bol euroregión
Beskydy, ktorý zahŕňa juh Poľska, severnú Moravu, východ Sliezska a sever
Slovenska. 4. apríla 2004 bol položený základný kameň novej automobilky Kia
Motors Slovakia, ktorá vďaka juhokórejskému investorovi priniesla do Žiliny a
jej okolia oživenie hospodárstva a rozvoj mesta (dobudovanie diaľnice a
infraštruktúry). Výroba sa začala v roku 2006 a v okolí postupne vzniklo
niekoľko dodávateľských podnikov, ktoré zamestnávajú ľudí zo širokého okolia. V
súčasnom období je Žilina komplexným polyfunkčným mestom a so svojim okolím aj
tretím najvýznamnejším priemyselným centrom na Slovensku.

V Žiline žijú prevažne obyvatelia slovenskej národnosti a počet obyvateľov iných
národností je veľmi nízky. Po náboženskej stránke žijú v meste prevažne
príslušníci rímskokatolíckej cirkvi. Od roku 2008 je Žilina sídlom
rímskokatolíckeho biskupstva.

Niektorí bývalí primátori: Ivan Harman (2006 – 2010); Ján Slota (1990 – 2006);
Vojtech Tvrdý (1938 – 1945)

21. novembra 1921 v žilinskom kine Grand Bio Univerzal sa konala premiéra prvého
slovenského dlhometrážneho hraného filmu Jánošík bratov Siakeľovcov. Nakrútila
ho americko-slovenská spoločnosť Tatra Film Corporation. Film mal aj americkú
verziu, ktorá mala premiéru v Chicagu 1. decembra 1921. V roku 1964 sa v Žiline
natáčal film Senzi mama s Magdou Vášáryovou v hlavnej úlohe. V súčasnosti je v
meste viacero kinosál v OC Mirage a v ZOC Max.

Významnou kultúrnou inštitúciou v meste Žilina je Mestské divadlo, ktorého
interiér bol v roku 2003 zásadne zrekonštruovaný. Divadlo sa nachádza na ulici
Horný val a 27. marca 2010 tu bola prezentovaná svetová trofej FIFA. Na
Kuzmányho ulici sídli ďalšia kultúrna a umelecká organizácia - Bábkové divadlo.
Je to repertoárové divadlo so stálym súborom, ktorého hlavným predmetom činnosti
je vytváranie podmienok na vznik a šírenie bábkarskej a alternatívnej divadelnej
tvorby pre deti a mládež. Bábkové divadlo v Žiline patrí medzi najkrajšie na
Slovensku.

Považská galéria umenia vystavuje umelecké diela autorov z okolia Žiliny, ale aj
zo zahraničia a je tu stála expozícia diel Vincenta Hložníka. Považské múzeum v
Žiline má sídlo v Budatínskom zámku, kde má zároveň expozície z dejín Žiliny, z
archeológie, ale aj ojedinelú drotársku expozíciu. Ďalšie expozície sú na hrade
Strečno, v Sobášnom paláci v Bytči, v Terchovej a objekty ľudovej architektúry
sa nachádzajú v rázovitej obci Čičmany. Súčasťou Považskej galérie umenia je aj:

V meste sa nachádza Dom umenia Fatra, kde sa konajú pravidelné hudobné
podujatia. V Žiline pôsobia folklórne súbory Rozsutec, Stavbár a Odborárik, ako
aj Žilinský miešaný zbor. Na celom Slovensku i v zahraničí je známy žilinský
Štátny komorný orchester. Je to jediný orchester „mozartovského typu“ na
Slovensku, vznikol roku 1974 v Žiline a vystupoval v mnohých krajinách, odkiaľ
si priniesol významné ocenenia. Vytvoril mnoho nahrávok s dielami Vivaldiho,
Telemanna, Mozarta, Haydna, Hummela, Verdiho, Respighiho, Martinů, Antonína
Dvořáka, J. Straussa, a mnohých českých a slovenských skladateľov. Spolupracoval
s hudobnými vydavateľstvami Opus, Donau, Naxos, Brilliant Classics, BMG a iné. V
meste pôsobia aj rockové skupiny, ako Aya a Arzén.

Priestor pre kultúrno-sociálne aktivity a súčasné umenie poskytuje občianske
združenie Truc Spherique v avantgardných priestoroch železničnej stanice
Žilina-Záriečie a v súčasnosti buduje kunsthalle v budove synagógy. V meste
pôsobia centrá voľného času Žirafa, Spektrum a Strom, ktoré poskytujú
voľnočasové aktivit deťom a mládeži z mesta a okolia.

Historické jadro Žiliny je mestskou pamiatkovou rezerváciou. Centrom mesta je
štvorcové Mariánske námestie s arkádami po celom obvode a dvomi priľahlými
ulicami, ktoré sa začalo formovať v 12. storočí. Na námestí sa nachádza Kostol
Obrátenia svätého Pavla s kláštorom, stará budova radnice so zvonkohrou a
baroková socha Nepoškvrnenej Panny Márie (Immaculata) z roku 1738, ktorá stojí
uprostred námestia. Vybudovaná bola na počesť ukončenia rekatolizácie v meste.
Neďaleko námestia stojí Katedrála Najsvätejšej Trojice, vedľa neho Burianova
veža.

Najvyššou konštrukciou v Žiline je komín teplárne s výškou 192 metrov z roku
1982.

Pre amatérsky šport ponúka vhodné prostredie Vodné dielo Žilina so svojím
okolím. Nachádza sa tu skatepark, jeho hrádza je voľne dostupná na korčuľovanie,
beh a cyklistiku, v zime bežecké lyžovanie. Mestská plaváreň celoročne poskytuje
olympijský bazén, v blízkosti plavárne sa nachádzajú tenisové kurty.

Vďaka svojej polohe je Žilina oddávna križovatkou obchodných ciest a už v roku
1364 uhorský kráľ Ľudovít I. Veľký dal vybudovať cestu z Košíc na Považie.
Zmienka o moste cez Váh pri Budatíne sa datuje do roku 1438. Mesto sa tak rýchlo
stalo významným dopravným uzlom, zabezpečujúcim spojenie v smere do Poľska,
Česka, na Ukrajinu alebo na juh, Považím na Bratislavu a Rajeckou dolinou do
Ponitria.

V Žiline sa stretávajú tri cesty medzinárodného významu E 50, E 75 a E 442.
Dôležitú úlohu zohráva mestský okruh, na ktorý sa napájajú všetky hlavné ťahy a
ktorý smeruje tranzitnú dopravu mimo centra mesta. Juhozápadným okrajom sa
buduje diaľnica D1 z Bratislavy do Košíc, severozápadnou časťou bude prechádzať
D3 ponad Vodné dielo Hričov smerom na Čadcu a Poľsko, ktorá je taktiež vo
výstavbe. Z konca nateraz sprístupnenej diaľnice D3 pri Strážove pokračuje do
mesta diaľničný privádzač, v príprave je tiež privádzač k diaľnici D1 smerom k
Lietavskej Lúčke.

Železničná doprava je v Žiline veľmi frekventovaná, čo spôsobuje križovanie
železničných tratí E 42 a E 52, ktoré plnia funkciu medzinárodných magistrál.
Železničná stanica Žilina sa nachádza na trase paneurópskeho koridoru č. 5 a
najviac rýchlikov premáva na trati z Bratislavy do Košíc. V meste sa križujú
trate 120 (Bratislava – Žilina), 126 (Žilina – Rajec), 127 (Žilina – Mosty u
Jablunkova) a 180 (Žilina – Košice).

Žilina využíva medzinárodné letisko pri Dolnom Hričove, ktoré bolo spustené do
prevádzky v roku 1975. Dĺžka pristávacej plochy je 1 200 m a je využívané
Žilinskou univerzitou a na privátne lety, nakoľko pravidelné linky letisko
neprevádzkuje.

Mestská doprava bola zavedená v roku 1949 a v roku 1994 začala pravidelná
trolejbusová premávka. (pozri Trolejbusová doprava v Žiline)

V Žiline sa nachádza Žilinská univerzita, ktorá má sedem fakúlt a bola založená
v roku 1953. V meste pôsobí 5 gymnázií a 16 stredných odborných škôl a učilíšť.
Významnou školou je Konzervatórium v Žiline, ktoré je jedno z najväčších na
Slovensku. Mesto zriaďuje 18 základných škôl. V Žiline sa nachádza centrála pre
Inštitút jazykov a vzdelávania, n.o., ktorý riadi 31 pobočiek v rámci Slovenska.

Po roku 1945 nastalo ďalšie významné obdobie v architektonicko-urbanistickom
rozvoji mesta. Boli postavené stavby, ktoré nesú pečať svojho obdobia: Dom
odborov (Ferdinand Čapka, 1962), Mestská krytá plaváreň (J. Cimerman, A.
Stolárik, 1963), Hotel Slovakia (Stanislav Toman, Oto Sedlák, 1981,
Prior – teraz Tesco (1975), športová hala (Ľudovít Kupkovič, 1986), Dom techniky
(Ferdinand Čapka, 1970), budova VÚB (Ferdinand Čapka, 1979), Váhostav (Ferdinand
Čapka), administratívne budovy bývalých podnikov VÚRAL (Ján Solovic, Viliam
Šlopek, 1970), Oceľové konštrukcie – teraz obvodný úrad (1986), Stredoslovenské
stavby – teraz daňový úrad (1981), administratívna budova PCHZ, budova pošty na
Vlčincoch (Jozef Struhař) a iné.

Budovanie priemyslu sa v druhej polovici 20. storočia – po roku 1950, stáva
ďalším aktérom rozvoja mesta. Výrazné spriemyselňovanie Žiliny nastáva hlavne od
polovice päťdesiatych rokov. Priemysel sa orientuje najmä na územie medzi
Rajčankou a Rajeckou cestou. V tomto období boli vybudované podniky Váhostav,
Pozemné stavby, Žilinské mliekarne, Závody valivých ložísk a iné, ďalšie závody
(Avia, Tepláreň a iné) boli vybudované vo východnej časti mesta, v blízkosti
železničnej trate Žilina - Košice. S rozvojom priemyslu a následne pracovných
príležitostí mesto zaznamenáva aj dynamický rast obyvateľstva, ktorých malo v
roku 1950 31 590.

V rokoch 1954 – 1970 sa vybudoval nový mestský obvod Hliny I - VIII a
charakteristickým Bulvárom (Ul. Antona Bernoláka) s počtom obyvateľov 15 000
(Hliny I – II Čapka, Bauer – Hliny II – VIII Čapka – Hliny VIII Ivan Meliš). Od
roku 1970 sa budovalo samostatné sídlisko Vlčince I – IV s takmer 20 000
obyvateľmi, od roku 1980 sídlisko Solinky (15 000 obyvateľov) a od roku 1987
sídlisko Hájik (8 000 obyvateľov). Rozvoj individuálnej bytovej výstavby
(rodinné domy) pokračuje najmä medzi Solinkami a Bytčicou a medzi Budatínom a
Zádubním.

Ďalší dynamický, najmä stavebný rozvoj mesta je evidentný po roku 1991, hoci
rast počtu obyvateľstva začal v tom období stagnovať. Nastala expanzia
urbanisticko-architektonických aktivít, ktorou Žilina potvrdila svoje postavenie
kultúrno-spoločenského, administratívneho a obchodno-hospodárskeho centra
severozápadného Slovenska. Etablovali sa tu mnohé firmy, inštitúcie i nákupné
centrá, nastala intenzifikácia územia a prestavba niektorých priestorov.
Postavili sa objekty nových inštitúcií – Sociálna poisťovňa (Rudolf Tupý), VÚC
Žilinského kraja (Peter Kurimský), zrekonštruovala sa Mestská krytá plaváreň
(rozšíril a dobudoval sa jej areál), ŽILPO Žilinská poliklinika na sídlisku
Vlčince (otvorená v roku 1991, rekonštruovaná 2010 – 2011), Slovenský
energetický dispečing na Vlčincoch, architektonickými zmenami prešiel aj bývalý
Hotel Metropol – teraz Všeobecná zdravotná poisťovňa (Pavol Mikoláš), vznikli
nové nákupné centrá – Dubeň (2001), Kaufland, Baumax, Tesco Hypermarket (na
mieste bývalého podniku AVIA), Merkury Market, Aupark (2010), Mirage Shoping
Center (Michal Diviš, 2010), Metro (2003), Max (2008), nové hotely – Holiday Inn
(Peter Dunajovec, 2007), Boss (Štefan a Peter Krušinský, 2007).

Medzi Obchodnou ulicou a ul. vysokoškolákov bol postavený nový multifunkčný
komplex s výškovými dominantami – Europalace (Michal Diviš, spol. Radoslav
Stráňava, 2010) a obytno-administratívny objekt CUBE (Eva Maňáková, Dušan
Maňák). Ďalšia výšková dominanta – obytný komplex Amfiteáter (Amir Mann), je
postavená na Bôriku, na mieste bývalého letného kina, polyfunkčný dom L. Palace
na Kysuckej ceste (F. Láncoš). V súčasnosti pokračuje budovanie areálu Žilinskej
univerzity. V období po roku 1991 boli vykonané stavebné úpravy a prestavby
mnohých významných, dovtedy pomerne zanedbaných alebo chátrajúcich
objektov – Hotel Polom (2007), Hotel Astória (Viera Mecková), Hotel Grand
(2006), Hotel Dubná Skala (Vladimír Krušinských, 2006) a iné.

Mnoho zaujímavých architektonických stavieb výrazne zasiahlo do obrazu mesta a
jeho panorámy, pričom viac či menej obohatili niektoré jeho časti. Nie všetky
zásahy do pôvodného územného plánu boli v jeho prospech (zmeny funkčných plôch,
intenzifikácie sídlisk a pod.), niektoré objekty, akokoľvek architektonicky
zaujímavé, boli postavené na nevhodných miestach a negatívne pôsobia v danom
priestore.

Roku 2004 sa začala výstavba najväčšieho priemyselného závodu na severozápadnom
Slovensku – Kia Motors Slovakia (vrátane subdodávateľov ako Mobis Slovakia), s
plánovanou produkciou 300 tisíc osobných automobilov ročne. Kórejský investor sa
rozhodol pre lokalitu na severovýchod od Žiliny v okolí obcí Teplička, Nededza a
Mojš, čím podporil vznik (presun) viacerých subdodávateľských podnikov v okolí.
V meste pôsobí viacero významných podnikov, napríklad papierenský závod Tento,
a.s. (Metsä Tissue), textilný závod Slovena, a.s., bývalé Považské chemické
závody, a.s., drevospracujúci podnik Drevoindustria, bývalé strojárske závody
ZVL (dnes niekoľko firiem) a Elektrovod, potravinárske podniky PEZA, a.s.
(pekáreň), Hyza, a.s. (hydináreň) a Laktis (mliekáreň). V Žiline majú sídlo
alebo pobočky viaceré stavebné firmy (Doprastav, a. s. a Váhostav-Sk, a. s.).

Vedecko-technický park, ktorý sa zaoberá projektmi na rozvoj a podporu nových
firiem najmä v oblasti technológií, funguje pri Žilinskej univerzite. Významné
inštitúcie na podporu podnikania a obchodu so sídlom v Žiline sú Slovenská
obchodná a priemyselná komora, Slovensko-poľská obchodná komora a Slovenská
živnostenská komora, ktoré majú pôsobnosť pre celé Slovensko. V Žiline má sídlo
takmer 20 bánk, ústredie tu má Prima banka, bývalá Prvá komunálna banka. V
oblasti IT v meste pôsobia spoločnosti Siemens AG, Scheidt and Bachmann, Solver
IT, Azet.sk a iní.



https://sk.wikipedia.org/wiki/%C5%A0panielsko

Španielsko (špa. España), dlhý tvar Španielske kráľovstvo (špa. Reino de
España), je krajina v juhozápadnej Európe na Pyrenejskom polostrove. Jeho
pevnina hraničí na juhu a východe so Stredozemným morom (s výnimkou malej
pozemnej hranice s Gibraltárom), na severe s Francúzskom, Andorrou, na
severozápade s Biskajským zálivom a na západe s Atlantickým oceánom a
Portugalskom. K územiu Španielska patria aj Baleárske ostrovy v Stredozemnom
mori, Kanárske ostrovy v Atlantickom oceáne pri pobreží Afriky a dve enklávy v
severnej Afrike, Ceuta a Melilla pri Maroku. S plochou 505 992 km² je Španielsko
druhou najväčšou krajinou západnej Európy a Európskej únie po Francúzsku.

Španielsko je demokracia vo forme parlamentnej vlády v rámci konštitučnej
monarchie. Je to krajina s dvanástou najväčšou ekonomikou HDP a vysokou životnou
úrovňou (Španielsko 15. najvyššie HDI). Je členom Organizácie Spojených národov,
Európskej únie, NATO, OECD a WTO.

Prvé známky ľudského osídlenia Pyrenejského polostrova sa datujú do obdobia
paleolitu, konca treťohôr. Postupne sa tu objavovali okruhliakové industrie
(najmä olduvan), rôzne staro- a stredo-paleotické kultúry a v mladom paleolite
napríklad gravettien, epigravettien a magdalenien. K najvýznamnejším náleziskám
z paleolitu patria oblasti v blízkosti Sorie, Madridu a Lisabonu, jaskyňa
Castillo (Santander), terasy rieky Manzanaresu, jaskyňa Negra (Valencia) a
ďalšie. Paleolitický človek sa živil najmä lovom zvierat a rybolovom.

Časť obdobia paleolitu sa v tejto oblasti vyznačovala jaskynným umením, ktoré sa
okrem územia Francúzska zachovalo iba tu. Asi najznámejšou jaskynnou galériou je
Altamira, objavená Marcelinom de Sautuola v roku 1879.

V mezolite asi došlo k splynutiu epigravettienského človeka a kultúry capsienu
zo severnej Afriky. Na severe Španielska sa vyskytovala kultúra asturien.

Neolit je charakteristický zmenou spôsobu života: z kočujúceho lovca-zberača sa
stáva poľnohospodár, ktorý sa usadzuje v blízkosti vodných tokov a zakladá prvé
stabilnejšie sídla. Objavujú sa prvé nálezy tkanín, kovových predmetov a
nástrojov, ale najmä keramiky. Tento spôsob života a nové zručnosti sa sem
dostávajú z Mezopotámie, no má i svoje lokálne osobitosti: vzniká tu napríklad
kultúra zvoncovitých pohárov, známa neskôr aj v západnej Európe. Objavuje sa
zreteľný kult uctievania mŕtvych a typické pohrebiská pre toto obdobie: dolmeny.

Približne v roku 2000 pred Kr. sa v oblasti Pyrenejského polostrova rozvíja
výroba bronzu – bohaté náleziská cínovca boli najmä na severozápade.
Najvýznamnejšie vykopávky z tohoto obdobia sa nachádzajú v Los Millares
(provincia Almería). Nastáva pomerne pokojné obdobie s rozvojom
poľnohospodárstva a keramiky. Okolo roku 1100 pred Kr. sa sem z Blízkeho východu
dostávajú Feničania. Usadzujú sa v Gadire (súčasný Cádiz) a začínajú ovplyvňovať
dianie v tejto oblasti. Súčasne prekračujú stredoeurópske národy (najmä Kelti)
Pyreneje a usadzujú sa na juhu od nich (údolie Ebra, stredomorské pobrežie).
Následkom je postupné zvýrazňovanie kultúrnych rozdielov medzi jednotlivými
oblasťami polostrova: juhovýchod sa dostáva pod vplyv stredomorských národov,
atlantické pobrežné pásmo je pod vplyvom západnej Európy a vnútrozemie
ovplyvňujú prisťahovalci zo severu, ktorí so sebou prinášajú znalosti nového
kovu – železa.

Najvýznamnejší vplyv na oblasť Pyrenejského polostrova v období posledného
tisícročia pred Kr. mali mesto Tartessos a Kartágo, Iberovia, Feničania, Gréci a
Kelti. Najmä Kartágo tu po strate Sicílie, Sardínie a Korziky získalo vďaka
generálovi Hamilkarovi Barkasovi a jeho zaťovi Hasdrubalovi veľké územia:
podarilo sa im dobyť celú južnú časť Pyrenejského polostrova až po rieku Ebro a
potvrdiť ich podpisom tzv. „Dohody o Ebre“ s Rímom v roku 226 pred Kr.
Hasdrubalov nástupca Hannibal sa rozhodol získané územie ešte viac rozšíriť;
jeho vojenský úder na Saguntum vyvolal druhú púnsku vojnu, ktorej dôsledkom bolo
v roku 206 pred Kr. vyhnanie Kartágincov Rimanmi z Pyrenejského polostrova.

Grécky vplyv sa uplatňoval najmä prostredníctvom obchodu: Gréci mali na pobreží
Stredozemného mora niekoľko prístavov (najvýznamnejším bol pravdepodobne
Emporion), ktoré čulo obchodovali s vnútrozemím. Ich vplyv však po príchode
Kartága do oblasti postupne zanikol.

Kelti pôsobili na území polostrova vo viacerých skupinách; najvýznamnejšiu z
nich tvorili Keltiberi, ktorí tu žili ako samostatné spoločenstvo až do roku 133
pred Kr., kedy Rimania dobyli ich hlavnú baštu, Numanciu.

Dôležitým historickým medzníkom bolo postupné začlenenie národov Pyrenejského
polostrova do rímskeho kultúrneho sveta. Začalo sa druhou púnskou vojnou
(219 – 202 pred Kr.). Vojenské akcie Rimanov mali spočiatku za úlohu len odrezať
zásobovaciu cestu Hannibalovi, no neskôr zmenili taktiku a rozhodli sa
Pyrenejský polostrov podmaniť. Viedli ich k tomu najmä ekonomické dôvody –
bohaté náleziská kovov a úrodná pôda. V tomto období sa objavuje i nové meno pre
túto oblasť – Hispánia. Obsadzovanie polostrova Rimanmi prebiehalo pomerne
pomaly: trvalo od roku 218 pred Kr. až do 19 pred Kr., kedy do rúk Ríma padli aj
územia Galície, Astúrie a Santanderu.

Obdobie príchodu barbarov na Pyrenejský polostrov je chaotické a historicky málo
preskúmané. Známa je zmluva medzi barbarskými národmi a Constantiom III., zrejme
z roku 411. V nej si zmluvné strany rozdelili polostrov na štyri oblasti:
tarragonskú (ktorá zostala pod rímskym velením), Gallaeciu,
luzitánsko-kartáginskú oblast a Baetiku, ktoré boli priznané barbarom. Vplyvy a
územia obsadené jednotlivými národmi sa rýchlo menili, okrem Svébov významnú
úlohu zohrávali Vizigóti. Príčinou tejto nestability a častých zmien boli hlavne
občianske vojny. Na konci vlády Vizigótov došlo v dejinách tohoto územia k
ďalšiemu zásadnému prelomu: jedna z bojujúcich strán požiadala o pomoc moslimov.
Kalif al-Walid I. sa tak stal právoplatným nástupcom posledných vizigótskych
kráľov, čo malo v ďalšom období za následok masívne a dobrovoľné prestupovanie
obyvateľov na moslimskú vieru.

Začiatok tohoto obdobia kladú niektorí historici do 5. storočia (príchod
barbarov), iní až do 8. storočia (príchod moslimov na Pyrenejský polostrov v
roku 711). V každom prípade sa toto územie na dlhé storočia stalo moslimskou
krajinou (známou ako Al-Andalus), čo výrazne ovplyvnilo miestne aj európske
dejiny. Islam priniesol na polostrov jedno z vrcholných období španielskej
kultúry a nastolil unikátnu politickú i hospodársku situáciu, ktorá nikde v
Európe nemala obdoby. Významným faktom je aj to, že hoci sa tieto územia
islamizovali, nedošlo k ich arabizácii – arabskí prisťahovalci tvorili totiž len
veľmi malé percento celkového obyvateľstva. I to dokazuje, že súžitie islamu a
kresťanstva bolo pokojné, islamizácia nenásilná a dobrovoľná. Kresťania v
islamskom Španielsku sa nazývali mozarabi – pod podmienkou platenia určitých
poplatkov mohli vyznávať svoju vieru a mať vlastné náboženské inštitúcie;
moslimovia ich vo viere podporovali, prinášala im totiž zisk. Ako napísal jeden
moslimský kronikár – kresťania prestupovali na moslimskú vieru len z troch
dôvodov: ak chceli uniknúť kresťanskej spravodlivosti, nechceli platiť dane
alebo chceli mať viac manželiek. Navyše otroci dostali slobodu.

Kresťanské kráľovstvá, ktoré na polostrove vznikli ako reakcia na moslimský
vpád, boli rovnako v porovnaní so svojimi náprotivkom na východe unikátne.
Panovník tu mal oveľa vyššiu, takmer absolútnu moc; šľachta a duchovenstvo
nevlastnili pôdu (všetka neobrábaná pôda patrila kráľovi) a žili len z toho, čo
im on sám poskytol. Navyše na hranici medzi kresťanským a moslimským svetom v
tomto období existovala hranica (la frontera) – akési „územie nikoho“, kde žila
veľká skupina slobodných roľníkov, ktorí tu na vlastné riziko obrábali dostupnú
pôdu – pritom v ostatnej Európe vládlo nevoľníctvo. Moslimovia žijúci na
kresťanskom území sa nazývali mudejári – dosiahli vysokú kultúrnu vyspelosť: v
neskorom stredoveku mali v Zaragoze dokonca vlastnú univerzitu.

Vo včasnom stredoveku existovali na Pyrenejskom polostrove dve úplne odlišné
skupiny: kresťanská s vidieckym, nerozvinutým a primitívnym hospodárstvom,
ktorého základom bolo poľnohospodárstvo a chov dobytka, a moslimská. Tá mala
výrazne obchodný charakter, s prosperujúcim hospodárstvom mestského typu, s
dostatkom pevnej meny, kontrolujúca celý európsky trh so zlatom.

O znovudobytí moslimských území sa začalo v kresťanských oblastiach vážnejšie
uvažovať až v 11. storočí, kedy boli kresťania už dostatočne silní: zrodila sa
myšlienka reconquisty. Príčinou bol náboženský ideál „šírenia viery s mečom v
ruke,“ ktorý sa v Európe objavil a viedol k vzniku prvých križiackych výprav.
Dovtedy na boj nebol dôvod, pretože moslimovia na svojich územiach umožňovali
slobodné vyznávanie kresťanskej viery.

Od 11. storočia prúdilo veľké množstvo moslimského zlata do kresťanských
pokladníc prostredníctvom daní, ktoré moslimskí vládcovia platili vládcom
kresťanským. Tieto dane, známe ako vazalské dávky (parias), sa s prestávkami
vyberali až do polovice 15. storočia. V tom čase priplávali Portugalci do
Guinejského zálivu a začali so strediskami v severnej Afrike (Sudán),
produkujúcimi zlato obchodovať priamo. Tovar vyrábaný v moslimskej Granade
stratil svoje odbytisko a Granada nebola ďalej schopná platiť. Katolícki králi
potom tento štát zlikvidovali.

Hoci je Pyrenejský polostrov považovaný za veľmi príjemnú a úrodnú oblasť,
skutočnosť je odlišná. Veľké výkyvy teploty a časté obdobia sucha sú tu bežné.
Početné hladomory z neúrody tak výrazne ovplyvňovali stredoveké dejiny,
architektúru i umenie Španielska. Rovnako slová Hispánia a „España“ (Španielsko)
nemali vždy rovnaký význam. Za vlády Vizigótov slovo označovalo celý polostrov,
potom do 12. storočia sa slovom „España“ v stredovekých kronikách označovali len
moslimami ovládané územia. Potom sa znovu začal takto označovať celý polostrov
bez ohľadu na územné členenie a aktuálnu politickú situáciu.

Stredoveký obyvateľ Pyrenejského polostrova bol vždy veriaci: či už kresťan
alebo moslim. Náboženské vedomosti obyčajných ľudí však boli veľmi slabé. Navyše
vieru v tomto období veľmi výrazne ovplyvňovali povery, pričom nezáležalo na
postavení.

Bolo to obdobie rozkvetu moslimských území na Pyrenejskom polostrove; ich
postupný úpadok je zároveň jeho koncom. V ôsmom storočí boli vizigótski králi
nahradení moslimským emirom, kresťanstvo islamom a vidiecke hospodárstvo
mestským. Tento proces začal 28. apríla 711, kedy sa v oblasti Gibraltáru
vylodil moslim Tárik ibn Zijád, aby pomohol stúpencom Witiza proti vizigótskemu
kráľovi Roderichovi. Tárik zvíťazil v bitke pri rieke Guadalete (19. – 26. júl
711, pri meste Lakka), v ktorej Roderich zahynul; to ho však nezastavilo a
pokračoval v obsadzovaní ďalších území, až 11. novembra 711 dobyl Toledo. V
auguste 712 sa spája s Músá ibn Nusajrom, ktorý sa vylodil v Algecirase, dobyl
Sevillu a Méridu a spoločne s Tárikom obsadil Zaragozu (714) a Lugo. Al-Hurr sa
v rokoch 716 – 719 zmocnil oblasti dnešného Katalánska; as-Samh dobyl Narbonne
(720) a Anbasa dokončil v tom istom roku obsadenie vizigótskej Septimánie.

V oboch prípadoch mohli kresťania – ak platili dane – slobodne vyznávať svoje
náboženstvo. Moslimské sily boli malé, odhadujú sa dnes asi na 10 000 mužov;
väčšinu tvorili Berberi zo severnej Afriky, Arabov bolo málo. Neskôr prišli
Sýrčania v počte asi 30 000.

Hranice medzi kresťanskými a moslimskými územiami v 8. storočí tvorila línia
vedúca údolím Miña a Duera, navarrsko-aragonským krajom Las Bárdenas, Cinco
Villas, pustinou Violada, oblasťou Los Monegros a La Litera a léridskou nížinou.
Tieto územia boli väčšinou pusté, veľmi riedko obývané a medzi obomi skupinami
tak zostali len dve významnejšie styčné oblasti: stredné povodie rieky Ebro a
katalánske pobrežie. Kresťania v týchto miestach postavili veľké množstvo
opevnení a hradov, podľa ktorých dostali neskôr svoje mená – Kastília (lat.
castella – hrad) a Katalánsko (krajina castlans, hradných pánov).

Podrobnejšie informácie sú v článkoch o Córdobskom emiráte a kalifáte, Astúrskom
kráľovstve.

Španielsko ako štát vzniklo postupným zjednocovaním viacerých kráľovstiev v 15.
a 16. storočí. Ako štátny útvar malo najväčší svetový vplyv v 16. a 17. storočí,
kým nepodľahlo v boji o nadvládu nad morom Anglicku. Následné nezachytenie
obchodnej a vedeckotechnickej revolúcie malo za následok ďalší pokles bohatstva
i politického vplyvu až za Francúzsko a Nemecko. Krajina v oboch svetových
vojnách zostala neutrálna, výrazne však utrpela v občianskej vojne
(1936 – 1939). Po smrti diktátora Francisca Franca v roku 1975 nastúpila krajina
cestu k rýchlej demokratizácií a ekonomickému rastu. Tento proces vyvrcholil
vstupom Španielska do EU v roku 1986. V súčasnosti bojuje najmä s vysokou
nezamestnanosťou a útokmi teroristickej organizácie Baskicko a jeho sloboda
(ETA).

Španielsko leží v juhozápadnej časti Európy, na Pyrenejskom polostrove. Jeho
severné hranice tvorí pobrežie s Biskajským zálivom, severovýchodne susedí s
Francúzskom, kde tvoria prírodnú hranicu Pyreneje, južne a juhovýchodne je
hranicou pobrežie Stredozemného mora, severnú hranicu tvorí pobrežie
Atlantického oceánu a hranica s Portugalskom.

Krajina leží v miernom klimatickom pásme. Najnižším bodom je Atlantický oceán –
0 metrov nad morom, najvyšším Pico de Teide na ostrove Tenerife (Kanárske
ostrovy) – 3 718 metrov nad morom.

Vnútrozemiu Španielska dominujú vysoké náhorné plošiny (špa. mesetas) ako Meseta
León a La Mancha a pohoria Pyreneje, Sierra Nevada a Kantaberské pohorie. Z
týchto pohorí vytekajú rieky Tajo, Ebro, Duero, Guadiana a Guadalquivir. Údolné
nivy sú pozdĺž pobrežia, najväčšia z nich leží pri Guadalquivir v Andalúzii, na
východe sú údolia riek Segura, Júcar a Turia. Z východu Španielsko omýva
Stredozemné more, v ktorom sa nachádzajú Baleárske ostrovy; zo severu Biskajský
záliv, zo západu Atlantický oceán, v ktorom sa nachádzajú Kanárske ostrovy.

Najvyššou horou je Pico de Teide (3 718 m) na ostrove Tenerife, jedna z
najväčších sopiek sveta. Na pevninskom Španielsku náleží prvenstvo hore Mulhacén
(3 478 m) pri Granade, nasleduje Pico de Aneto (3 404 m), najvyšší vrchol
Pyrenejí.

Španielsko je vcelku bohaté i na prírodné zdroje – uhlie, železnú a medenú rudu,
olovo, zinok, urán, ortuť, wolfrám, magnezit, kaolín a ďalšie. Má veľké plochy
ornej pôdy – viac ako 27 %, trvalo je obrábaných cca 10 %.

Kráľ je hlavou štátu, reprezentuje štát navonok, zvoláva a rozpúšťa parlament.
Má právomoc schvaľovať a vyhlasovať zákony. Je hlavou štátu na základe systému
primogenitúry.

Španielsko žiada o navrátenie Gibraltáru, malej britskej dŕžavy na južnom
pobreží. Bol obsadený počas Vojny o španielske dedičstvo v roku 1704 a bol
priznaný Británii roku 1713 Utrechtskou zmluvou.

Maroko si nárokuje španielske mestá Ceuta a Melilla a neobývané Španielske
severoafrické dŕžavy na severnom pobreží Afriky. Maroko vyhlasuje, že tieto
územia boli získané neoprávnene, nemohlo nijako zabrániť obsadeniu týchto území
a nikdy neboli podpísané zmluvy o predaji.

Portugalsko neuznáva španielsku suverenitu nad územím Olivenza. Portugalsko si
podľa Viedenskej zmluvy (1815), ktorú Španielsko podpísalo, vyhradzuje
navrátenie územia. Španieli uvádzajú, že Viedenská zmluva je neplatná a podľa
Badajozskej zmluvy patrí územie Španielsku a iba povzbudzuje obe strany k
diplomatickému riešeniu.

Španielsko sa delí na 17 autonómnych spoločenstiev (Comunidades Autónomas) a dve
autonómne mestá (Ciudad Autónoma).

Súčasťou Španielska sú aj dve autonómne mestá, španielske enklávy v severnej
Afrike:

Krajina disponuje cestnou sieťou v dĺžke 346 858 km (odhad z roku 1997), z toho
má nespevnený povrch len 3 469 km. Rozsiahla sieť diaľnic a rýchlostných ciest –
spolu 14 689 km – ju v hustote diaľničnej siete radí k popredným miestam v
Európe.

K 1. januáru 2008 obývalo Španielsko 46 063 511 obyvateľov; priemerná hustota
zaľudnenia činila 91,2 obyvateľov na km², čo je mierne pod priemerom EU.
Rozloženie obyvateľstva je silno nerovnomerné: zatiaľčo pobrežné oblasti a
ostrovy sú veľmi husto zaľudnené, centrálne Španielsko je takmer pusté
(kastílska provincia Soria má len 9 obyv./km²), trpiace dlhodobým starnutím
obyvateľstva a jeho odchodom hlavne do Madridu, v ktorého aglomerácii žije 14 %
obyvateľstva krajiny.

Veľa Španielov žije v západnej Európe, predovšetkým vo Francúzsku, Nemecku a
Švajčiarsku, ďalej v USA, Kanade, latinskoamerických krajinách a v Maroku.
Naopak v Španielsku žije početná kolónia Maročanov, Latinskoameričanov,
Afričanov čiernej pleti, Číňanov, Rumunov a ďalších prisťahovalcov. Prirodzený
demografický rast je nízky, prírastky obyvateľstva tvoria imigranti (pozri
nižšie). S ohľadom na rozlohu krajiny a ďalšie vplyvy u obyvateľov existujú
určité rozdiely fyziologické, charakterové, náboženské, jazykové aj vo
všeobecnom vzdelaní.

Obyvatelia krajiny sa označujú ako Španieli; časť obyvateľov hovoriacich inými
jazykmi než kastílčinou považujú za Španielov len Kastílčanov a sami sa často
prehlasujú za Galícijčanov, Baskov a Kataláncov. Cez tri štvrtiny obyvateľov sa
hlási k rímskokatolíckej cirkvi, podiel ostatných náboženstiev je veľmi nízky.

Najvýznamnejším a zároveň úradným jazykom Španielska je španielčina, označovaná
tu ako kastílčina. K ďalším úradným jazykom patria regionálne jazyky katalánčina
(používaná na východe Španielska), baskičtina, galícijčina a arančina. Vedľa
týchto jazykov sa v Španielsku vyskytujú tiež astúrčina (nie je síce regionálny
úradný jazyk, ale v Astúrii je chránená miestnymi zákonmi), aragónčina,
extremadurčina, leónčina a rôzne prechodné dialekty, ktoré však úradnými jazykmi
nie sú.

Zatiaľčo v 20. storočí bolo Španielsko krajinou, odkiaľ emigranti odchádzali
(pred občianskou vojnou, frankizmom či ekonomickými krízami), na prelome 20. a
21. storočia zaznamenala silnú vlnu migrácie, ktorá, aj keď už o niečo slabšia,
pokračuje dodnes. S čistou mierou imigrácie 1,5 % v roku 2005 bolo po Cypruse na
druhom mieste v EU. V súčasnosti zaujíma s hodnotou 0,99 % 15. miesto v únii. V
roku 2008 tvorilo 5 220 000 cudzincov 11,8 % obyvateľstva Španielska.

Spočiatku prevažovali medzi imigrantmi obyvatelia Afriky a Južnej Ameriky
(hlavne Maročania a Ekvádorci), v posledných rokoch však medzi prichádzajúcimi
prevážili Európania. Najväčšie zastúpenie majú Rumuni (729 000), rýchlo stúpa
podiel Britov (352 000) a ďalších občanov starých štátov Európskej únie. Najviac
imigrantov sa usadzuje v Madride a na pobreží Stredozemného mora, naopak Galícia
či Astúria príliv cudzincov takmer nepocítili.



https://sk.wikipedia.org/wiki/Bansk%C3%A1_%C5%A0tiavnica

Banská Štiavnica (nem. Schemnitz, maď. Selmecbánya) je historické mesto na
strednom Slovensku s výrazne multikultúrnou minulosťou. Známe je ťažbou kovov
(najmä striebra), významnou banskou legislatívou, samosprávou a akademickou
tradíciou. „Mestská pamiatková rezervácia“ od roku 1950. Mesto je centrom
chránenej krajinnej oblasti Štiavnické vrchy vyhlásenej 22. septembra 1979 na
rozlohe 77 630 ha. Dňa 11. decembra 1993 bolo mesto Banská Štiavnica s okolím
zapísané do zoznamu Svetového kultúrneho a prírodného dedičstva UNESCO.

Mesto Banská Štiavnica leží vo vnútri kaldery, ktorá vznikla zhruba pred 13,5
miliónmi rokov prepadnutím jadra Štiavnického stratovulkánu v Panónskom mori po
sérii jeho erupcií, ktoré vytvorili okolie dnešného mesta nazývané Štiavnické
vrchy v južnej časti stredného Slovenska. Najvyšší vrch pohoria sa nazýva Sitno
(1 009 m n. m.). Hrebeň kaldery vytvára prirodzenú ochranu centrálnej oblasti
štiavnických vrchov. Klíma mesta má horský ráz s miernym podnebím, bez
extrémnych teplotných výkyvov.

V meste pramení rieka Štiavnica (prítok Ipľa) dlhá 54,6 km, ktorej takmer celý
tok sa na území mesta v súčasnosti nachádza v podzemí (slúži ako kanalizačný
zberač), na povrch sa dostáva až v dolnej časti mesta. V čase vzniku mesta však
tiekla po povrchu a dala mestu meno. V okolí Banskej Štiavnice sa nachádza
početné množstvo umelých vodných nádrží – tajchov so sústavou technických diel –
zberných jarkov.

V meste sa nachádzajú štyri mestské časti (Banky, Počúvadlianske jazero,
Sitnianska, Štefultov), tri sídliská (Drieňová, Juh, Pod Kalváriou) a deväť osád
(Bajtava, Drieňová, Goldfus, Jergištôlňa, Lintich, Šobov, Tereň, Vozárová,
Košarisko) a časti Povrazník, Principlac, Špitálka. V minulosti boli súčasťou
mesta aj viaceré sídla, patriace dnes do iných obcí (Banská Belá, Banská
Hodruša, Štiavnické Bane).

V blízkosti mesta sa nachádzajú obce Baďan, Banská Belá, Banský Studenec, Beluj,
Dekýš, Hodruša-Hámre, Hronská Dúbrava, Ilija, Klastava, Močiar, Podhorie,
Počúvadlo, Pukanec, Sklené Teplice, Štiavnické Bane, Svätý Anton, Vyhne,
Žibritov a mestá Zvolen, Žiar nad Hronom, Žarnovica, Levice a Krupina.

Osud mesta Banská Štiavnica je úzko spätý s bohatými nálezmi drahých kovov,
najmä striebornej rudy.

Územie mesta bolo osídlené Keltmi už v 3. – 2. storočí pred Kr., ktorí tu ťažili
zlato. Z roku 1156 je najstaršia písomná zmienka o meste, ktoré sa spomína ako
terra banensium – zem baníkov. V 13. storočí do Banskej Štiavnice prišli
osadníci z Tirolska a Saska, z roku 1217 je prvý písomný dôkaz o ťažbe striebra
na území mesta, roku 1238 dostalo mesto mestské privilégiá a z roku 1275
pochádza prvá listina opatrená mestskou pečaťou. V roku 1442 zažilo mesto
plienenie a vraždenie vojskami Šimona Rozgoňa, roku 1443 postihlo mesto ničivé
zemetrasenie, po ktorom muselo byť mesto opäť vybudované. V 16. storočí prebralo
mesto do svojich rúk ťažbu na území Banskej Štiavnice, v rokoch 1546 – 1559 bol
prestavaný farský kostol na dnešný Starý zámok, ktorý slúžil ako protiturecká
pevnosť, v rokoch 1564 – 1571 vybudovali Nový zámok ako protitureckú pevnosť.
Roku 1627 bol v bani prvýkrát použitý pušný prach pri razení priekopu Daniel, v
roku 1681 bola postavená Klopačka oznamujúca čas fárania. V roku 1735 bola v
Banskej Štiavnici Samuelom Mikovínim založená prvá banská škola v Uhorsku, roku
1751 bola dokončená Kalvária, výstavba ktorej bola inicovaná jezuitom Františkom
Pergerom. V tom istom roku mesto navštívil František I. Lotrinský, manžel Márie
Terézie.

Roku 1763 v meste vznikla Vysoká banská škola, v roku 1770 premenovaná na
akadémiu, prvá banská škola v Európe a najstaršia technická škola na svete. Jej
prvý profesor bol Mikuláš Jacquin. Roku 1919 bola presťahovaná do maďarského
mesta Šopron. Koncom 18. storočia bola Štiavnica s poddanskými dedinami s viac
ako 20 000 obyvateľmi druhým najväčším sídlom na Slovensku tesne za Bratislavou.
Koncom 18. storočia bola Samuelom Mikovínim, Matejom Kornelom Hellom a Jozefom
Karlom Hellom vybudovaná sústava tajchov. V roku 1870 mesto získalo municipálne
právo, čím sa vyňalo spod župy a bolo podriadené ministerstvu vnútra. V auguste
1873 bola sprevádzkovaná úzkorozchodná železnica z Hronskej Dúbravy ako prvá
úzkorozchodná nekonská/parná železnica vo vtedajšom Uhorsku, ktorá je v
súčasnosti známa ako Trať mládeže. V roku 1878 bola dokončená voznická dedičná
štôlňa, ktorej dĺžka je okolo 16 km a slúžila na odvodňovanie baní. V júni roku
1919 do mesta prišla Maďarská červená armáda, v rokoch 1923 – 1960 malo mesto
štatút okresného mesta, tento štatút mu bol obnovený roku 1996. 28. októbra 1948
bola do prevádzky uvedená železničná trať do mesta, 11. decembra 1993 bolo mesto
zapísané na Zoznam svetového dedičstva UNESCO, roku 2001 bola po meste
pomenovaná planétka (22185) Štiavnica. 23. – 24.4.1996 mesto navštívil prezident
Michal Kováč, počas Salamandrových dní v rokoch 2002 a 2006 prezidenti Rudolf
Schuster a Ivan Gašparovič a v októbri 2016 aj Andrej Kiska.

Napriek dlhej divadelnej tradícii mesto dodnes nemá stálu divadelnú scénu. V
meste funguje divadelný súbor Základnej umeleckej školy, občianske združenie
Priatelia Thálie združujúce štiavnických ochotníkov a súbor Všetci musia. V
meste pôsobí Slovenské banské múzeum, pod ktoré spadajú múzeá Banské múzeum v
prírode, Starý zámok, Nový zámok, Berggericht – mineralogická expozícia, Galéria
Jozefa Kollára, Kammerhof – baníctvo na Slovensku, Štôlňa Glanzenberg a Fritzov
dom, v ktorom sa nachádza mestský archív.

Medzi známych amatérskych alebo profesionálnych hudobníkov patria KVK 2,
Tramontana, Hologram, Padlášový utorok, Ema Drgoňová, Michal Pigoš, Jozef
Klimko, Pavol Kružlic, Zdenka Predná.

V Banskej Štiavnici sa koná niekoľko regionálne i celoslovensky významných
podujatí. Salamandrové dni sa konajú pravidelne druhý septembrový týždeň.
Súčasťou podujatia je Salamandrový sprievod, ktorý zobrazuje život banského
mesta a jeho najznámejších postavičiek. Ďalšími pravidelnými podujatiami sú Živé
šachy Animatus Lusus, Noc na Starom Zámku, Nezabudnuté remeslá, Festival
remesla, kumštu a zábavy, Filmový festival Štyri živly, Hudobný festival
Jazznica, Festival Cap á l´Est, Beh ústavy, Beh trate mládeže. Od roku 2000 sa v
Banskej Štiavnici každoročne na prelome júla a augusta koná Festival peknej
hudby, ktorý publiku v štiavnických historických priestoroch (kostoly, Starý
zámok) a v okolí (Kaštieľ v Sv. Antone, Sklené Teplice) ponúka programy s
prezentáciou slovenských a zahraničných koncertných umelcov, súborov a
zoskupení. Súčasťou festivalu býva expozícia výtvarných prác slovenských
umelcov. Od roku 2009 pôsobí v objekte banskoštiavnickej železničnej stanice
rezidenčné centrum Banská St a nica Contemporary, ktoré sa stáva prechodným
domovom profesionálnych umelcov zo Slovenska a zahraničia v rámci programu
Artists in residence. Iniciátorom centra je slovenský výtvarník, držiteľ ceny
Oskára Čepana a ceny Strabag Art Award za rok 2011 Svätopluk Mikyta.

Medzi najdôležitejšie pomníky mesta patria Súsošie Svätej Trojice, Súsošie Panny
Márie, Pomník Andreja Kmeťa, Busta Andreja Sládkoviča v Botanickej záhrade a
Pomník padlých hrdinov. Medzi známe mestské parky patrí Botanická záhrada,
Kalvária a Park na križovatke.

Banská Štiavnica sa nachádza cca 170 km severovýchodne od Bratislavy (prístup
rýchlostnou cestou D1/R1 – tri výjazdy, prípadne z Nitry cez Levice a Bátovce) a
160 km severne od Budapešti (prístup cez Ostrihom – Štúrovo, Levice alebo Šahy).
S výnimkou juhovýchodného prístupu zo Šiah cez Svätý Anton údolím rieky
Štiavnica všetky príjazdy vyžadujú serpentínovitý prejazd cez hrebeň kaldery v
celkovej dĺžke 17 – 22 km každý. Do cestnej siete je mesto priamo napojené
cestou I/51 od Hronskej Breznice (napojenie na rýchlostnú cestu R1) alebo z
južného smeru od Hontianskych Nemiec (križovatka s cestou I/66 a budúcim
pripojením na rýchlostné cesty R3 a R7). Do mesta vedie aj cesta II/524 a
niekoľko ciest III. triedy.

Zo severovýchodu je vybudovaná jednokoľajná železničná trať Hronská Dúbrava –
Banská Štiavnica, nazývaná aj Trať mládeže z rýchlikovej stanice Hronská Dúbrava
(pri rieke Hron) povodím potoka Jasenica v dĺžke 20 km, vstup do Štiavnice cez
hrebeň kaldery tunelom dĺžky 1.194,5 m.

V meste sa nachádzajú ZŠ Jozefa Horáka, Jozefa Kollára, Cirkevná ZŠ sv.
Františka Assiského, Gymnázium Andreja Kmeťa, Katolícke gymnázium sv. Františka
Assiského, Stredná priemyselná škola Samuela Mikovíniho, Stredná lesnícka škola,
Združená stredná škola obchodu a služieb a Súkromná hotelová akadémia. V Banskej
Štiavnici je tiež detašované pracovisko Fakulty architektúry Slovenskej
technickej univerzity. Od roku 2011 pôsobí v Banskej Štiavnici Hudobná a
umelecká akadémia Jána Albrechta v Banskej Štiavnici, odborná vysoká škola.



https://sk.wikipedia.org/wiki/Sloven%C4%8Dina

Slovenčina patrí do skupiny západoslovanských jazykov (spolu s češtinou,
poľštinou a lužickou srbčinou).

Po slovensky sa hovorí na Slovensku (5 miliónov ľudí) a ďalej v týchto krajinách
(uvedené sú počty zahraničných Slovákov odhadované (krajinskými spolkami a
zastupiteľskými úradmi)/oficiálne údaje za rok 2000/2001):

Slovenčina je oficiálne úradným jazykom Slovenska, Vojvodiny a od 1. mája 2004
jedným z jazykov Európskej únie. Jazykový kód alebo po anglicky Language Code je
sk príp. slk podľa ISO 639. Slovenčina je známa ako „esperanto“ slovanských
jazykov, vníma sa ako najzrozumiteľnejšia aj pre používateľov iných slovanských
jazykov.[1] V súvislosti so širokou zrozumiteľnosťou slovenčiny umožňuje český
právny poriadok používať slovenčinu, na rozdiel od iných menšinových jazykov,
bez prekladateľa či tlmočníka v právnych a úradných úkonoch. Týka sa to mnohých
aspektov spoločenského života na celom území Česka. Napríklad Správny poriadok
(zákon č. 500/2004 Zb.) stanovuje: "V řízení se jedná a písemnosti se vyhotovují
v českém jazyce. Účastníci řízení mohou jednat a písemnosti mohou být
předkládány i v jazyce slovenském" (§16, odsek 1).

Počet slovenských slov fungujúcich alebo aspoň raz použitých v písaných textoch
súčasnej slovenčiny nachádzajúcich sa v Slovenskom národnom korpuse môžeme
odhadovať na viac ako 3 milióny (podľa jednotlivých tvarov) alebo približne 2
milióny (podľa počtu základných tvarov, v ktorých sú obsiahnuté všetky ich tvary
nachádzajúce sa v textoch korpusu).

Slovenčina používa abecedu zloženú z modifikovaných latinských písmen.
Modifikácie spočívajú v používaní diakritických znamienok: dĺžňa, mäkčeňa,
dvojbodky a vokáňa. Na označenie jednej hlásky sa zvyčajne používa jedno
písmeno.

Spoluhlásky q, w a x sa používajú len v slovách cudzieho pôvodu. Z historických
dôvodov sa však v slovenských textoch (najmä vo vlastných menách) používajú aj
české hlásky ě, ř, ů a nemecké hlásky ö a ü.



https://sk.wikipedia.org/wiki/OpenGL

OpenGL (Open Graphics Library) je priemyselný štandard špecifikujúci
viacplatformové rozhranie (API) k akcelerovaným grafickým kartám respektíve
celým grafickým subsystémom. Slúži na tvorbu aplikácií pracujúcich predovšetkým
s trojrozmernou počítačovou grafikou prekresľovanou v reálnom čase. Používa sa
pri tvorbe počítačových hier, CAD programov, aplikácií virtuálnej reality alebo
pre vedecko-technické vizualizácie.

Na začiatku deväťdesiatych rokov bola firma Silicon Graphics Inc. (SGI) lídrom
na trhu s pracovnými stanicami s podporou trojrozmernej grafiky. Ich API IRIS GL
(Integrated Raster Imaging System Graphic Library) sa stalo de facto
priemyselným štandardom napriek existencii otvoreného štandardu PHIGS
(Programmer's Hierarchical Interactive Graphic System), ktorý bol považovaný za
ťažšie implementovateľný a pomalší pri prekresľovaní v reálnom čase.

S príchodom prvých grafických kariet s 3D akceleráciou sa SGI rozhodla
konkurovať otvoreným štandardom. Otvorenie špecifikácie IRIS GL nebolo možné
kvôli licenčnej a patentovej zaviazanosti. Silicon Graphics sa rozhodli vyvinúť
nový štandard odvodením od staršieho rozhrania knižnice IRIS GL. Hlavným
rozdielom bolo vyriešenie obmedzenia IRIS GL, keď aplikácia mohla využívať len
programové rutiny priamo podporované hardvérom. Nové riešenie umožňovalo riešiť
prípadnú hardvérovú nekompatibilitu softvérovou emuláciou.

Autormi novej špecifikácie boli Mark Segal a Kurt Akeley a ako OpenGL ho v roku
1992 revidovalo konzorcium OpenGL Architecture Review Board (ARB). Jej členmi v
tom období boli 3Dlabs, Apple Computers, ATI, Dell, IBM, Intel, Microsoft,
nVidia, SGI a Sun Microsystems. V roku 1993 Microsoft projekt opustil.

September 7, 2004 sa najmä spoločnosť 3Dlabs zaslúžila o vydanie novej verzie
štandardu OpenGL 2.0. Tá vo svojej špecifikácii obsahuje podporu pre GLSL
(OpenGL Shading Language).

V roku 1995 vydal Microsoft svoju prvú verziu API Direct3D, ktorá sa stáva
hlavným konkurentom OpenGL. Dňa December 17, 1997 Microsoft a SGI prijali
projekt Fahrenheit, ktorého hlavným cieľom bolo zjednotenie rozhraní OpenGL a
Direct3D. V roku 1998 sa k projektu pridáva spoločnosť Hewlett-Packard. Napriek
sľubnej iniciatíve projekt stroskotal na finančných obmedzeniach Silicon
Graphics a nedostatočného záujmu zo strany výrobcov hardvéru.

Medzitým June 31, 2006 ARB oznámilo, že voľbou presúvajú kontrolu nad
špecifikáciou OpenGL konzorciu Khronos Group a to dňa September 21, 2006
kontrolu prevzalo. Skupina v rámci konzorcia, ktorá sa mala venovať štandardu
OpenGL, bola z historických dôvodov pomenovaná OpenGL ARB Working Group. Jedným
z hlavných cieľov nového konzorcia bolo zabezpečenie koordinovaného vývoja
štandardov OpenGL a OpenGL ES (OpenGL for Embedded Systems).

V Auguste 2008 bola vydaná verzia 3.0, ktorá priniesla mechanizmus na vyradenie
niektorých funkcií z špecifikácie. Označené na vyradenie boli všetky funkcie
spojené s fixnou funkčnosťou (vrátanie funkcií maticových transformácií). Vo
verzii 3.1 vydanej v Marci 2009 boli tieto funkcie odstránené, avšak je stále
možné k nim pristupovať ak je kontext vytvorený v režime kompatibility. Vo
verzii 3.2 z Augusta 2009 pribudol nový druh shaderu - geometry shader, ktorý
umožňuje vytvárať nové vrcholy na grafickej karte, zatiaľ čo dovtedy bolo možné
vrcholy len upravovať.

Práca v OpenGL je pomerne jednoduchá. Vyššie programovacie jazyky (Delphi, C++)
majú vytvorené špeciálne knižnice, ktoré umožňujú jednoduchý prístup k API
funkciám pre OpenGL a navyše poskytujú aj určitú nadstavbu. Niektoré sú dostupné
hneď po inštalácii vývojového prostredia, iné sú dostupné na internete.

Všetky príklady sú zapísané v jazyku Delphi. Syntax iných jazykov pre uvádzané
príkazy je identická, alebo podobná. Prvý príklad naznačuje ako vyprázdniť obsah
grafických zásobníkov.

Nasledujúce príklady nie sú kompatibilné s core profilom pre OpenGL verzie 3.1 a
vyššie!



https://sk.wikipedia.org/wiki/Michael_Jackson

Michael Joseph Jackson, známy aj ako Michael Jackson (* 29. august 1958 Gary,
Indiana, USA – † 25. jún 2009 Los Angeles, Kalifornia, USA ) bol americký
popový, soulový, a rockový spevák, skladateľ, tanečník a herec. Verejnými
predstaviteľmi hudobného priemyslu bol označený za „Kráľa popu“. Vo svojej
kariére mal veľký vplyv na vývoj populárnej hudby a moderného tanečného štýlu.
Spolu s jeho publikovaným osobným životným štýlom sa vo viac ako v štyroch
dekádach stala z neho jedna z globálne najvýznamnejších postáv populárnej
kultúry.

Michael je siedmým potomkom rodiny Jacksonovcov. Jeho profesionálny debut bol v
roku 1964, keď ako šesťročný účinkoval v zostave skupiny The Jackson 5 na pódiu
spolu s jeho staršími súrodencami Jackiem, Titom, Jermainem, a Marlonom. Svoju
sólovú kariéru začal v roku 1971. Začiatkom 80. rokov 20. storočia sa stal
Michael Jackson dominantnou osobnosťou populárnej hudby. Jeho hudobné videá k
nahrávkam ako sú „Beat It“, „Billie Jean“ a „Thriller“ sú udávané ako príklady
vďaka ktorým došlo k prelomeniu rasových bariér a aj ako vzory k tomu ako sa
navzájom transformujú mediálne diela do umeleckých foriem a nástrojom k
prezentáciám. Popularita týchto videí pomohla priniesť slávu vtedy relatívne
mladému kanálu MTV. S inovatívnymi prístupmi k tvorbe videoklipov pokračoval aj
v nasledujúcom desaťročí nahrávkami ako boli „Black or White“, či „Scream“.
Zároveň získaval reputáciu za svoje pódiové show, ktoré predvádzal počas
koncertných vystúpení. Jackson spopularizoval niekoľko komplikovaných tanečných
techník, napríklad trhavé akoby robotické pohyby, či tie, ktoré dnes poznáme ako
moonwalk, či sidewalk. Popri The Beatles a Elvisovi Presleym najvýraznejšie
ovplyvnil popovú hudbu.

Jacksonov album Thriller, ktorý vydal v roku 1982, je na vrchole zoznamu
najpredávanejších albumov sveta. Ďalšie jeho albumy, ako Off the Wall (1979),
Bad (1987), Dangerous (1991) a HIStory: Past, Present and Future, Book I (1995),
tiež bodujú medzi najpredávanejšími albumami sveta. Michael patrí ku málo
vyvoleným, ktorí boli dvakrát uvedení do Rokenrolovej sieni slávy, je takisto
členom siene slávy hudobných skladateľov (Songwriters Hall of Fame) a, ako prvý
popový umelec, má svoje meno aj Tanečnej sieni slávy (Dance Hall of Fame). To,
čo Michael Jackson vo svoje kariére dosiahol sa viackrát nachádza aj medzi
Guinnessovými rekordami: 13-krát dostal cenu Grammy, dostal cenu Grammy Legend
Award, cenu Grammy za celoživotné dielo (Grammy Lifetime Achievement Award),
26-krát získal American Music Awards, vrátane „Umelca storočia“ a „Umelca 80.
rokov, 20. storočia“, v Spojených štátoch mal počas svojej sólovej kariéry 13
singlov v rebríčku Billboard Hot 100, čo bolo viac ako mnoho iných mužských
spevákov v ére tohto rebríčka. Má odhadovaný celosvetový počet predaných
400 miliónov týchto nosičov. Jackson má na svojom konte stovky ocenení. Je preto
najviac oceňovaným hudobníkom v histórii populárnej hudby. Potom ako sa dňa 21.
mája 2014 jeho singel „Love Never Felt So Good“ dostal na deviatu priečku, stal
sa prvým umelcom, ktorý mal single v Top 10 rebríčka Billboard Hot 100 po dobu
piatich nezávislých dekád. Do Guinnessových rekordov ho dostalo aj to, že
podporil 39 charitatívnych akcií, čo je najvyšší počet zo všetkých účinkujúcich
v zábavnom priemysle.

Jeho komerčný úspech je dodnes neprekonaný, v predajnosti albumov prekonal aj
samotných The Beatles a Elvisa Presleyho, nehovoriac o jeho oceneniach, ktorými
sa stal najoceňovanejším umelcom so ziskom viac ako 600 najrôznejších cien a
uznaní, medzi ktoré patria predovšetkým hudobné ceny ako 13 (+1 cena za
celoživotný prínos) cien Grammy (+ 4 ďalšie ako súčasť projektu We Are the World
a samotný singel, ktorý Michael napísal a zložil spolu s Lionelom Richiem a
jednu so skupinou The Jackson 5 v roku 1971), 22 cien Billboard Music Awards (+
5 ďalších Billboard Video Awards), 12 cien World Music Awards, vrátane ceny na
„Najpredávanejšieho umelca Milénia“ ocenili za album Thriller zápisom do
Guinessovej knihy rekordov za najpredávanejší album všetkých čias.
Najúspešnejšia koncertná séria (7x za sebou vypredaný štadión Wembley), Najviac
získaných cien Grammy v priebehu jedného udeľovania 1984, najväčší výnos zo
svetového turné (v roku 1988 to bolo 124 mil. dolárov za turné Bad), najvyšší
hudobný kontrakt - viac ako 890 mil. dolárov za 16 rokov spolupráce,
najpredávanejšie video - The Making Of Thriller, ako aj hitparádové úspechy: bol
jediný umelec, ktorého päť skladieb z jedného albumu (Bad) sa dostalo na vrchol
singlového rebríčka v USA. Michael bol prvým umelcom, ktorého singel debutoval
priamo na vrchole amerického singlového rebríčka (v roku 1995 skladba - „You Are
Not Alone“).

Aspekty osobného života Michaela Jacksona vrátane postupných premien jeho
vzhľadu, osobných vzťahov a správania spôsobili kontroverzné postoje voči jeho
osobnosti. V polovici 90. rokov čelil obvineniam zo sexuálneho zneužívania detí,
no k vyrovnaniu v tomto prípade došlo mimosúdnou cestou a voči Michaelovi nebolo
nikdy vznesené nijaké oficiálne obvinenie. V roku 2005 bol súdený za ďalšie
zneužívanie detí, no porota ho zbavila viny vo všetkých bodoch obvinení.

Počas príprav na svoj umelecký comeback v pripravovanom hudobnom projekte This
Is It, Michael Jackson zomrel dňa 25. júna 2009 na zástavu srdca spôsobenú
intoxikáciou benzodiazepinom v kombinácii s propofolom. Koroner Los Angeles
County označil jeho smrť za zabitie a na Jacksonovho osobného lekára, Conrada
Murraya, bolo vznesené obvinenie z neúmyselného zabitia. Smrť Michaela Jacksona
vyvolala hlavne u jeho fanúšikov po celom svete vlnu smútku. Spomienková
bohoslužba venovaná jeho pamiatke bola mediálne prezentovaná do celého sveta.
Časopis Forbes Michaela Jacksona, s ročným „príjmom“ 140 miliónov dolárov počas
piatich nepretržitých rokov po jeho smrti, zaradil na vrchol najlepšie
zarábajúcich mŕtvych celebrít.

Michael Joseph Jackson sa narodil 29. augusta 1958. Bol ôsmym dieťaťom
afroamerickej rodiny, ktorá žila v dvojizbovom domčeku na ulici Jackson Street v
industriálnom oceliarskom meste Gary, ktoré je súčasťou neoficiálnej
metropolitnej oblasti Chicaga. Jeho matka, Katherine Esther Scruse, bola oddanou
členkou náboženskej spoločnosti Svedkov Jehovových. Niekedy v začiatkoch sa
snažila byť country hudobníčkou, ktorá hrala na klarinet a klavír, ale pracovala
na čiastočný úväzok aj v obchodnom reťazci Sears. Michaelov otec, Joseph Walter
"Joe" Jackson, niekdajší boxer, pracoval u firmy U.S. Steel ako zlievač. Darilo
sa mu popri práci privyrábať si aj ako gitarista v miestnej R&B skupine, ktorá
si dala názov The Falcons. Michael vyrastal s troma svojimi sestrami, Rebbie, La
Toyou a s Janet a piatimi bratmi: Jackiem, Titom, Jermaineom, Marlonom a Randym.
Šiesty brat, Marlonove staršie dvojča Brandon, zomrel krátko po svojom narodení.

Michaelov vzťah s otcom, Joem bol napätý. Joe v roku 2003 priznal, že Michaela v
detstve pravidelne bíjaval. Priznal aj, že často synovi vykrikoval, že má „tučný
nos“. Jackson pripúšťal, že to že bol fyzicky a emocionálne utláčaný, bolo pre
ňou výzvou, ktorá spôsobila že sa snažil pod otcovým tlakom, dokazovať opak a
svojou húževnatosťou sa vlastne dopracoval k úspechu. Pri jednom otvorenom
rozhovore o svojom detstve, ktoré v roku 1993 prebehlo v relácii s Oprah
Winfreyovou, priznal, že svoju mladosť prežil v osamelej izolácii. Vplyv zlého
zaobchádzania v detstve a Jacksonova veľká nespokojnosť so svojím vzhľadom, jeho
nočné mory a problém s chronickou nespavosťou, spôsobovali že sa podriaďoval
hlavne otcovmu tlaku a po celý svoj život si zachovával detinskú úprimnosť.

O tom, ako ho otec týral hovoril Jackson aj v ďalšom rozhovore s Martinom
Bashirom ktorý bol roku 2003 vysielaný v programe Living with Michael Jackson.
Spomína na to ako otec sedel počas toho ako so súrodencami nacvičovali v kresle
s remeňom v ruke a vyhrážal sa, že ho roztrhne ak nebude robiť to, čo sa od neho
žiada. Obidvaja rodičia s obvineniami z násilia voči deťom nesúhlasili.
Katherine sa bráni tým, že síce sa dnes bitie považuje za násilie, v tých dobách
to bol bežný spôsob ako toľko detí udržať na uzde. Jackie, Tito, Jermaine a
Marlon tiež hovorievajú, že ich otec nie je násilnícky, skôr mu ľudia iba nechcú
porozumieť.

V roku 1965 Joe Jackson pripojil synov Michaela a Brandona do vtedašej formácie
nazvanej Jackson Brothers. Bola to skupina v ktorej spolu so sprievodnou
skupinou spievali a hrali na tamburínu a kongo ich bratia Jackie, Tito a
Jermaine. V roku 1965 sa Michael spolu s Jermainem stali sólovými spevákmi a
skupina si zmenila názov na „The Jackson 5“. V nasledujúcom roku vyhrali miestnu
talentovú súťaž, v ktorej Michael s kapelou zatancoval a zaspieval hit Roberta
Parkera, „Barefootin'“. Medzi rokmi 1966 až 1968 skupina vystupovala po mestách
stredozápadu Spojených štátov. Hrali hlavne v reťazcoch klubov pre obyvateľstvo
tmavej pleti, ktoré medzi obyvateľmi nazývali „chitlin' circuit“. Jackson 5 boli
predskupinami hlavných účinkujúcich hudobníkov R&B. Patrili k nim napríklad Sam
& Dave, the O'Jays, Gladys Knight, či Etta James. Jackson 5 hrali aj na
školských tanečných večierkoch, v kluboch, ale aj v koktejlových salónikoch, v
programoch, v ktorých nechýbali ani striptízové vystúpenia, či iné formy zábavy
pre dospelých. V auguste roku 1967 počas turné po východnom pobreží štátov
skupina vyhrala týždennú amatérsku súťaž, ktorá sa konala v Harlemskom Apollo
Theatri.

Skupina Jackson 5 nahrala aj niekoľko singlov. S miestnym hudobným
vydavateľstvom, Steeltown Records, vyprodukovali v roku 1968 nahrávku „Big Boy“.
V roku 1969 podpísali zmluvu s vydavateľom Motown. V tom istom roku sa z Gary
presťahovali do regiónu Los Angeles. Neskôr si Michaela všimli aj v časopise
Rolling Stone. Opísali ho ako „zjav“ s „ohromujúcim hudobných nadaním“ a dodali,
že „čoskoro vyjde najavo, že je rodený líder a nadaný sólový spevák“. Skupina v
nasledujúcom období získala rebríčkový rekord, keď sa ich prvé štyri single, „I
Want You Back“ (1969), „ABC“ (1970), „The Love You Save“ (1970) a „I'll Be
There“ (1970), dostali na prvú pozíciu Billboard Hot 100. V máji roku 1971 sa
rodina Jacksonovcov presťahovala do veľkého domu v kalifornskom meste Encino. V
tomto čase sa Michael menil z detskej hviezdičky na idol tínedžerov. Prvú platňu
skupina The Jackson 5 vydala, keď mal Michael 12 rokov. Neskôr bolo toto rodinné
združenie umelcov charakterizované ako „príklad špičkových crossoverových
čiernych umelcov“. V roku 1973 predaj hudobných nosičov skupiny klesal a do roku
1975, kedy od vydavateľstva odišli nahrali ešte niekoľko hitov, ktoré boli v
Top 40, vrátane „Dancing Machine“ (1974).

Napriek tomu, že sa už v začiatkoch 70. rokov Jackson začal prejavovať ako
sólista, stále udržiaval svoje väzby na skupinu The Jackson 5 a vydavateľstvo
Motown. U tohto vydavateľa medzi rokmi 1972 až 1975 začal svoju sólovú kariéru
vydaním štyroch svojich albumov Got to Be There (1972), Ben (1972), Music & Me
(1973) a Forever, Michael (1975). „Got to Be There“ a „Ben“, titulné nahrávky
jeho prvých dvoch albumov sa obidve stali úspešnými singlami podobne ako aj
remake skladby „Rockin' Robin“ od Bobbyho Daya.(Mal tri surodence)

V júni roku 1975 skupina Jackson 5 podpísala zmluvu s dcérskou spoločnosťou CBS
Records, vydavateľstvom Epic Records a zároveň zmenili svoj názov na The
Jacksons. V tom čase sa k nim pripojil mladší brat Randy, no Jermaine sa
rozhodol pokračovať ako sólista. The Jacksons pokračovali v medzinárodnom
koncertnom turné a medzi rokmi 1976 až 1984 nahrali šesť albumov. Autorom
nahrávok kapely bol z veľkej miery Michael. Napísal im hity ako „Shake Your Body
(Down to the Ground)“ (1979), „This Place Hotel“ (1980) a „Can You Feel It“
(1980). Naposledy Michael Jackson s bratmi vystupoval na svetovom turné Victory
v roku 1984. V roku 2001 však ešte spoločne odspievali niekoľko hitov na
koncerte usporiadanom na počesť Michaela (Michael Jackson: 30th Anniversary
Celebration 2001).

V roku 1978 Jackson debutoval aj vo filme, hral strašiaka do kapusty
(Scarecrowa) v muzikáli The Wiz (Čarodejník), kde pod vedením režiséra, Sidneya
Lumeta, hrala aj Diana Ross, Nipsey Russell, či Ted Ross (Policajná akadémia).
Film bol kasovým prepadákom, no počas jeho nakrúcania sa stretol s autorom
hudby, Quincy Jonesom. Počas tohto stretnutia sa dohodli, že Jones bude
produkovať Jacksonov nasledujúci hudobný projekt, album Off the Wall. V roku
1979 si Michael Jackson pri tanci zlomil nos. Po tomto úraze absolvoval
rinoplastiku, ktorá nebola úspešná. Mal problémy s dýchaním a hrozilo, že mu to
môže spôsobiť komplikácie v ďalšej kariére. Pre následné zákroky mu doporučili
renomovaného plastického chirurga, Stevena Hoefflina, ktorý operoval americké
celebrity, napríklad Joan Riversovú, Elizabeth Taylorovú, no má medzi klientmi
aj Pamelu Andersonovú, Sylvestra Stalloneho, La Toyu a Janet Jacksonovcov, či
Ivanu Trumpovú.

Album Off the Wall (1979), ktorý spolu produkovali Jones a Jackson bol prvým,
ktorý reálne predstavil Michaela Jacksona ako sólovú osobnosť. Bol jeho reálnym
prechodom od bubblegumovej (žuvačkovej) popovej hviezdičky ku komplexnejšiemu
vyspelejšiemu sólovému interpretovi. Autorsky na ňom s Jacksonom spolupracovali
Rod Temperton, Stevie Wonder a Paul McCartney. Bol prvým Michaelovým sólovým
albumom, ktorý pre Spojené štáty vygeneroval štyri Top 10 hity: „Off the Wall“,
„She’s Out of My Life“ plus dva vrcholy, „Don't Stop 'Til You Get Enough“ a
„Rock with You“. Z albumu sa na celom svete predalo viac ako 20 miliónov kópií a
dostal sa na tretiu pozíciu rebríčka Billboard 200. Koncom roka ešte získal od
časopisu Billboard cenu pre „najlepšieho umelca tmavej pleti“ a za „najlepší
album umelca tmavej pleti“. Za vystúpenie so skladbou „Don't Stop 'Til You Get
Enough“ dostal cenu Grammy pre najlepšieho mužského speváka v žánri R&B. V roku
1981 bol Jackson víťazom American Music Awards ako špičkový mužský interpret v
žánri Soul/R&B. Napriek všetkým úspechom mal Jackson názor, že Off the Wall mal
mať omnoho väčší dopad a bol odhodlaný dosiahnuť tieto očakávania ďalším
projektom. V roku 1980 si zabezpečil najvyšší zisk v hudobnom priemysle:
37% zisku celkového predaja.

V roku 1982 Jackson prispel nahrávkou „Someone in the Dark“ do audioknihy k
filmu E.T. - Mimozemšťan. V roku 1983 táto pieseň, ktorú produkoval Quincy
Jones, získala cenu za najlepšiu nahrávku pre deti. Úspech prišiel neskôr, a to
potom ako koncom roka 1982 vyšiel album Thriller. Tento projekt priniesol
Michaelovi Jacksonovi sedem cien Grammy a osemkrát American Music Awards vrátane
Award of Merit („ceny za zásluhy“), ktorú získal ako najmladší umelec. V roku
1983 bol album Thriller najpredávanejší. Stal sa odhadovaným predajom
65 miliónov kópií najpredávanejším albumom Spojených štátov. Na celom svete sa
ho predalo vyše sto miliónov nosičov a je najpredávanejším albumom sveta. Na
prvom mieste rebríčka Billboard 200 bol Thriller počas 37 týždňov a v tomto
zozname 200 albumov sa držal celých osemdesiat týždňov. Bol prvým albumom,
ktorého sedem singlov, vrátane „Billie Jean“, „Beat It“ a „Wanna Be Startin'
Somethin'“, bolo v prvej desiatke rebríčku Billboard Hot 100. V marci roku 2009
bol v Spojených štátoch za predaj 29 miliónov od RIAA certifikovaný na
dvojnásobný diamant. Album Thriller pre Jacksona a Quincyho Jonesa získal cenu
Grammy za producentov roka 1983 pre album s nahrávkou neklasickej hudby. Bol
tiež albumom roka, pre Jacksona získal cenu za najlepší popový mužský spevácky
výkon. Skladba „Beat It“ získala cenu za nahrávku roka a takisto aj cenu za
najlepší popový mužský spevácky výkon, „Billie Jean“ mala dve ceny Grammy: za
najlepšiu pieseň R&B a najlepší mužský spevácky výkon v štýle R&B. Za album
Thriller v roku 1984 dostal Bruce Swedien cenu za najlepšiu technickú výrobu
neklasickej produkcie. Americana Music Association v roku 1984 dalo Michaelovi
Jacksonovi viacero ocenení vrátane ceny Najlepšiemu mužskému hudobnému umelcovi,
skladba „Beat It“ pre neho získala cenu za najlepšie video, singel a Thriller sa
stal najlepším albumom v pope, rocku soulu a R&B.

Ďalšou významnou súčasťou projektu bolo hudobné video „Thriller“, ktoré malo
štrnásť minút. V roku 1983 ho nakrútil režisér John Landis. Táto snímka sa stala
jedným zo vzorov pre tvorbu videoklipov a v tomto žánri významne prelomila
rasovú bariéru. Nemenej významným prínosom bolo aj pre vtedy začínajúci hudobný
televízny kanál MTV. V roku 2009 sa stalo súčasťou národného filmového registru
Kongresovej knižnice Spojených štátov. V tom roku bol medzi 25 filmami, ktoré
získali uznanie ako diela s trvalým významom pre americkú kultúru, ktoré majú
byť uchované pre budúce generácie. Snímka, ktorej nosnou témou sú tancujúce
zombie je zatiaľ prvým a jediným hudobným videoklipom, ktorý sa v tomto archíve
nachádza.

Jacksonov právnik, John Branca, hovorí že Michela mal v tejto dobe najvyššiu
sadzbu autorských odmien, približne dva doláre za každý predaný album. Dosiahol
aj rekordné zisky z predajov svojich nosičov. Z videokazety s dokumentárnym
filmom The Making of Michael Jackson's Thriller sa za pár mesiacov predalo viac
ako 350 tisíc kópií. Z tejto doby pochádzajú aj ďalšie produkty ako napríklad
bábky podľa vzoru Michaela Jacksona, ktoré sa v máji roku 1984 predávali v
obchodoch po 12 dolárov za kus. V roku 1985 snímka The Making of Michael
Jackson's Thriller vyhrala cenu Grammy za najlepšie hudobné video. Časopis Time
opísal vplyv Jacksona „ako človeka, ktorý je hviezdou nahrávania, rozhlasu, či
rockového videa. Bol jedným mužom, ktorý dokázal oživiť hudobný biznis, bol
skladateľom, ktorý udal rytmus celému desaťročiu, bol podľa časopisu tanečníkom,
ktorý ulici ukázal čo je moderné, či spevákom ktorý určil hranice vkusu, štýlu a
hlasového zafarbenia“. V The New York Times písali, že „vo svete pop music je
najprv Michael Jackson a po ňom tí ostatní“.

Jednou z významných udalostí kariéry Michaela Jacksona bolo, keď dňa 25. marca
1983 vystúpil na legendárnom koncerte spolu so svojimi bratmi. Táto udalosť,
ktorá bola nahratá ako televízny špeciál Motown 25: Yesterday, Today, Forever
kanálu NBC sa konala v Pasadena Civic Auditorium (miesto kde sa medzi rokmi 1977
až 1997 konalo odovzdávanie cien Emmy). Záznam, v ktorom okrem Jacksonovcov
účinkovali aj ďalšie hviezdy nahrávajúce u spoločnosti Motown vysielali 16. mája
1983. V tom čase prenos podľa oficiálnych odhadov sledovalo naraz 47 miliónov
divákov. Počas vystúpenia spieval aj pieseň „Billie Jean“ a za túto prezentáciu
získal svoju prvú nomináciu na cenu Emmy. Mal na sebe výraznú čiernu flitrovanú
bundu a bielu golfovú rukavicu vykladanú trblietavými kamienkami. V snímke z
vystúpenia s touto skladbou debutoval so svojim charakteristickým tanečným
štýlom, nazvaným moonwalk. Tento spôsob kráčania dozadu, ktorý Jacksona
preslávil, tri roky pred ním predviedol v zábavnom programe Soul Train
Afroameričan Jeffrey Daniel, člen spevácko/tanečného tria Shalamar. V programe
The Ed Sullivan Show Jacksonove vystúpenie porovnávali s úrovňou ktorú dosahoval
Elvis Presley, či skupina The Beatles.

Ceny, ktoré Jackson počas 80. rokov za úspechy v hudobnej kariére získaval,
významne podporovali aj jeho komerčný úspech. V novembri roku 1983 spolu s
bratmi dostal ponuku v cene piatich miliónov pre podporu reklamnej kampane
americkej nadnárodnej potravinárskej korporácie PepsiCo. Stal sa tvárou
reklamnej kampane Pepsi, ktorá mala v rokoch 1984 až 1984 hlavnú tému „New
Generation“. Firma sponzorovala jeho turné, bola značkou jeho verejných
prezentácií. V reklamách na Pepsi znela v jingloch melódia skladby „Billie Jean“
s upraveným refrénom. V roku 2009 padlo v časopise Billboard vyjadrenie, že v
tých dobách sa nedala od seba oddeliť značka Pepsi a hudba, ktorá znela na
Jacksonových vystúpeniach.

Dňa 27. januára 1984 Michael a ďalší členovia skupiny The Jacksons nakrúcali v
Los Angeles propagačný film pre firmu Pepsi Cola, ktorý bol realizovaný za
prítomnosti členov ich exekutívy: Phila Dusenberryho a Alana Pottascha.
Nahrávanie sa konalo v sále budovy Shrine Auditorium. Bol to simulovaný koncert
pred davom fanúšikov, pri ktorom sa od pyrotechniky chytili Jacksonove vlasy.
Michael mal po tomto incidente vo vlasovej časti hlavy viacero popálenín druhého
stupňa. Krátko nato musel absolvovať ďalšie plastické operácie, ktorých cieľom
bolo zakryť poúrazové zjazvenie pokožky hlavy. Firma Pepsi sa vtedy mimosúdne
dohodla a poskytla na vykonanie zákroku 1,5 milióna dolárov klinike Brotman
Medical Center v Culver City. Na počesť k tejto udalosti bolo neskôr toto
zdravotné stredisko premenované na „Michael Jackson Burn Center“. Dusenberry
neskôr o tejto udalosti písal aj vo svojich memoároch, Then We Set His Hair on
Fire: Insights and Accidents from a Hall of Fame Career in Advertising. Ďalšiu
zmluvu na 10 miliónov dolárov s firmou Pepsi Michael Jackson podpísal koncom 80.
rokov 20. storočia. Táto druhá zmluva mala dopad na podporu vo viac ako
20 krajinách sveta, kde firma finančne prispela druhý Jacksonov projekt, album
Bad a svetové turné v rokoch 1987-88. Michael Jackson mal podporu aj iných
značiek ako napríklad LA Gear, Suzuki a Sony, no žiadna nedosiahla taký význam
ako od Pepsi, ktorá neskôr podpisovala reklamné zmluvy aj s ďalšími hviezdami
pop music, medzi inými s Britney Spears, či s Beyoncé.

V máji roku 1984 bol Michael Jackson pozvaný do bieleho domu, kde od manželov
Reaganovcov prevzal cenu za to, že prispel pri pomoci ľuďom postihnutým
následkami z nadmerného požívania drôg a alkoholu. Pre kampane, ktoré prebiehali
pod záštitou nadácií Ad Council a National Highway Traffic Safety Administration
Jackson poskytol svoju nahrávku „Beat It“.

Album Thriller na rozdiel od ďalších projektov nebol podporovaný žiadnym
oficiálnym turné. V roku 1984 videlo viac ako dva milióny Američanov Victory
Tour, ktorého lídrom bola skupina The Jacksons, no hralo sa na ňom veľa nového
sólového materiálu Michaela Jacksona. Toto turné bolo posledným, na ktorom
Michael účinkoval spolu so svojimi bratmi. Po diskusii o predaji lístkov Jackson
na tlačovej konferencii oznámil, že sa rozhodol svoj podiel zo zisku zo
vtsupeniek na Victory Tour, približne 3 až5 miliónov dolárov, venovať charite. V
roku 1985 pokračovala Michaelova charitatívna činnosť tým, že sa autorsky
podieľal spolu s Lionelom Richiem na vydaní nahrávky „We Are the World“.
Nahrávanie prebiehalo v januári 1985, a jej singel vyšiel v marci toho istého
roku. Výťažok z tohto projektu bol určený chudobným ľuďom v Spojených štátoch a
v Afrike. Skladba zarobila pre charitu 63 miliónov dolárov a s predajom
20 miliónov nosičov sa dostal do zoznamu najpredávanejších singlov sveta. V roku
1985 pieseň „We Are the World“ pre Jacksona a Richieho vyhrala štyri ceny
Grammy. Nakoľko to javilo nevhodné, vedenie American Music Award vyradilo
charitatívne piesne zo súťaže. Počas show udeľovania cien AMA v roku 1986, t.j.
na prvé výročie vydania, dostali jeho tvorcovia dve špeciálne uznania: jedno za
výrobu a druhé za myšlienku vybudovať projekt USA for Africa. Špeciálne bol
pritom vyzdvihnutý Michael Jackson, producent Quincy Jones a promotér Ken
Kragan.

Jacksonove finančné v hudobnom biznise narastali začiatkom 80. rokov aj potom
ako začal spolupracovať s Paulom McCartneyom. Zistil napríklad, že McCartney
profituje približne 40 miliónmi dolárov ročne zo skladieb iných umelcov. Od roku
1983 aj on investoval do vlastníckych práv k piesňam, ktoré písali iní. V
akvizíciách bol spočiatku opatrný a z ponuky si vybral len niekoľko desiatok
skladieb. Kúpil vlastnícke práva k hudobného katalógu Slya Stoneho, napríklad
„Everyday People“ (1968), pieseň „1-2-3“ od Lena Barryho (1965), či piesne „The
Wanderer“ (1961) a „Runaround Sue“ (1961) od Diona DiMucciho. Ku skutočne
významnému obchodu sa dostal v roku 1985, kedy po mesiacoch rokovania získlad
vydavateľské práva ku katalógu ATV Music Publishing od firmy Sony. Od ATV získal
práva takmer na 4000 piesní, medzi ktorými bol aj katalóg vydavateľa Northern
Songs s väčšinou piesní od autorskej dvojice Lennon-McCartney nahratých skupinou
The Beatles.

Michael Jackson bol Afroameričan. V mladosti mal hnedú pokožku, no od polovici
80. rokov začínal byť stále svetlejší. Táto zmena spôsobila, že médiá začali
rozširovať správy o tom, že Michael si nechal bieliť kožu. Americký novinár a
Jacksonov životopisec, J. Randy Taraborrelli, píše že Michaelovi bola v roku
1986 diagnostikovaná kožná choroba vitiligo, pri ktorej sa strácajú bunky
obsahujúce pigment, čo mohlo spôsobiť spevákove blednutie. Tvrdil aj, že
Jacksonovi bol diagnostikovaný aj systémový lupus. Vitiligo mu zosvetľovalo kožu
a lupus bol v remisii. Obidve tieto choroby ho robili citlivým voči slnečnému
žiareniu. Ošetrenie pleti mu naďalej spôsobovalo zosvetľovanie a spolu so
svetlým mejkapom, ktorý mal vyrovnať ohraničenie svetlých plôch spôsobovali, že
sa zdal bledší. Zmienka o ochorení na vitiligo, no nie o lupuse, sa nachádza aj
Jacksonovej pitevnej správe.

Jackson priznával iba dve plastické operácie tváre, no raz sa zmienil aj o tom,
že má operovaný rázštep brady. Začiatkom 80. rokov schudol, lebo absolvoval
diétu, ktorou chcel dosiahnuť postavu tanečníka. Niektorí svedkovia hovoria, že
trpel závratmi a špekulovalo sa, že trpí mentálnou anorexiou. Obdobia, kedy
chudol sa stali problémom v jeho neskoršom živote.

V čase chorôb mal Jackson dvoch blízkych priateľov: dermatológa Arnolda Kleina a
Kleinovu zdravotnú sestru Debbie Roweovú. Roweová sa časom stala Jacksonovou
druhou manželkou a matkou jeho dvoch starších detí. Mal veľkú dôveru aj ku
Kleinomu profesionálnemu prístupu.

V priebehu života sa Jackson stával vďačným subjektom narastajúcich senzačných
informácií. Už v roku 1986 sa bulvár zaoberal informáciami o tom, že prespáva v
hyperbarickej kyslíkovej komore. Robil to vraj preto aby spomalil proces
starnutia svojho organizmu. Býval vtedy vyobrazený ako leží v presklenom boxe.
Napriek tomu, že túto informáciu popieral, bulvárna tlač sa vyjadrovala, že
informácie má priamo od neho. Potom, ako si Jackson z laboratórií odkúpil
šimpanza, ktorému dali meno Bubbles sa začalo o Jacksonovi hovoriť, že ja
odtrhnutý od reality. Hovorilo sa, že mal záujem kúpiť kosterné pozostatky
slonieho muža, Josepha Merricka, no napriek tomu, že to nebola pravda, nikdy to
oficiálne nepoprel.

Spočiatku ako prenikali o Michaelovi rôzne senzačné správy, vnímal to ako ďalšiu
šancu dosiahnuť publicitu, no časom sa senzácie stupňovali a on sa rozhodol
zabrániť prenikaniu súkromných informácií. V dôsledku toho sa médiá nezastavili,
ale začali na predošlých základoch stavať svoje vlastné príbehy. Tieto fiktívne
správy sa zakorenili v podvedomí verejnosti, u ktorej si vyslúžil prezývku
„Wacko Jacko“ (niečo ako „Bláznivý Jacko“), ktorou Jackson samozrejme
opovrhoval. Vyjadroval sa k tomu, že „nevie čo má povedať na to že ho ľudia
považujú za votrelca z Marsu. Médiá im povedia, že jedáva živé kurčatá a o
polnoci tancuje woodoo tance. Ľudia veria čomukoľvek, čo médiá hovoria, lebo oni
sú reportérmi. Ak by on, Michael Jackson, osobne povedal, že je votrelec z
Marsu, že jedáva živé kurence a o polnoci tancuje woodoo, tak by to komentovali,
že je šibnutý a že sa nadopoval drogami... ľudia mu aj tak nueveria ani jedno
slovo, ktoré vysloví.“

V polovici 80. rokov Jackson spolupracoval s režisérmi George Lucasom a
Francisom Fordom Coppolom na výrobe 17-minútového 3D filmu Captain EO, ktorý
debutoval v septembri roku 1986 na obidvoch amerických zábavných parkoch
Disneyland a v Epcote na Floride, a v marci 1987 v Disneylande v japonskom
Tokiu. filmová snímka, ktorej výroba stála 30 miliónov dolárov bol populárnou
atrakciou všetkých troch parkov. Od roku 1992 sa začala premietať aj v Euro
Disneylande. Počas 90. rokov sa premietanie v parkoch končilo, posledné sa
konalo v roku 1998 v Paríži. Vrátilo sa až rok po Jacksonovej smrti, v roku
2010.

V roku 1987, potom ako protestovali proti videu k albumu Thriller, sa Michael
Jackson dištancoval od spoločnosti Svedkov Jehovových, a americký hudobný
priemysel vydal ďalší veľký hit, po piatich rokoch Jacksonov dlho očakávaný
album Bad.

Na tomto albume bolo sedem singlových hitov, z ktorý šesť („I Just Can't Stop
Loving You“, „Bad“, „The Way You Make Me Feel“, „Man in the Mirror“ a „Dirty
Diana“) bolo číslom jeden rebríčka Billboard Hot 100. Bol to rekord najviac
singlov z jedného albumu, aký nedosiahol ani Thriller. V roku 2012 sa odhad jeho
celosvetového predaja pohyboval medzi 30-45 miliónmi nosičov.. Za jeho výrobu v
roku 1988 dostali Bruce Swedien a Humberto Gatica cenu Grammy za „Najlepšiu
nahrávku neklasickej hudby“ a Michael Jackson v roku 1989 získal za skladbu
„Leave Me Alone“, Grammy za najlepšie hudobné video. V tom istom roku Jackson
dostal cenu American Music Awards za to, že album Bad bol prvým v histórii,
ktorý mal päť No1 singlov, bol zároveň prvým, ktorý sa dostal na vrchol
rebríčkov 25 krajín, a na celom svete bol v rokoch 1987-88 najpredávanejším.. V
roku 1998 dostala nahrávka „Bad“ cenu AMA za najlepší singel v žánroch Soul/R&B.

Koncertné turné Bad World Tour začalo v tom istom roku dňa 12. septembra a
skončilo sa 14. januára 1989. V Japonsku takmer trojnásobne prekročilo rekordnú
návštevnosť predchádzajúceho turné (200 tisíc), keď ho na štrnástich vypredaných
navštívilo 570 tisíc divákov. Jackson vtedy prekonal aj Guinnessov svetový
rekord potom, ako počtom 504 tisíc návštevníkov sedemkrát vypredal Štadión vo
Wembley. Celkovo na tomto turné hral na 123 koncertoch, ktoré navštívilo
4,5 milióna ľudí.

V roku 1988 Jackson vydal svoju biografickú knihu, Moonwalk. Písal ju štyri roky
a predalo sa z nej 200 tisíc kópií. Obsahovala jeho zážitky z detstva, z obdobia
účinkovania v skupine The Jackson 5 a aj zmienky o utrpení, ktoré prežíval.
Zmienil sa aj o svojom vzhľade. Zdôvodňoval ju zmenami štruktúry tváre, ktoré
podmienila puberta, úbytkom hmotnosti, vegetariánskym spôsobom stravovania, či
úpravami účesu a svetelnou technikou na koncertných pódiách. Knižka Moonwalk sa
dostala na vrchol zoznamu bestsellerov, ktorý uverejnili v novinách The New York
Times. Hudobník vydal aj filmovú snímku Moonwalker. Nachádzali sa v nej zábery
zo živých vystúpení a krátke filmy, v ktorých okrem Jacksona účinkoval aj Joe
Pesci. Pôvodne mal byť film premietaný v kinách, no (okrem Nemecka) bol nakoniec
realizovaný iba na nosičoch ako videonahrávka (direct-to-video). Po vydaní sa
dostal na vrchol rebríčka hudobných videokaziet, ktorý realizuje časopis
Billboard a udržal sa tam 22 týždňov. Na vrchole ho nahradila iná nahrávka s
názvom Michael Jackson: The Legend Continues.

V marci roku 1988 Jackson za 17 miliónov dolárov kúpil pozemok v blízkosti
kalifornského mestečka Santa Ynez. Na ploche jedenásť štvorcových kilometrov na
ňom vybudoval svoj slávny ranč, ktorý nazval Neverland. Nachádza sa na ňom
lunapark s ruským kolesom, s klasickým kolotočom, zverincom, rovnako aj s kinom
pre 50 divákov a so zoologickou záhradou. Pozemok stráži 40-členná ochranka. V
roku 2003 bola hodnota nehnuteľnosti odhadovaná na 100 miliónov dolárov. Za rok
1989 bol príjem Michaela Jacksona len za predaj albumov, za tantiémy a za
koncerty odhadovaný na 125 miliónov dolárov. Veľmi krátko nato sa stal jedným z
prvých západných umelcov, ktorí sa objavili v televíznych upútavkách vtedajšieho
Sovietskeho zväzu.

Michaelov úspech spôsobil, že sa mu dostalo uznanie tým, že bol označený za
„Kráľa popu“. Tento titul v súvislosti s jeho osobou spopularizovala v roku 1989
Elizabeth Taylorová počas udeľovania Soul Train Heritage Award, keď ho uviedla
ako „skutočného kráľa popu, rocku a soulu“. Prezident George H. W. Bush mu v
Bielom dome udelil titul „Umelec desaťročia“. Medzi rokmi 1985-90 Michael
Jackson podporil 455 tisícmi dolármi filantropickú nadáciu United Negro College
Fund, ktorá sa venuje študentom tmavej pleti a všetky zisky zo singlu „Man in
the Mirror“ venoval na charitu. Jacksonove koncertné prevedenie skladby „You
Were There“ počas šesťdesiatín, ktoré oslavoval Sammy Davis mladší mu prinieslo
druhú nomináciu na cenu Emmy.

V marci roku 1991 za rekordnú sumu 65 miliónov dolárov Michael Jackson obnovil
svoju zmluvu so Sony Music Entertaiment. Prekonal tým rekord, ktorý pred ním
dosiahol za obnovenie zmluvy s Columbia Records Neil Diamond. V roku 1991
Jacskon v koprodukcii s Teddym Rileyom vydal svoj album Dangerous. Do roku 2008
album Dangerous dostal v Spojených štátoch osemkrát platinovú certifikáciu a na
celom svete sa z neho predalo 30 miliónov nosičov. Jeho prvý singel v USA,„Black
or White“, sa dostal veľkým hitom a na vrchole rebríčka Billboard Hot 100 sa
udržal sedem týždňov. S podobným úspechom sa stretol v hitparádach celého sveta.
Ďalší singel albumu, „Remember the Time“, bol osem týždňov vo vrcholnej päťke
USA a v rebríčku Billboard Hot 100 sa vyšplhal na tretie miesto. Na konci roka
1992 pri udeľovaní Billboard Music Awards dostal album Dangerous cenu za
najpredávanejší svetový album roka a „Black or White“ bol ocenený ako
najpredávanejší svetový singel roka. Jackson bol ocenený ako najpredávanejší
hudobný umelec 80. rokov. Na udeľovaní cien Soul Train Music Awards v roku 1993
Michael Jackson spieval sediac v kresle a komentoval to tým, že počas skúšok
utrpel zranenie. V Európe a v Spojenom kráľovstve sa stala najväčším hitom
albumu pieseň „Heal the World“. Predalo sa z nej v Británii 450 tisíc kópií a v
oficiálnom rebríčku sa udražala päť týždňov na druhom mieste.

V roku 1992 Michael Jackson založil nadáciu Heal the World Foundation. Cez túto
nadáciu sa na jeho ranč dostali bezprizorné deti, ktoré si na ňom mohli užívať
vybudované atrakcie. Nadácia taktiž poskytla milióny dolárov pre deti v
krajinách postihnutých vojnami, chudobou a epidémiami. V tom istom roku Jackson
vydal svoju druhú knihu, zbierku poézie, ktorá mala názov Dancing the Dream.
Kniha, ktorá odhaľovala Jacksonov vnútorný svet mala komerčný úspech sa v čase
vydania nestretla s výraznejším uznaním kritiky. Po predčasnej smrti speváka v
roku 2009 vydalo vydavateľstvo Doubleday jej reedíciu, ktorá bola už prijatá
pozitívnejšie. Po vydaní albumu nasledovalo Dangerous World Tour, ktoré zarobilo
100 miliónov dolárov. Začalo 27. júna 1992 a končilo 11. novembra 1993. Počas
neho Jackson vytúpil na 70 koncertoch, ktoré videlo 3,5 milióna ľudí. Vysielacie
práva na koncerty predal, za dodnes neprekonaných 20 miliónov dolárov, televízii
HBO.

Potom ako sa stali kontroverzné udalosti okolo nemoci a smrti detskej obete
AIDS, Ryana Whiteho, Michael Jackson upriamil svoju pozornosť na problematiku
týkajúcu sa tohto ochorenia. Verejne požiadal adminstratívu vtedajšieho
prezidenta Billa Clintona aby poskytla finančné prostriedky pre nadácie a výskum
HIV/AIDS. Zároveň Jackson navštívil viacero afrických krajín vrátane Gabonu a
Egypta. Jeho prvá zastávka v Gabone bola sprevádzaná nadšeným uvítaním viac ako
stotisíc ľudí, z ktorých niektorí mali transparenty s nápisom „Vítaj doma,
Michael!“. Na Pobreží Slonoviny ho kmeňový náčelník korunoval za čestného kráľa.

V januári roku 1993 podporil svojou účasťou polčasový program počas turnaja
amerického futbalu, Super Bowl XXVII. Program bol reakciou na klesajúci záujem
divákov počas polčasov zápolenia predošlých rokov. Jacksona oslovila Národná
futbalová konferencia (National Football Conference - NFC) kovbojov z Dallasu.
Michael Jackson bol vhodným kandidátom, lebo jeho popularita bola pre obidve
súperiace strany univerzálna a akceptovaná. Bolo to prvýkrát, čo sa v USA
podarilo upútať pozornosť publika na dianie počas polčasovej prestávky viacej,
ako na samotný zápas. Vystúpenie začalo potom, ako bol Jackson, či jeho dvojníci
spolu s ohňostrojmi cez simulované vystúpenia na plátnach katapultovaní na
viacerých miestach, čo vyvrcholilo na hlavnom pódiu, kde sa zjavil v zlatom
zdobenej vojenskej uniforme a tmavých okuliaroch. Asi minútu pôsobil ako
figurína, načo začala hrať jeho sprievodná kapela, Jackson si dal dolu okuliare,
a blúzu a vystúpil so štyrmi skladbami: „Jam“, „Billie Jean“, „Black or White“ a
vo finále spolu s celým auditóriom predviedli pieseň „Heal the World“. Krátko
nato enormne stúpol záujem o Jacksonov album Dangerous.

Dňa 10. februára 1993 mal Jackson svoje druhé interview od roku 1979. V
rozhovore s Oprah Winfreyovou sa uškŕňal pri spomienkach na príkoria, ktoré
prežil kým bol pod vplyvom svojho otca. Prejavil presvedčenie, že prišiel o
väčšiu časť svojho detstva a priznal, že v svojej osamelosti často plakával.
Popieral tvrdenia bluvárnych plátkov o tom, že kúpil kosti Slonieho muža a to že
spáva v hyperbarickej kyslíkovej komore. Odmetol tvrdenia o tom, že si dáva
bieliť pokožku a prvýkrát priznal, že trpí chorobou vitiligo. Jeho album
Dangerous sa vtedy viac ako rok potom, ako vyšiel v americkom rebríčku dostal do
Top 10.

Na 35. výročnom udeľovaní cien Grammy vo februári 1993 v Los Angeles získal
Michael Jackson cenu „pre žijúcu legendu“ („Living Legend Award“). Pieseň „Black
or White“ získala nomináciu za najlepší spevácky, pieseň „Jam“ bol v žánri R&B
nominovaná za spevácky výkon a ako najlepšia pieseň. Bruce Swedien a Teddy Riley
dostali za album Dangerous Grammy za technické prevedenie albumu neklasickej
hudby. V tom istom roku Michael Jackson dostal tri ocenenia American Music
Awards za najlepší Pop/Rockový album (Dangerous), najlepší Soul/R&B singel
(„Remember the Time“) a bol prvým, ktorý získal cenu International Artist Award
za jeho celkové vystupovanie a humanitárne zameranie. Toto ocenenie v budúcnosti
ponesie jeho meno.

V tomto čase Jackson takisto uzatvoril zmluvu, že bude produkovať soundtrack pre
videohru Sega, Sonic the Hedgehog 3. Na jeho výrobe s ním spolupracovali: Brad
Buxer, Bobby Brooks, Darryl Ross, Geoff Grace, Doug Grigsby a Cirocco Jones.
Jackson bol nespokojný s výslednou nízkou kvalitou syntetizovaného audia konzoly
a preto odstúpil od projektu pred jeho dokončením.

V lete roku 1993 bol Jackson obvinený zo sexuálneho zneužívania detí. Obvinil ho
vtedy trinásťročný chlapec Jordan a jeho otec, zubný lekár Evan Chandler. Rodina
Chandlerovcov požadovala od Jacksona finančné odškodné, ktoré Michael spočiatku
odmietal. Jordan Chandler nakoniec sexuálne zneužívanie oznámil polícii. Evan
Chandler bol potom nahraný na páske, kde hovoril os svojich zámeroch „pokračovať
v obvineniach s tým, že určite zvíťazí, lebo pre neho nie je možné prehrať.
Hovoril, že on bude mať všetko čo chce a Michael a jeho kariéra skončia navždy.“
Jordanova matka bola v tom čase neoblomná, no zo strany Jacksona sa
preukázateľne nedialo nič nekalé. Jackson neskôr používal nahrávku ako argument
pre to, že bol obeťou žiarlivého otca, ktorého jediným cieľom bolo od neho
získať vydieraním peniaze. V januári roku 1994 potom ako bol Chandler
vyšetrovaný pre vydieranie Jacksona zástupca okresu Los Angeles County, advokát
Michael J. Montagna rozhodol, že Chandler nemá byť vyplatený.

V auguste roku 1993 prebehla v byte Michaela Jacksona policajná prehliadka,
ktorá našla v jeho spálni knihy a fotografie mladých chlapcov so sporým až
žiadnym oblečením. Nakoľko knihy sa dali legálne kúpiť a vlastniť, porota
rozhodla, že ich vlastnenie nie je možné stíhať súdnou cestou. V decembri roku
1993 bol Jackson podrobený kompletnej osobnej prehliadke. Bolo to potom, ako
Jordan Chandler dal polícii detailný popis spevákových intímnych telesných
partií. Pri prehliadke sa potvrdilo, že Jordan správne opísal, že Jackson má
rôzne zafarbené polky zadku, krátke ochlpenie ohanbia a opísal aj niektoré
ďalšie detaily na genitáliách.

Okolo obvinení a identity opisov v porovnaní so skutočnosťou sa viedli rôzne
spory, ktoré advokáti argumentovali aj Jacksonovu bezúhonnosťou. Argumentovalo
sa čestnými vyhláseniami a prísahami, no celý prípad bol skôr zahmlievaný.
Žalujúca strana sa dlho nevedela dostať k peniazom. Jackson k situácii vydával
emocionálne vyhlásenia a prezentoval svoju nevinnosť.

Dňa 1. januára došlo medzi Jacksonom a Chandlerovcani k mimosúdnemu vyrovnaniu v
hodnote 22 miliónov dolárov. Dňa 2. mája 1994 bolo stiahnuté obvinenie a okolo
6. júla toho istého roka skončilo aj vyšetrovanie prípadu. Vo výslednej
zmierovacej dokumentácii je uvedené, že u Jacksona sa nepripúšťa žiadna vina a
Chandlerovci spolu s ich právnikom Larrym Feldmanom toto vyhlásenie podpísali
bez výhrad. Feldman sa taktiež vyjadril, že „že nikto si nekúpil nikoho
mlčanie“. Desať rokov po vyrovnaní počas druhého kola obvinení zo zneužívania
detí sa Jacksonovi advokáti vyjadrili, že k vyplateniu Chandlerovcov došlo bez
spevákovho súhlasu. Dvadsať rokov po obvinení z dokumentov vyšetrovania FBI
uviedol Jacksonov právnik, že u Jacksona žiadny dôkaz zneužívania alebo
sexuálneho obťažovania smerom k maloletým neexistoval. Podľa vyjadrení úradu na
ochranu mladistvých, ktoré vyšetrovalo Jacksonove prípady z roku 1993, ako aj v
roku 2003, z ich záverov, ako aj zo záverov vyšetrovania Policajného úradu v Los
Angeles sa u neho nenašli vierohodné dôkazy o zneužívaní alebo sexuálneho
správania.

V máji roku 1994 sa Michael Jackson oženil s Lisou Marie Presleyovou, dcérou
Elvisa a Priscilly Presleyovcov. Prvýkrát sa stretli v roku 1975, keď vtedy
sedemročná Lisa navštívila jednu zo zásnub, ktoré organizovala rodina
Jacksonovcov v MGM Grand Hotel and Casino v Las Vegas. Neskôr sa cez spoločných
priateľov príležitostne stretávali. Podľa vyjadrenia Presleyovej známeho ich
dospelý vzťah začal v Los Angeles v novembri roku 1992. Odvtedy boli v
denodennom telefónnom kontakte. Potom, ako sa na verejnosť dostali správy o
Michaelovom obťažovaní detí,sa Jackson stal závislým od Lisiinej emocionálnej
podpory. Ona sa začala obávať o jeho slabnúce zdravie a z Michaelovej
narastajúcej závislosti od drog. Presleyová hovorila, že verila, že Michael
neurobil nič zlé, bol obvinený neprávom a začala k nemu cítiť priazeň. Chcela
„ho zachrániť a verila, že to dokáže“. Ona bola tým človekom, ktorý ho
presvedčil, aby spor urovnal mimosúdne a aby sa znovu rehabilitoval.

Pri telefonickom rozhovore na jeseň v roku 1993 sa jej Jackson spýtal, „či by ho
neodmietla, ak by ju požiadal o ruku“. Takmer po dvoch mesiacoch sa v tajnosti
vzali v Dominikánskej republike. Ich manželstvo bolo podľa jej slov „bežný vzťah
páru, ktorý bol sexuálne aktívny“. V tej dobe bulvárne médiá špekulovali, že
svadba bola trikom, ktorý mal vylepšiť Jacksonov verejný imidž. Manželstvo sa
skončilo po ich vzájomnej dohode ani nie za dva roky. V roku 2010 v interview s
Oprah Winfreyovou Presleyová priznala, že po rozvode spolu strávili ďalšie štyri
roky, kedy sa dávali dokopy a znovu rozchádzali až kým sa nerozhodla s tým
skoncovať.

V roku 1995 Jackson spojil svoj katalóg ATV Music s hudobnou vydavateľskou
divíziou spoločnosti Sony a tým vzniklo Sony/ATV Music Publishing. Stal sa
vlastníkom polovice firmy a tým získal okrem 95 miliónov dolárov aj práva na
ďalšie hudobné nahrávky.

V tom istom čase vydal aj dvojalbum HIStory: Past, Present and Future, Book I.
Prvý jeho disk, HIStory Begins, obsahoval pätnásť nahrávok jeho najväčších hitov
a v reedícii neskôr v roku 2001 vyšiel pod názvom Greatest Hits: HIStory, Volume
I. Druhý disk mal názov HIStory Continues a bolo na ňom trinásť nový piesní a
dve coververzie. Album debutoval na vrchole rebríčkov a bol certifikovaný za
sedem miliónov predaných kópií v USA. Svojim celosvetovým predajom 20 miliónov
edícií (40 miliónov kusov) je jedným z najpredávanejších multidiskových albumov
všetkých čias a získal aj nomináciu na cenu Grammy za Album roka. Jeho prvým
singlom bol duet s najmladšou Jacksonovou sestrou Janet, „Scream/Childhood“. Bol
spevákovou reakciou na to ako konali médiá v roku 1993, kedy čelil obvineniam zo
zneužívania detí. Singel debutoval v rebríčku Billboard Hot 100 na piatej
priečke a dostal nomináciu Grammy za „Najlepšiu vokálnu spoluprácu v popovom
žánri“. Druhý singel albumu HIStory, „You Are Not Alone“, sa dostal medzi
Guinnessove svetové rekordy ako historicky prvý, ktorý debutoval s číslom jedna
v rebríčku Billboard Hot 100. Zároveň bol nominovaný na cenu Grammy za najlepšie
vokálne popové prevedenie.

Koncom roka 1995 Jacksona hospitalizovali počas skúšok na televízne vystúpenie.
Jeho náhle ochorenie spôsobila panická porucha, ktorú vyvolal stres. Tretím
singlom albumu HIStory bola nahrávka „Earth Song“. Počas Vianoc roku 1995 sa
singel dostal na vrchol britskej hitparády UK Singles Chart a udržal sa tam šesť
týždňov. Bol to Jacksonov najúspešnejší singel v Spojenom kráľovstve. Nahrávka
„They Don't Care About Us“ bola podľa Ligy proti ohováraniu a iných skupín
kritizovaná ako kontroverzná pre jej údajne antisemitistický podtón. Jackson na
kritiku reagoval publikovaním jej novej verzie s upraveným textom. V roku 1996
Michael Jackson získal cenu Grammy za singel „Scream“ a cenu American Music
Award ako najlepší Pop/Rockový hudobný umelec.

Album bol podporený aj úspešným turné, HIStory World Tour, ktoré začalo 7.
septembra 1996 a trvalo až do 15. októbra 1997. V 58 mestách ho na 82 koncertoch
videlo viac ako 4,5 miliónov ľudí. Utŕžilo sa na ňom 165 miliónov dolárov. Šou
sa konali na piatich kontinentoch, v 35 krajinách a stali sa z hľadiska
sledovanosti pre Jacksona najúspešnejšími. Počas turné si na improvizovanej
ceremónii v austrálskom meste Sydney zobral za manželku svoju dlhoročnú
priateľku, dermatologickú zdravotnú sestru Deborah Jeanne Roweovú. Roweová bola
v tom čase asi v šiestom mesiaci tehotenstva s ich prvým spoločným dieťaťom.
Pôvodne sa neplánovali vziať, no Jacksonova matka, Katherine ich nakoniec na
manželstvo presvedčila. Dňa 13. februára 1997 sa narodil Michael Joseph Jackson
Jr (bežna nazývaný aj Prince), jeho sestra, Paris-Michael Katherine Jackson, sa
narodila o rok 3. apríla 1998. Manželský pár sa rozviedol v roku 1999 a Jackson
si po rozvode deti vzal do plnej opatery. Rozvod bol realtívne nekonfliktný, no
starostlivosť o deti bola potvrdená až v roku 2006.

V roku 1997 Jackson vydal album Blood on the Dance Floor: HIStory in the Mix,
ktorý obsahoval remixy jeho hitových singlov z HIStory a päť nových nahrávok.
Jeho celosvetový predaj sa dostal na úroveň 6 miliónov, čím sa dostal na vrchol
zoznamu najpredávanejších remixových albumov sveta. Spolu s titulnou nahrávkou
sa stal album jednotkou v Spojenom kráľovstve. Napriek tomu, že v USA bol v
rebríčku na 24. mieste v tejto krajine bol platinový. Podľa časopisu Forbes bol
ročný príjem z jeho predaja 35 miliónov v roku 1996 a 20 miliónov v roku 1997. V
roku 1999 bol Michael Jackson zapojený do viacerých charitatívnych akcií. S
Lucianom Pavarottim sa v talianskej Modene spojil na charitatívnom koncerte,
ktorou podporili neziskovú organizáciu War Child a poskytli milión dolárov pre
utečencov z Kosova, obetí bombardovania Juhoslávie vojskami NATO, ako aj
prostriedky pre deti z Guatemaly. Neskôr v tom mesiaci Jackson organizoval v
Nemecku a v Kórei v zoskupení „Michael Jackson & Friends“ sadu benefičných
koncertov. Spolu s ním účinkovali aj: Slash, Scorpions, Boyz II Men, Luther
Vandross, Mariah Carey, A. R. Rahman, Prabhu Deva Sundaram, Shobana, Andrea
Bocelli a Luciano Pavarotti. Výťažok z nich šiel na nadáciu Nelsona Mandelu,
Červený kríž a pre UNESCO. Od augusta 1999 po celý rok 2000 žil Michael Jackson
na 74. východnej ulici v New Yorku.

Pri príchode nového storočia, Michael Jackson získal cenu American Music Award
za umelca 80. rokov. V priebehu rokov 2000 až 2001 nahrával spolu Teddym Rileyom
a Rodneyom Jerkinsom a s ďalšími spolupracovníkmi. Výsledkom tejto spolupráce
bol album Invincible, ktorý vyšiel v októbri roku 2001. Bol to po šiestich
rokoch jeho prvý kompletný album, a bol zároveň poslednou zbierkou nového
Jacksonovho hudobného materiálu, ktorá vyšla počas jeho života. Vydanie tohto
hudobného projektu medzi umelcom a jeho hudobným vydavateľom, Sony Music
Entertainment. Jackson mal potvrdené, že licencie na vydávanie jeho albumov budú
s ním obnovené krátko po roku 2000. Iba s licenciou mohol prezentovať svoje
materiály a užívať všetky finančné pohľadávky. Potreboval preto uzatvoriť
kontrakt na budúce roky. Zistil ale, že právnik, ktorý ho zastupoval, bol
zároveň aj zástupcom druhej strany, firmy Sony. Jackson bol tiež znepokojený
skutočnosťou, že po celé roky firmou Sony tlačený k tomu aby im predal svoj
podiel ich hudobného katalógu. Jackson sa obával, že spoločnosť Sony by mohla
mať konflikt záujmov a v prípade, že by šla Jacksonova kariéra do úpadku mohol
by im svoj podiel predať pod cenou. Jackson sa preto rozhodol hľadať spôsob, ako
by mohol s firmou svoj zmluvný vzťah ukončiť.

V septembri roku 2001 Michael Jackson oslávil svoju tridsaťročnú sólovú kariéru
dvoma koncertami v Madison Square Garden. Prvýkrát od roku 1984 tam spoločne
vystúpil aj so svojimi bratmi. Okrem iných spol s ním ešte na koncerte
účinkovali aj Mýa, Usher, Whitney Houstonová, NSYNC, Destiny’s Child, Monica,
Luther Vandross a Slash. Druhý z koncertov sa konal noc pred útokmi 11.
septembra 2001. Po tejto udalosti Jackson pomáhal s organizovaním benefičného
koncertu United We Stand: What More Can I Give, ktorý sa konal vo Washingtone
dňa 21. októbra 2001 na RFK Stadium. Okrem Jacksona vystúpili na ňom Backstreet
Boys, Crystal, Huey Lewis and the News, Jennifer Lopezová, James Brown, Billy
Gilman, O-Town, Usher, Christina Milianová, Carole Kingová, Al Green, Christina
Aguilera, Pink, Bette Midler, CeCe Peniston, Aerosmith, America, P. Diddy (spolu
s Faith Evans), NSYNC, Destiny’s Child, Rod Stewart, Goo Goo Dolls, Train,
Britney Spears, Mariah Carey, Mary J. Blige a v závere sa k nim pripojila Toni
Braxton, MC Hammer, Mýa a spolu zaspievali Jacksonovu pieseň „What More Can I
Give“. Jacksonove sólové vystúpenia boli z televízneho programu vystrihnuté.
Bolo ho vidno iba ako sprievodného vokalistu. Bolo to preto aby sa dodržali jeho
zmluvné záväzky, ktoré súviseli s vystúpeniami konajúcimi sa pri príležitosti
30. výročia jeho kariéry. Tieto koncerty sa scvrkli do dvojhodinového
televízneho špeciálu Michael Jackson: 30th Anniversary Celebration, ktorý mal
premiéru v novembri roku 2001.

Napriek udalostiam, ktoré boli pred jeho vydaním v októbri roku 2001, album
Invincible sa stretol s výrazným záujmom. Debutoval na vrcholoch rebríčkov
trinástich krajín a na celom svete sa z neho predalo 13 miliónov kópií. V
Spojených štátoch bol dvojnásobne platinový. Album Invincible mal oproti
predošlým projektom omnoho nižšiu komerčnú podporu, nebol prepojený s koncertným
turné a aj pre spory s vydavateľstvom sa stalo, že mal nižšiu predajnosť. Aj
načasovanie jeho vydania v období krízy hudobného priemyslu na jeho úspešnosti
nepridalo. Zarobil však 30 miliónov dolárov, čo bol rekord výnosu pre album bez
reklamných nákladov. Sprevádzali ho tri single: „You Rock My World“, „Cry“ a
„Butterflies“, posledný bez hudobného videa. Jackson v júli roku 2002 označil
vtedajšieho šéfa Sony Music, Tommyho Mottolu za „diabla“ a „rasistu“, ktorý
nepodporuje afroamerických umelcov a využíva ich iba pre svoj osobný prospech.
Poukázal na to, že jeho kolegu Irva Gottiho nazval „tučným negrom“. Firma Sony
odmietla predĺžiť Jacksonovu zmluvu a oznámila, že celá ich kampaň, ktorá stála
25 miliónov dolárov zlyhala, pretože Jackson odmietol ísť na turné po Spojených
štátoch.

V roku 2002 Michael Jackson získal svoju 22. cenu American Music Award pre
umelca storočia. V tom istom roku sa narodilo jeho tretie dieťa, syn menom
Prince Michael Jackson II (prezývka „Blanket“). Meno matky dieťaťa nebolo
zverejnené, no Jackson oznámil že chlapec je výsledkom umelého oplodnenia
náhradnej matky s jeho spermiami. Dňa 20. novembra toho istého roku priniesol
Jackson svoje dieťa na balkón jeho izby berlínskeho Hotela Adlon. Ukázal svojim
dolu stojacim fanúšikom. Držal ho za jeho pravú rúčku. Dieťa malo tvár zakrytú
kusom látky. Potom ho prestrčil ponad zábradlie balkóna, ktorý bol štyri
poschodia nad úrovňou zeme, Vyslúžil si za to veľkú mediálnu kritiku. Jackson sa
neskôr ospravedlňoval za tento incident a označil ho za „hroznú chybu“.

Dňa 13. novembra na DVD a na CD 17. novembra 2003 vydala firma Sony kompiláciu
Jacksonových hitov pod názvom Number Ones. V Spojených štátoch bol tento projekt
od RIAA certifikovaný na trojnásobnú a v Spojenom kráľovstve mal certifikáciu na
šesťnásobnú platinu za predaj najmenej 1,2 milióna nosičov.

Začiatkom mája 2002 Michael Jackson dovolil britskému televíznemu dokumentárnemu
filmovému štábu vedenému Martinom Bashirom aby ho sledoval takmer všade kde sa
pohyboval. Bashirov tím bol aj v Berlíne počas incidentu na balkóne. V marci
roku 2003 bol program odvysielaný pod názvom Living with Michael Jackson.

V jednej kontroverznej scéne bol Jackson snímaný ako sa držal spolu s mladým s
chlapcom za ruky a diskutoval s ním o tom ako budú spolu spať. Hneď po
odvysielaní tohto dokumentu sa a štátny úrad v Santa Barbare rozhodol zahájiť
trestné vyšetrovanie. Vo februári roku 2003, po prvom preverení losangeleskej
polície ako aj úradu na ochranu mladistvých sa skonštatovalo, že podozrenia zo
zneužívania sú nepodložené. Potom, ako bol mladý chlapec v dokumente, jeho matka
oznámila vyšetrovateľom, že Jackson sa k jej synovi správal neprístojne. V
novembri toho istého roku bol spevák vzatý do väzby za sedem obvinení zo
zneužívania a dva prípady podávania omamných látok mladistvému, trinásťročnému
chlapcovi. Jackson tieto obvinenia odmietal s tvrdením, že ich spoločné spanie
nebolo sexuálnej povahy. Súdne konanie Michaela Jacksona začalo v kalifornskej
Santa Marii 31. januára 2005 a skončilo v závere mája toho istého roku. Dňa 13.
júna bol Michael Jackson zbavený viny vo všetkých bodoch obžaloby. Po súde sa
Jackson s veľkou publicitou stal hosťom bahrajnského princa Abdullaha. Podľa
vyjadrenia brata Jermaina pre noviny The Times (september 2011), Bahrajn mal byť
krajinou, do ktorej plánovala spevákova rodina poslať Michaela v prípade, že by
bol odsúdený.

V marci roku 2006 bola z ekonomických dôvodov zatvorená hlavná budova ranču
Neverland. V tomto období v médiách kolovali správy o Jacksonových finančných
problémoch. Bol odsúdený na splácanie 270 miliónového dlhu voči jeho hudobným
vydavateľom, no práve cez nich vraj Jackson ročne dostával 75 miliónov dolárov
ročne. Spoločnosť Bank of America tento dlh predala Fortress Investments. Firma
Sony údajne navrhla reštrukturalizačnú dohodu, ktorá by im umožnila v budúcnosti
kúpiť polovicu Jacksonovho podielu, ktorý u nich vlastnil. V apríli roku 2006
Jackson bez zverejnenia súvislostí odsúhlasil spätné refinancovanie spoločnosťou
Sony. V tom čase nemal spevák exkluzívnu nahrávaciu zmluvu so Sony a ani nijakým
iným hudobným vydavateľom.

Začiatkom roku 2006 sa do médií dostala informácia, že Michael Jackson má
podpísaný kontrakt s hudobnou značkou Two Seas Records, ktorá sídli v Bahrajne.
K tomuto kontraktu sa vyjadril člen vedenia dcérskej spoločnosti Island Records
zastupujúcej Two Seas, Guy Holmes, že táto zmluva nemala uzavretú platnosť.. V
priebehu roku 2006 firma Sony vydala box setovú sériu 20 singlov Michaela
Jacksona z 80. a 90. rokov, ktorá dostala spoločný názov Michael Jackson:
Visionary. Výsledkom edície bolo, že sa väčšina týchto singlov opäť dostala do
hudobných rebríčkov. V septembri sa Jackson a jeho ex-manželka Debbie Rowe
dohodli na spôsobe opatrovníctva ich spoločných detí. Podmienky dohody neboli
nikdy zverejnené. Jackson pokračoval v poručníctve odňatých detí. V októbri roku
2006 reportér Fox News, Roger Friedman, oznámil, že Michel Jackson navštívil
nahrávacie štúdio v írskom Westmeathe. Nakoľko už bolo známe, že zmluva st Two
Seas neplatí, nikto nevedel hodnoverne upresniť, kto hradil náklady nahrávania a
čo v nahrávacom štúdiu vzniklo.

V novembri roku 2006 Jackson pozval vo večernom televíznom programe Access
Hollywood tím z nahrávacieho štúdia vo Westmeathe a spolu s MSNBC poprel fámy o
tom, že by mal pracovať na novom albume, ktorý by mal produkovať will.i.am z the
Black Eyed Peas. V londýne Michael Jackson vystúpil dňa 15. novembra 2006 na
odovzdávaní World Music Awards a prijal diemantovú cenu za predaj 100 miliónov
hudobných nosičov. Po Vianociach roku 2006 pricestoval do USA aby sa v meste
Augusta (štát Georgia) zúčastnil pohrebu Jamesa Browna. Svoju poctu mu vtedy
prejavil vyslovením vety „James Brown je mojou najväčšou inšpiráciou“. Na jar
roku 2007 sa Jackson spojil so Sony aby kúpili ďalšiu hudobnú spoločnosť Famous
Music LLC, ktorú dovtedy vlastnil Viacom. Okrem iných umelcov sa takto dostal k
vlastníckym právam Eminema, Shakiry a Becka. V tomto čase strávil veľa času v
nahrávacích štúdiách: v New Yorku so skladateľom a producentom will.i.amom a v
Las Vegas s ním produkovali Akon a RedOne. V marci v roku 2007 v Tokiu v krátkom
interview pre Associated Press Michael Jackson povedal, že „v zábavnom priemysle
je od svojich šiestich rokov a, ako by povedal Charles Dickens, boli to
najlepšie z najhorších časov, no nemohol sa z nich dostať, ale iní mu pritom
stále ubližovali a bral to ako fakt, lebo mal milujúcu rodinu, silnú vieru,
nádherných priateľov a fanúšikov, ktorí ho neustále podporovali“.

V marci roku 2007 Jackson navštívil vojenskú základňu USA v Japonsku, ktorá sa
nazýva Camp Zama. POzdravil tam tritisíc vojakov a ich rodinných príslušníkov.
Za návštevu si od nich prevzal certifikát, na ktorom bolo poďakovanie za jeho
pozornosť k členom armády Spojených štátov a ich rodinám.

V septembri roku 2007 bol Jacskon a will.i.am znovu v štúdiu, kde nahrávali, no
album pravdepodobne nebol stále hotový. V roku 2008 Jackson spolu s firmou Sony
publikoval projekt Thriller 25, ktorý mal byť odozvou na 25. výročie vydania
pôvodného albumu. Na tejto aktualôizovanej verzii sa nachádza predtým nevydaná
nahrávka piesne „For All Time“, ako aj remixy, na ktorých s Jacksonom
spolupracovali mladí hudobníci inšpirovaní jeho prácou. Dva z remixov vyšli na
singloch, ktoré zaznamenali len mierny úspech. Boli to nahrávky „The Girl Is
Mine 2008“ (spolupracoval na nej will.i.am) a „Wanna Be Startin' Somethin' 2008“
(spolupracoval na nej Akon). Prvý singel vychádzal iba z demonahrávky, v ktorej
nespieval Paul McCartney. Napriek všetkému sa dá povedať, že album sa stal
hitom. Pri príležitosti blížiacich sa Jacksonových päťdesiatín firma Sony BMG
vydala série výberových albumov, ktoré mali názov King of Pop. Verzie poradia a
výberu nahrávok, ktoré na kompiláciách vyšli v jednotlivých krajinách sa líšili
na základe hlasovania miestnych fanúšikov. Album sa dobre predával a vo väčšine
krajín sa dostal do Top 10.

Koncom roka 2008 hrozilo, že spoločnosť Fortress Investments zavrie ranč
Neverland, ktorý Jackson využíval ako svoju zástavu pre niekoľko desiatok
miliónové dlhy. Fortress sa nakoniec rozhodli predať tieto Jacksonove pohľadávky
spoločnosti Colony Capital LLC. V novembri toho istého roku bol Neverland
premenovaný na Sycamore Valley Ranch Company LLC, t.j. na spoločný podnik
Jacksona a Colony Capital LLC. Transakciou došlo k vymazaniu dlhu a Jackson k
tomu ešte získal 35 miliónov dolárov. V čase smrti, Jackson stále vlastnil
bližšie nešpecifikovanú časť územia Neverland/Sycamore Valley. V septembri roku
2008 Jackson vstúpil do rokovaní s aukčným domom Julien's Auction House a
ponúkol im na predaj okolo 1390 spomienkových predmetov. Plánovaný termín ich
aukcie bol medzi 22.-25. aprílom. Výstava predmetov bola otvorená 14. apríla, no
akcia bola nakoniec na Jacksonov podnet zrušená.

V marci roku 2009 zorganizoval v londýnskej O2 Aréne Jackson tlačovú
konferenciu, na ktorej ohlásil svoj comeback sprevádzaný sériou koncertov pod
spoločným názvom „This Is It“. Séria bola prvá od roku 1997, kedy skončilo
HIStory World Tour. Jackson naznačil, že toto turné plánuje ako posledné pred
jeho koncom profesionálnej kariéry. Nazval ho „predstavením pred poslednou
oponou“. Začať malo desiatimi koncertami v Londýne, po nich by mali nasledovať
vystúpenia v Paríži, New Yorku a v Bombaji. Randy Phillips, prezident a
generálny riaditeľ spoločnosti AEG Live, odhadoval zárobok len z prvých
desiatich koncertov na 50 miliónov libier. Potom ako bolo v priebehu ani nie
dvoch hodín v Londýne predaných viac ako milión vstupeniek, bolo rozhodnuté, že
počet koncertov v tomto meste bude zvýšený na päťdesiat. Počas týždňov, ktoré
plánovanému turné predchádzali Jackson nacvičoval v Los Angeles spolu s
choreografom Kennym Ortegom. Väčšina programových nácvikov prebiehala v
losangeleskej multifunkčnej aréne Staples Center, ktorý vlastní firma AEG. Turné
malo začať 13. júla 2009 a skončiť 6. marca 2010. Necelé tri týždne pred prvou
šou boli všetky londýnske koncerty vypredané a práve v tom čase Michael Jackson
zomrel na zástavu srdca. Krátky čas pred smrťou speváka sa do médií dostala
správa o tom, že spolu s módnym tvorcom, Christianom Audigierom, spolupracujú na
návrhoch kostýmov, ktoré budú na vystúpeniach použité.

Prvou Jacksonovou publikovanou posmrtnou hudobnou nahrávkou bola pieseň „This Is
It“. Spolu s ním ju napísal ešte 80. rokoch kanadský spevák a skladateľ Paul
Anka. Skladba nepatrila do setlistu koncertného turné. Jej nahrávka bola
založená na jednej staršej demonahrávke. Pri jej vynovenej výrobe sa zvyšní
Michaelovi súrodenci prvýkrát od roku 1989 zišli v štúdiu aby k nej nahrali
sprievodné vokály. Dňa 28. októbra 2009 vyšiel dokument Michael Jackson's This
Is It. Film bol zložený zo série snímok skúšania na pripravované koncertné
turné. Aj keď tento dokumentárny film bežal iba dva týždne, stal sa so svojim
celosvetovým príjmom viac ako 260 miliónov dolárov jedným z najlepšie
zarábajúcim dokumentom, či koncertným filmom svojej doby. Do Jacksonovho majetku
sa zo ziskov z jeho premietania dostalo 90%. Film bol sprevádzaný rovnomenným
kompilačným albumom. Na albume, ktorý končí dvoma verziami novej piesne sa
nachádzajú originálne nahrávky Jacksonových hitov v poradí, ako boli v
dokumentárnom filme. K albumu patrí aj bonusový disk s predtým nezverejnenými
verziami spevákových hitov ako aj s odrecitovanou báňou „Planet Earth“. Pri
udeľovaní cien American Music Awards v roku 2009 dostal Jackson ako osobnosť
štyri posmrtné ocenenia a ďalšie dve ceny za album Number Ones, čím sa mu na
konto napočítalo 26 takýchto ocenení.

Michael Jackson skonal ako 50-ročný na zlyhanie srdca vo štvrtok 25. júna 2009
na posteli v prenajatom byte, ktorý sa nachádza v losangeleskej štvrti Holmby
Hills. Pokusy o oživenie, ktoré vykonal jeho osobný lekár, Conrad Murray, boli
bezúspešné. Záchranári z Los Angeles boli na telefónnej linke 911 zavolaní o
12:22 hodine popoludní miestneho času (o 19:00 SEČ). Na mieste boli po troch
minútach. Jackson nedýchal a tak záchranári pristúpili ku kardiopulmonálnej
resuscitácii. Snahy o oživenie pokračovali aj dlhšie ako jednu hodinu aj počas
dopravy, a príchodu do Ronald Reagan UCLA Medical Center o 13:13 miestneho času
(20:13 SEČ). Oficiálna správa o smrti Michaela Jacksona bola vydaná o 14:26
miestneho času (21:26 SEČ). Jacksonova smrť vyvolala na celom svete sústrastné
reakcie.

Potom ako sa správa šírila internetom, na hlavných spravodajských serveroch
vznikali problémy z preťaženia dátovým prenosom a pádom ich internetových
portálov. Problémom s výpadkami čelil napríklad portál TMZ, ktorý patrí k
divízii Warner Bros. a zaoberá sa špecifickými témami z oblasti života celebrít,
ale aj portál správ novín Los Angeles Times. Na tento fenomén, ktorý sa rovnal
efektu hackerského útoku DDoS, reagoval vyhľadávač Google, ktorý na polhodinu
blokoval výsledky vyhľadávaniam zameraným na meno Michaela Jacksona. Na Twitteri
došlo k takémuto výpadku o 15:15  miestneho času (22:15 SEČ). Na portáloch
Wikimedia Foundation bolo na stránke Jacksonovej biografie v jednej hodine
zaregistrovaných takmer milión návštevníkov, čo bol hodinový rekord pre
ktorúkoľvek stránku v histórii Wikipédii. Aj komunikácia cez AOL Instant
Messenger v tom čase zlyhala na 40 minút. Firma AOL to označila za „kľúčový
moment v histórii internetu, aký sa v takom rozsahu a hĺbke ešte nevyskytol“.

Vo chvíli, kedy sa na verejnosť dostala správa o smrti Michaela Jacksona bolo na
Twitteri 15% tweetov (t.j. asi 5 tisíc krátkych textových príspevkov za minútu)
venovaných tomuto spevákovi. Takúto silu nepreukázali 5% ani názory na voľby
iránskeho prezidenta, či na chrípkovú pandémiu, t.j. témy ktoré boli v roku 2009
v tejto sociálnej sieti veľmi frekventované ešte pred touto udalosťou. Prenos
dát (web traffic) bol v tom čase medzi 11-20% vyššie ako je únosná norma.
Televízne spoločnosti BET (Black Entertainment Television) a MTV v tej chvíli
spustili maratón vo vysielaní Jacksonových hudobných videí. Televízne špeciály
venované tomuto spevákovi bežali na mnohých ďalších svetových kanáloch. V
britskej mydlovej opere EastEnders bola už v časti vysielanej dňa 26. júna
vložená do dialógov zmienka o Jacksonovej smrti.

Posledná rozlúčka s Michaelom Jacksonom bola avizovaná na 7. júla 2009. Konať sa
mala v multifunkčnej aréne Staples Center V los Angeles. Predchádzal ho súkromný
pohrebný obrad za účasti členov rodiny na cintoríne Forest Lawn Memorial Park's
Hall of Liberty pod Hollywoodskymi kopcami v Los Angeles. Nakoľko bol na obrad
veľký záujem, jeho účastníci sa naň dostali cez žrebované vstupenky. Na
žrebovanie sa do dvoch dní od jeho vyhlásenia prihlásilo 1,6 milióna fanúšikov.
Z prihlásených bolo vyžrebovaných 8 750 mien, z ktorých na každé boli pridelené
dve vstupenky. Počas obradu bola vystavená Jacksonova rakva, no nie je známe, či
sa v nej nachádzalo spevákove telo. Pohrebný obrad bol historicky jednou v
priamom prenose z najsledovanejších udalostí. Len v USA ho sledovalo asi
31,1 milióna ľudí, teda porovnateľne s pohrebom Ronalda Reagana, ktorý v roku
2004 sledovalo 35,1 milióna divákov, či 33,1 milióna Američanov, ktorí v roku
1997 pozerali na prenos pohrebu princeznej Diany.

Počas obradu vystúpili: Mariah Carey, Stevie Wonder, Lionel Richie, John Mayer,
Jennifer Hudson, Usher, Jermaine Jackson a Shaheen Jafargholi. Poctu zosnulému
dali Berry Gordy a Smokey Robinson, kým Queen Latifah prečítala „We had him“,
báseň ktorú pre túto príležitosť napísala Maya Angelou. Počas obradu si reverend
Al Sharpton vyslúžil „standing ovation“ a jasot potom ako Jacksonovým deťom
povedal že „Ich otec nebol zázrak. Zázrak bol to, čo dokazoval a dokazoval to
kedykoľvek.“ Jednou z udalostí, ktorá zvýšila povedomie o obrade bolo aj to, že
jedenásťročná dcéra Michaela Jacksona, Paris Katherine, prvýkrát prehovorila na
verejnosti, keď so slzami v očiach povedala, že „odvtedy ako sa narodila jej
otec bol najlepším otcom akého si dokážeme predstaviť... a chcela by mu len
povedať, že ho ľúbi... tak veľmi“. Záverečnú modlitbu viedol reverend Lucious
Smith. Dňa 24. augusta bolo vo viacerých novinách zverejnené, že podľa
anonymných zdrojov sa losangeleský koroner rozhodol podať návrh aby bolo vo veci
Jacksonovho úmrtia začaté vyšetrovanie pre podozrenie zo zabitia. Táto správa
bola koronerom potvrdená dňa 28. augusta 2009. V čase smrti boli Jacksonovi
podávané lieky propofol, lorazepam a midazolam. V prípade zabitia bol
vyšetrovaný spevákov osobný lekár, Conrad Murray, ktorý bol dňa 8. februára 2010
žalobcami obvinený z neúmyselného zabitia. Jacksonove telo bolo pochované dňa 3.
septembra 2009 vo veľkom mauzóleu v Holly Terrace.

Po svojej smrti sa albumy Michaela Jacksona stali najpredávanejšími hudobnými
nosičmi roku 2009. V nasledujúcich dvanástich mesiacoch po jeho smrti sa v USA
predalo 8,2 milióna albumov a celosvetovo tento predaj dosiahol úroveň
35 miliónov. Jackson bol prvým hudobníkom, ktorý mal milión stiahnutí za týždeň.
Jeho piesne sa v priebehu týždňa stiahli 2,6 miliónkrát. Po jeho smrti sa z
troch z jeho albumov predalo viacej kusov, ako sa predalo z albumov, ktoré vyšli
dovtedy ako novinky. Jackson sa stal zároveň prvým umelcom histórie hudobného
priemyslu, ktorý mal v jednom roku štyri albumy v Top 20 najpredávanejších
albumov Spojených štátov. V nadväznosti na tento nárast tržieb firma Sony
oznámila, že rozširuje svoje väzby na Jacksonov hudobný materiál. Distribučné
práva na jeho hudbu mali v Sony Music vypršať v roku 2015. Dňa 16. marca 2010
Sony Music Entertainment cez člena svojej divízie Columbia/Epic Label Group
podpísala novú dohodu, v ktorej rozšírila svoje distribučné práva na pôvodný
hudobný katalóg Michaela Jacksona do roka 2017, ako aj na desať nových albumov s
nepublikovaným hudobným materiálom a nových kompilácií už vydaných nahrávok.
Obchod, ktorý uzavrela firma Sony nemá v histórii hudobného priemyslu obdoby.
Zaviazala ju k zaplateniu 250 miliónov dolárov za kúpu Jacksonovho majetku a
licenčných poplatkov za realizované diela.

Dňa 4. novembra 2010 firma Sony oznámila, že 14. decembra vyjde prvá posmrtná
zbierka nahrávok Michaela Jacksona pod názvom Michael. Dňa 8. novembra bol k
tomuto projektu v rádiách odprezentovaný oficiálny hudobný singel „Breaking
News“. Vývojári videohier z firmy Ubisoft oznámili svoje plány pre sviatky roku
2010 zrealizovať tanečnú a spevácku hru, ktorá by bola venovaná tvorbe Michaela
Jacksona. Výsledná hra Michael Jackson: The Experience bola jednou z prvých,
ktoré využívali technológie Kinect a PlayStation Move, ktoré sú založené na
snímanie pohybu kamerou pre herné konzoly Xbox 360 od Microsoftu a PlayStation 3
od firmy Sony.

Dňa 3. novembra 2010 divadelná artistická skupina Cirque du Soleil oznámila, že
chce s pripravovaným programom Michael Jackson: The Immortal World Tour začať v
kanadskom Montreali v októbri 2011, zatiaľ čo trvalá verzia tejto šou bude
prebiehať v Las Vegas. Táto 90 minútová produkcia 65 prevažne cirkusových
umelcov a tanečníkov, ktorá stála 57 miliónov dolárov je zmesou Jacksonových
ikonických tanečných a hudobných kreácií s choreografiou umeleckých a
akrobatických prevedení aké sú prezentované v Cirque du Soleil. Scenár turné a
réžiu realizoval Jamie King. Dňa 3. októbra 2011 vyšiel k tomuto programu
kompilačný soundtrack po názvom Immortal. Obsahoval 40 Jacksonových nahrávok,
ktoré nanovo produkoval Kevin Antunes. Po prvom projekte Cirque du Soleil
nasledoval ďalší, Michael Jackson: One, ktorý sa realizoval v rezorte Mandalay
Bay v Las Vegas. Toto šou, ktoré tiež scenáristicky a režijne spracoval Jamie
King, malo premiéru 23. mája 2013 malo komerčný úspech, ako aj pozitívny ohlas
odbornej kritiky.

V roku 2011 bola zverejnená správa, že medzi rokmi 1981–1983 nahral Michael
Jackson s Freddiem Mercurym demonahrávky skladieb „State of Shock“, „Victory“ a
„There Must Be More to Life Than This“. Podľa toho, ako sa vyjadril vtedajší
manažér skupiny Queen, Jim Beach, nahrávky mali pôvodne byť súčasťou kompletného
albumu duetov. Oficiálne tieto skladby nevyšli. Pieseň „State of Shock“ vyšla
ako duet s Mickom Jaggerom na albume Victory, ktorý v júli roku 1984 vydali The
Jacksons. Sólovú verziu skladby „There Must Be More To Life Than This“ nahrak
Mercury na svoj projekt Mr. Bad Guy.

V apríli roku 2011 Jacksonov dlhodobý priateľ a miliardár Mohamed Al-Fayed,
ktorý je predsedom futbalového tímu Fulham Football Club pred štadiónom Craven
Cottage odhalil spevákovu sochu. Fanušikovia Fulhamu boli z tohto rozhodnutia
zmätení a nechápali spojitosť medzi klubom a Michaelom Jacksonom. Al Fayed sa
voči tomu ohradil a povedal im, že „nech idú do pekla“ ak si to nevážia. Socha
bola v septembri 2013 odstránená.

Dňa 31. marca vydavateľ Epic Records oznámil zámer vydať osem ešte
nepublikovaných nahrávok, ktoré by mali tvoriť základ nového albumu Xscape.
Album vyšiel 13. mája 2014. Dňa 18. mája 2014 bola počas odovzdávania cien
Billboard Music Awards predvedená tanečná kreácia v štýle „Pepper's ghost“, ku
ktorej virtuálne vystúpil Jackson v jednej zo skladieb albumu Xscape s názvom
„Slave to the Rhythm“.

Ako svoje hlavné vplyvy uvádza Michael Jackson hudobníkov ako Little Richard,
James Brown, Jackie Wilson, Diana Rossová, Fred Astaire, Sammy Davis Jr., Gene
Kelly, David Ruffin, The Isley Brothers, Bee Gees a tanečníkov z West Side
Story, ktorým dal svoju poctu pri nakrúcaní hudobných videosnímok k nahrávkam
„Beat It“a „Bad“. Podľa vyjadrenia Michaelovho priateľa, choreografa Davida
Wintersa, sa v roku 1971 počas prípravy choreografie na televízny špeciál Diany
Rossovej, Diana!, Jackson vyjadril že má film West Side Story tak rád, že si ho
musí aspoň raz týždenne pozrieť. Pokiaľ mal na Jacksona čiastočný vplyv Little
Richard, vplyv Jamesa Browna bol pre neho ešte inšpiratívnejší. V mladosti
Michael Jackson preberal vokálnu techniku a niektoré spevácke štýly z veľkej
časti od Diany Rossovej a The Supremes.

Na rozdiel od mnohých iných skladateľov, Michael Jackson nepísal svoje
kompozície na papier. Namiesto toho ich diktoval do magnetofónu a texty spieval
spamäti. Pri väčšine skladieb ako napríklad aj „Billie Jean“, „Who Is It“ a
„Tabloid Junkie“ si pomáhal beatboxom či inou hlasovou imitáciou niektorých
hudobných nástrojov. Jckson hovorieval, že je omnoho ľahšie basovú gitaru, či
bicie nástroje imitovať hlasom ako na nich skutočne hrať. Aj viacerí hudobní
kritici vyzdvihovali spevákovu presvedčivosť pri napodobňovaní hudobných
nástrojov. Steve Huey z AllMusic hovoril, že počas jeho kariéry Jacksonovi jeho
všestrannosť umožňovala experimentovať s viacerými hudobnými témami a hudobnými
žánrami. Ako hudobník sa našiel vo viacerých žánroch ako sú pop, soul, R&B,
funk, rock, disco, post-disco, dance-pop a new jack swing.

Podľa Hueyovho vyjadrenia album Thriller zdokonalil silné stránky albumu Off the
Wall a dosiahol, že tanečné a rockové nahrávky nabrali na agresivite, kým popové
tóny a balady boli jemnejšie a viac oduševnené. Pozoruhodné podľa neho boli
balady „The Lady in My Life“, „Human Nature“ a „The Girl Is Mine“, funkové kúsky
„Billie Jean“ a „Wanna Be Startin' Somethin'“ a disko sada skladieb „Baby Be
Mine“ a „P.Y.T. (Pretty Young Thing)“. Podľa článku, ktorým v časopise Rolling
Stone Christopher Connelly komentoval album Thriller bol tento projekt vonkajším
prejavom Jacksonovej asociácie s podprahovým myslením na paranoju a temné
myšlienky. V AllMusic to Stephen Thomas Erlewine potvrdil s poukázaním na piesne
„Billie Jean“ a „Wanna Be Startin' Somethin'“. V skladbe „Billie Jean“ Jackson
spieva o posadnutom dievčati, jeho fanúšičke, ktorá tvrdí, že s ňou splodil
dieťa. V nahrávke „Wanna Be Startin' Somethin'“ vyjadruje svoje argumenty voči
klebetám a médiám. V piesni „Beat It“ odsudzuje násilie gangov a vzdáva poctu
muzikálu West Side Story. Podľa Hueyiho vyjadrenia je táto pieseň prvým skutočne
úspešným Jacksonovým crossoverovým hudobným pokusom. Poznamenal tiež, že v
titulnej skladbe „Thriller“ je Jackcsonov začiatok záujmu o nadprirodzené témy,
ku ktorým sa vracal aj v nasledovných rokoch. V roku 1985 sa Michael Jackson
stal spoluautorom charitatívnej hymny „We Are the World“ a od tej doby sa téma
humanity pre neho stala inšpiráciou aj pre ďalšie hudobné diela a významne
ovplyvnila aj jeho osobné postoje, či jeho verejnú prezentáciu.

Projekt Bad má baladický rockový song „Dirty Diana“. Prvým singlom albumu je
balada o láske, „I Just Can't Stop Loving You“, pričom iná balada, „Man in the
Mirror“ otvorenou hymnickou spoveďou a vyznaním. Pieseň „Smooth Criminal“
evokuje krvavý útok, znásilnenie a naznačuje vraždu. Stephen Thomas Erlewine z
AllMusic poznamenáva, že album Dangerous prezentuje Jacksona ako veľmi paradoxné
indivíduum. Píše, že Dangerous je odlišnejší od svojho predchodcu, albumu Bad,
lebo oslovuje síce mestské publikum a tiež láka strednú triedu s hymnami ako je
„Heal the World“. Prvá polovica nahrávok, ako „Jam“ a „Remember the Time“, sú v
štýle new jack swing. Album je prvým, od Michaela Jacksona, ktor sa zaoberá
témou spoločenských nešvárov. Napríklad pieseň „Why You Wanna Trip on Me“
zaoberá sa témou hladovania, AIDS, bezdomovectva a drogových závislostí. Album
Dangerous má aj sexuálne ladené témy ako je milostná pieseň „In the Closet“.
Titulná pieseň obsahuje narážky na dravú lásku a nutkavú žiadostivosť. V jeho
druhej polovici sú pop-gospelové hymny ako „Will You Be There“, „Heal the World“
a „Keep the Faith“. V nich sa Jackson verejne vyznáva zo svojich vnútorných
zápasov a obáv. V balade „Gone Too Soon“ Jackson vzdáva poctu svojmu priateľovi,
Ryanovi Whiteovi, a trápeniu ľudí chorých na AIDS.

Album HIStory evokuje atmosféru paranoji. Jeho obsah sa zameriava na útrapy a
boje s verejnou mienkou, ktoré spevák prekonával pred jeho výrobou. Sú na ňom
jeho snahy dať dokopy swing, funk a rock v piesňach „Scream“, či „Tabloid
Junkie“. Ale aj balada v štýle R&B, „You Are Not Alone“. Jackson sa búri voči
nespravodlivosti a izolácii, ktorú cíti a cíti aj veľký hnev voči médiám. V
svojom osobnom vyznaní „Stranger in Moscow“ Jackson narieka nad jeho „upadnutím
do nemilosti“, na druhej strane sú piesne „Earth Song“, „Childhood“, „Little
Susie“ a „Smile“, ktoré sú typické popové piesne. V nahrávke „D.S.“ spustil
Jackson verbálny útok proti okresnému prokurátorovi zo Santa Barbary v
Kalifornii, Tomovi Sneddonovi. Opisuje ho ako asociála, bieleho supernacistu,
ktorý chce „dostať jeho zadok, a to živý či mŕtvy“. O piesni Sneddon hovorí, že
„nemal tú česť ju počuť, no vraví, že by pokojne mohla končiť aj výstrelom zo
zbrane“. Pre album Invincible si Jackson za spolupracovníka vybral Rodneya
Jarkinsa, ktorý ho výrazne ovplyvnil. Sú na ňom typické soulové kúsky ako „Cry“
a „The Lost Children“, balady „Speechless“, „Break of Dawn“ a „Butterflies“, či
mix hip hopu, popu a R&B v nahrávkach „2000 Watts“, „Heartbreaker“ a
„Invincible“.

Jackson bol spevákom od detstva a v priebehu času sa výrazne menil ako jeho hlas
tak aj jeho spevácky štýl. Medzi rokmi 1971 až 1975 jeho hlas zostúpil z
chlapčenského sopránu na vysoký tenor. Jeho spevácky rozsah sa v dospelosti
nachádzal medzi F2-E♭6. Jackson bol medzi prvými, ktorý v speve využíval
techniku tzv. „hlasového čkania“. Začal s ním v roku 1973 v piesni „It's Too
Late to Change the Time“, ktorú vydali The Jackson 5 na albume G.I.T.: Get It
Together. V uvedenom príklade ešte nešlo ani tak o čkanie, skôr šiel so spevom
na doraz až kým nezačal ako keby lapať po dychu, podobne aj ako pri nahrávaní
singlu „Shake Your Body (Down to the Ground)“. Spevácke kvality Michaela
Jacksona sa dočkali uznania koncom 70. rokov, kedy prišiel na hudobný trh jeho
album Off the Wall. V tom čase o jeho speve písali v časopise Rolling Stone a o
„v dychu zasnenom koktaní“ Steva Wondera. V svojich analýzach sa rozpisovali, že
„Jacksonov ľahučký tenor je výnimočne nádherný. Prekvapujúco hladko sa presúva
do falzetu, ktorý spevák požíva s veľkou odvahou.“ S rokom 1982 prišlo vydanie
albumu Thriller a v Rolling Stone zverejnili mienku o tom, že Jackson spieva
„úplne vyspelým hlasom“, ktorý je „podfarbený smútkom“.

Výrazne zámerná skreslená výslovnosť slov „come on“, ktoré v textoch svojich
piesní Jackson tak často vyslovoval, mohli byť ním často hláskované ako „c'mon“,
„cha'mone“, či „shamone“, patria k základným prejavom, ktoré ho propomínajú a
dodnes sú používané aj jeho imitátormi. Prelom 90. rokov bol v jeho kariére
poznačený vydaním albumu Dangerous, ktorý výrazne odhaľoval jeho vnútorné
postoje. Noviny The New York Times v tej dobe písali, že v jeho nahrávkach
spevák „lapá po po dychu, jeho hlas chveje úzkosťou, ba niekedy až klesne v
zúfalom šepote a syčí so zaťatými zubami“ a používa pritom „tragické tóny“. Keď
spieva o spolupatričnosti, či o úcte vracia sa do uhladeného prejavu. Pri albume
Invincible, časopis Rolling Stone zverejnil mienku, že vo veku 43 rokov
Jacksononov štýl „už nádherne vyjadruje rytmus skladby a vokálne vibrujúce
harmónie.“ Nelson George zhrňuje spevákov prejav konštatovaním, že je v ňom
„láskavosť, agresia, growling, prirodzená detinskosť, či falzet, v takej
ľahkosti a v tej kombinácii ktorá oprávňuje Jacksona označiť za jedného z
najlepších vokalistov“.

Pri stvárňovaní identity Jacksonovho spevu, zvukový inžinier Bruce Swedien
siahal po niektorých štúdiových technických prístupoch a stratégiách, ktorými sa
snažil udržať čo najvernejšiu reprodukciu spevákovho intímneho prirodzeného
vyjadrenia: tesná blízkosť mikrofónu, analógové nahrávanie, niektoré špeciálne
spôsoby izolácie vokálneho ohraničenia, či vytvorenie prirodzeného akustického
priestoru, ale aj konverzie stereofonických polí na trojdimenzionálny zvukový
priestor, hral sa pritoms prichádzajúcimi zvukovými odrazmi, na pevné odrazové
plochy, či experimentoval so zvukom v trubiciach a podobne.

Jackson si vyslúžil aj označenie „kráľa hudobných videí“. Steve Huey z AllMusic
konštatoval ako spevák cez komplexnú dejovú líniu, tanečný prejav, špeciálne
efekty a slávne vystúpenia pretransformoval hudobné video do umeleckej formy a
prezentácie diela, ale zároveň aj boril rasové predsudky. Pred vydaním albumu
Thriller mal Jackson problémy získať vysielací priestor v kanáli MTV. Bolo to
vraj pre jeho afroamerický pôvod. Len nátlak z CBS Records presvedčil MTV, aby
odvysielali videá k piesni „Billie Jean“, neskôr k „Beat It“. Televíziu to
doviedlo k dlhodobej spolupráci s Jacksonom a tiež pomohlo získať rešpekt pre
ďalších umelcov tmavej pleti. Zamestnanci MTV popierajú, že by mali rasisticky
motivovaný prístup, alebo že by boli k niečomu dotlačení. Tvrdia, že v tej dobe
bežne hrávali rockovú hudbu bez ohľadu na rasový pôvod účinkujúcich. Popularita
videí Michaela Jacksona v MTV pomohla aj tomuto televíznemu kanálu aby sa dostal
do pozornosti publika. Zároveň Jackson výrazne zvýšil obľúbenosť popu a R&B.
Jeho vystúpenie v programe Motown 25: Yesterday, Today, Forever zmenilo kritériá
pre hodnotenie pódiovej šou. Vytvorilo éru, v ktorej umelci na pódiu začali
predvádzať metafory hudobného videa. Krátke filmové diela akým bolo video
Thriller sa stalo jedinečným dielom tohto speváka a tanečná sekvencia k piesni
„Beat It“ sa stal inšpiráciou pre rôzne verzie jej imitácií. Choreografia videa
Thriller sa stala súčasťou globálnej popkultúry. Možno ju vidieť v indickej
kinematografii, ale známy je aj prípad videa, ktoré v apríli roku 2007 natočilo
1 500 filipínskych väzňov. Táto snímka mala na YouTube v čase svojej naväčšej
slávy denný prístup 300 000 záujemcov a do novembra roku 2015 ich počet vzrástol
na takmer 56 miliónov. Je nesporné, že práve krátky hudobný film Thriller
spôsobil nárast popularity videoklipov a aj Guinnessovou knihou rekordov bol
uznaný za najúspešnejšie hudobné video v histórii zábavného priemyslu.

V 19 minútovom videoklipe pre pieseň „Bad“, ktorý režíroval Martin Scorsese, sa
začal Jackson predstavovať v choreografiách s agresívnejším sexuálnym podtónom,
ktorý dovtedy nebol pre neho bežný. Pri tanečných kreáciách si viac siahal na
hruď, telo, či do rozkroku. Keď sa ho na to, že prečo si siaha do rozkroku
spýtala v roku 1993 vo svojej relácii Oprah Winfreyová, Jackson povedal, že to
robí podvedome, opísal to ako niečo, čo nemal plánované, ale skôr ako niečo, čo
vzniklo spolu s hudbou. Skladba „Bad“ sa stretla so zmiešanou reakciou publika
aj kritikov, v časopise Time ju označili ako nie veľmi vydarenú. Vo videu je
možné vidieť aj Wesleyho Snipesa, ktorý sa aj neskôr objavoval v Jacksonových
klipoch. Vo videu k piesni „Smooth Criminal“ Jackson experimentujte s úklonmi
proti zemskej gravitácii. Oproti vlastnej osi sa od chodidiel nakloní do
45° uhla. Aby mohol tento pohyb predviesť počas koncertov museli mu dizajnéri
vyvinúť špeciálne topánky, ktoré ho preto aby sa predklonil doslova prilepili k
podlahe. Tento spôsob kotvenia nôh je chránený americkým patentom, ktorý má
registračné číslo 5255452 Napriek tomu, že video k piesni „Leave Me Alone“
oficiálne v Spojených štátoch nevyšlo, bolo v roku 1989 nominované na tri ceny
Billboard Music Video Awards. V tom istom roku video získalo za kvalitu
špeciálnych efektov cenu Golden Lion Award. V roku 1990 video „Leave Me Alone“
získalo aj cenu Grammy.

V roku 1988 Michael Jackson dostal cenu MTV Video Vanguard Award a v roku 1990
aj cenu MTV Video Vanguard Artist of the Decade. Bolo to ocenenie za je prínos,
ktorý pre tento žáner znamenali jeho hudobné klipy v 80. rokoch 20. storočia. V
roku 1991 bola prvá z cien na jeho počesť premenovaná na „Michael Jackson Video
Vanguard Award“. Pieseň „Black or White“ bola sprevádzaná premiérou
kontroverzného videa, ktorú 14. novembra 1991 odvysielalo 27 krajín a odhaodm ho
naraz zhliadlo 500 miliónov ľudí. Bol to najväčší počet pre jeden videoklip v
tom istom čase. Pôvodné video bolo odsudzované, za sexuálne pózy, ako aj
vyobrazenie agresivity. Aby sa zabránilo zákazu publikovania, Jackson za za
tieto skutočnosti ospravedlnil a inkriminované scény z prvej 14 minútovej verzie
boli z preventívnych dôvodov odstránené. Spolu so spevákom v klipe účinkuje aj
Macaulay Culkin, Peggy Liptonová a George Wendt. Použil sa v ňom aj efekt
premien rôznych scén a tvárí, ktorý je vo videoklipoch bežný dodnes.

Klip k piesni „Remember the Time“ bol komplikovanou produkciou, ktorý sa stal
jedným z najdlhších vysielaných klipov. Trval viac ako deväť minút. Situovaný
bol do starovekého Egypta, obsahoval viacero prevratných vizuálnych efektov a
okrem zložitých tanečných kreácií, sa v ňom ukázal aj Eddie Murphy, manželka
Davida Bowieho, modelka Iman, či basketbalista Magic Johnson. Sexuálne
najprovokatívnejším kúskom bolo video „In the Closet“. V tejto snímke spevákovi
v tanci dvorí modelka Naomi Campbell. Video bolo v Juhoafrickej republike pre
svoj obsah zakázané.

Hudobné video pre pieseň „Scream“, ktoré režíroval Mark Romanek a produkoval Tom
Foden, je podľa ohlasov kritiky jedným z najviac uznávaných videoklipov Michaela
Jacksona. V roku 1995 video dostalo jedenásť nominácií na ceny MTV Video Music
Award. Je to najviac nominácií na túto cenu, ktoré mal jeden videoklip. Toto
dielko získalo tri z nich: za najlepšie tanečné video, za najlepšiu choreografiu
a za najlepšie umelecké prevedenie. Skladba a jej vizuálne prevedenie sú odrazom
prejavu odporu voči médiám, ktorý v roku 1993 Jackson mal po reakciách na jeho
obvinenia zo zneužívania detí. Rok nato video získalo cenu Grammy za najlepšiu
krátku videonahrávku a dostalo sa aj do Guinessovej knihy rekordov ako „video s
najvyššími výrobnými nákladmi“ (cena jeho výroby bola 7 miliónov dolárov).

Pieseň „Earth Song“ bola tiež sprevádzaná veľmi nákladným, no aj výrazne kladne
prijímaným hudobným videom, ktoré malo v roku 1997 nomináciu na cenu Grammy za
najlepšiu krátku vizuálnu hudobnú snímku. Jej príbeh bol zameraný na
enviromentálnu tému, zobrazoval týranie zvierat, ničenie dažďových pralesov,
znečistenie životného prostredia a vojnu. Pomocou špeciálnych efektov je čas
vrátený až kým sa nenavráti život, neskončí vojna, a prales znovu narastie. V
roku 1997 mal premiéru na Filmovom festivale v Cannes film Michael Jackson's
Ghosts. Bol to krátky projekt, ktorého autorom scenára boli Michael Jackson a
Stephen King. Video, ktoré režíroval Stan Winston má 38 minút a je v Guinessovej
knihe rekordov uvedené ako „najdlhšie hudobné video sveta“.

Média bežne Michaela Jacksona označujú za „kráľa popu“. Počas svojej kariéry
tento spevák naznačil smerovanie výroby hudobných videoklipov a doslova
vydláždil cestu pre súčasnú pop music. Dopisovateľ novín The Daily Telegraph,
Tom Utley, v roku 2003 opisuje Jacksona ako extrémne dôležitú a geniálnu
osobnosť. Počas väčšej časti jeho kariéry mal jedinečnú úroveň, ktorou celému
svetu dával príklad. Bol príkladom pre mladšie generácie nielen ako hudobník,
ale aj svojim prístupom k humanitárnym aktivitám. Na viacerých fórach je
vyzdvihované, že jeho hudobnými videami, akým bol napríklad Thriller verejnosti
predstavil rasovú rôznorodosť. Pomohol vtedy relatívne mladému televíznemu
kanálu MTV získať významnosť a cez jeho programy sa zúčastnil na prechode záujmu
a popularity od rockovej hudobnej vlny na pop music a R&B. Prispel tým k
sformovaniu tejto televízie do štýlu, v ktorom je lídrom a ktorý si zachovala
dodnes. Jacksonova práca stále ovplyvňuje mnohých umelcov vo viacerých hudobných
žánroch. Televízny kanál Black Entertainment Television (BET), ktorý patrí k
divízii Viacom, sa o ňom vyjadruje ako o „celkom jednoznačne najväčšom umelcovi
všetkých čias“, a ako o niekom, „kto spravil revolúciu v produkcii hudobných
videí a priniesol svojim moonwalkom celému svetu tanec. Jacksonov spevácky
prejav, štýl, pohyby a odkaz stále inšpiruje umelcov všetkých žánrov.“

Steve Huey z AllMusic opisuje Jacksona ako „nezastaviteľného velikána, ktorý
zvláda všetky zručnosti aby mohol dominovať v rebríčkoch: jednoznačne
identifikovateľný hlas, neuveriteľné tanečné pohyby, ohromujúcu hudobnú
všestrannosť a príťažlivú hviezdnu moc.“ V polovici 80. rokov hudobný kritik
časopisu Time, Jay Cocks, uznal, že „Jackson je najväčšou osobnosťou od čias The
Beatles. Ako sólová postava je najvýznamenjším fenoménom od doby Elvisa
Presleyho. Pravdepodobne je historicky najpopulárnejším spevákom tmavej pleti“.
Časopis Vanity Fair označil Jacksona za najpopulárnejšieho umelca histórii
šoubiznisu. V roku 2007 Jackson povedal, „že hudba bola jeho východiskom, jeho
darom pre všetkých zamilovaných ne celom svete.“ Dodal aj, že „verí, že cez
svoju hudbu bude žiť večne“.

Veľmi krátko po Jacksonovej smrti dňa 25. júna 2009 sa televízny kanál MTV
nakrátko vrátil do svojho originálneho formátu vysielania hudobných videí, aby
dal postu jeho práci. Kanál dlhé hodiny vysielal Jacksonove videoklipy, ktoré
spájali špeciálne živé vstupy s reakciami osobností televízie MTV a ďalších
celebrít. Toto dočasné vysielanie v MTV kulminovalo v nasledujúcom týždni
spomienkovou bohoslužbou. Na bohoslužbe dňa 7. júla 2009 zakladateľ firmy
Motown, Berry Gordy, označil Jacksona za „najväčšiu hviezdu zábavy, aká kedy
žila“.

V roku 2010 dve univerzity označili úroveň Jacksonovho príspevku do kultúry za
akademickú a jeho dielo sa stalo súčasťou predmetov vo výukových materiáloch.
Dvaja výskumníci revidovali výukové materiály a zozbierali tieto svoje poznatky
medzi anotácie. V týchto bibliografiách týkajúcich sa výskumu poznatkov k
populárnej kultúre sú umiestnené odkazy na Michaela Jacksona.

Michael sa spolupodieľal aj na hudobnej stránke viacerých filmov a seriálov
(Zachráňte Willyho 1, 2, The Simpsons, E.T. mimozemšťan, Moonwalker, Kapitán EO,
Čarodejník, Safari, Superman, ...).

Z niektorých skladieb Michaela, resp. súrodeneckej skupiny vznikli aj cover
verzie rôznych kvalít - Mariah Carey: „I'll be there“; Weird Al Yankovic: „Fat“,
„Eat it“ a iné.

Meno Michaela Jackson bolo dané na Hollywoodsky chodník slávy dvakrát: v roku
1980 ako člena The Jacksons a v roku 1984 pre neho ako sólového umelca. Počas
svojej kariéry získal veľké množstvo ďalších cien a uznaní: napríklad aj World
Music Awards pre najpredávanejšieho umelca Milénia, American Music Award pre
umelca storočia, Bambi Award pre popového umelca Milébia. Do rokenrolovej sieni
slávy bol Michael Jackson tiež uvedený dvakrát: v roku 1997 ako člen The Jackson
5 a v roku 2001 ako sólový umelec. Bol uvedený aj do ďalších siení slávy: Vocal
Group Hall of Fame (v roku 1999 ako člen The Jackson 5), do Songwriters Hall of
Fame (v roku 2002). V roku 2010 bol Michael Jackson ako prvý (zatiaľ aj jediný)
zo žánrov popu a rokenrolu uvedený do Dance Hall of Fame. V roku 2014 za neho
otec, Joe Jackson, prevzal uznanie a prijatie do Rhythm and Blues Music Hall of
Fame.

Do roku 2006 je meno Michaela Jacksona pri ôsmich zápisoch do Guinnessovej knihy
rekordov, má trinásť cien Grammy Awards (medzi nimi aj Grammy Legend Award a
Grammy Lifetime Achievement Award)). Michela Jackson je držiteľom 26 cien
American Music Award (medzi nimi aj za umelca storočia a za umelca 80. rokov).
Trinásť jeho singlov bolo jednotkami v rebríčku Billboard Hot 100. Odhadovaný
celosvetový predaj jeho hudobnej produkcie dosiahol počet viac ako 400 miliónov
nahrávok, čím sa radí na vrchol zoznamu najpredávanejších umelcov sveta. Dňa 29.
decembra 2009 Americký filmový inštitút (American Film Institute) označil
Jacksonovu smrť za „významný moment“ a dodal že „Michaelova Jacksonova osudová
smrť v júni, keď mal 50 rokov bola významnou tým, že výlev žiaľu spôsobil
bezprecedentné celosvetové velebenie jeho koncertných skúšok, ktoré napokon
vyšli v jednom z najlepšie zarábajúcich dokumentov s názvom This Is It“.

Odhaduje sa, že Michael Jackson za svojho života zarobil 750 miliónov dolárov.
Za licenčné poplatky z predaja jeho hudobnej produkcie od Sony mu vynieslo
300 miliónov dolárov. Za koncerty, hudobné publikácie (vrátane práv na nahrávky
z katalógu skupiny The Beatles), rôzny tovar a hudobné videá mohol Jackson
zarobiť ďalších 400 miliónov dolárov. Odhadovať, koľko peňazí sa z týchto
výnosov dostalo do Jacksonovho vrecka je ťažké. Spevák musel platiť dane,
vyplácať náklady na nahrávanie a ďalšie produkčné náklady.

Dňa 26. júla 2013 správcovia pozostalisti Michaela Jacksona podali na daňový súd
Spojených štátov (United States Tax Court) návrh, ktorý bol dôsledkom sporu o
realitných daniach v daňovom systéme USA. Návrh bol podložený reálnou hodnotou
Jacksonovho majetku v dobe jeho smrti. Správcovia pozostalosti tvrdili, že
majetok mohol mať hodnotu okolo 7 miliónov dolárov. Finančný úrad (Internal
Revenue Service) tvrdil, že majetok odhaduje na 1,1 miliardy a teda v daniach by
mali správcovia štátu dlžiť (vrátane pokút) 700 miliónov dolárov. Sporným
stranám bolo na základe rokovaní o urovnaní nariadené aby predložili správu o
aktuálnom stave do 2. novembra 2015.



https://sk.wikipedia.org/wiki/M%C3%A1ria_Ter%C3%A9zia

Mária Terézia (nem. Maria Theresia; * 13. máj 1717, Viedeň – † 29. november
1780, Viedeň) bola uhorská (1740 – 1780, ako Mária II. Terézia) a česká
(1740 – 1780) kráľovná z rodu Habsburgovcov a rakúska arcivojvodkyňa od roku
1740. Bola to jediná žena, ktorá vládla na českom tróne. Jej celý titul bol
Mária Terézia, cisárovná Svätej ríše rímskej nemeckého národa, Kráľovná Uhorska,
Česka, Chorvátska a Slavónska, arcivojvodkyňa Rakúska, vojvodkyňa Parmy a
Piacenzy a veľkovojvodkyňa Toskánska . V roku 1736 sa stala manželkou Františka
I. Lotrinského, s ktorým mala 16 detí. Často je označovaná ako „Matka dvoch
cisárov“. Jej manžel sa 13. septembra 1745 stal rímskonemeckým cisárom.

Mária Terézia sa pričinila o ekonomické a školské reformy, podporovala obchod a
rozvoj poľnohospodárstva a zreorganizovala armádu. Pokračujúci konflikt s
Pruským kráľovstvom viedol až k sedemročnej vojne, ktorá prebiehala v rokoch
1756 až 1763 a skončila neúspechom habsburskej monarchie. Tento konflikt neskôr
vyústil k vojne o bavorské dedičstvo. Podľa uzavretého mieru musela Mária
Terézia odstúpiť Prusku hospodársky dôležité Sliezsko. Oficiálne sa stala
cisárovnou až po smrti svojho manžela, Františka I. Lotrinského, rímskonemeckého
cisára, v roku 1765 a titul zdieľala so svojím synom, Jozefom. Mária Terézia
kritizovala mnohé z reforiem a činností syna Jozefa, ale súhlasila s rozdelením
Poľska v roku 1772. Stala sa kľúčovou postavou v politike 18. storočia v Európe
a Habsburskej monarchii priniesla jednotnosť. Bola považovaná za jednu z
najschopnejších panovníkov vtedajších krajín a aj v súčasnosti sa o nej hovorí
ako o jednej z najvýznamnejších panovníkov z Habsburského rodu. Z jej detí sa
najznámejšími stali Mária Antoinetta, francúzska kráľovná, Jozef II. Habsburský,
rímskonemecký cisár, a Leopold II. Okrem nemčiny plynulo hovorila po taliansky,
francúzsky, ale aj po španielsky a latinsky.

Mária Terézia bola najstaršia dcéra Karola VI. Habsburského a jeho manželky
Alžbety Kristíny Brunšvickej. Pokrstená bola ako Mária Terézia Walburga Amália
Kristína. Po smrti svojho staršieho brata Leopolda, ktorý zomrel ako
sedemmesačný ešte pred jej narodením, bola podľa pragmatickej sankcie z roku
1713 považovaná za dedičku habsburských krajín. V roku 1730 zomrela aj jej
najmladšia sestra, šesťročná Mária Amália.

Máriu Teréziu od detstva vychovávali a vzdelávali jezuiti, najmä čo sa týkalo
náboženských oblastí. Okrem toho sa jej dostalo vynikajúceho vzdelania v oblasti
histórie, latinčiny, francúzštiny a nemčiny. Venovala sa aj maľovaniu, tancu a
hudbe.

V roku 1728 sa stala jej vychovávateľkou grófka Karolína von
Fuchsová-Mollardová, ktorá zostala po boku panovníčky až do svojej smrti v roku
1754. Mária Terézia si Karolínu veľmi obľúbila a ako jedinú ju nechala pochovať
do rodinnej hrobky vo Viedni. Karolínin sarkofág leží hneď vedľa sarkofágu Márie
Terézie a jej manžela Františka I.

S budúcim manželom Františkom sa prvýkrát stretla na zámku v Brandýse nad Labem,
keď mala šesť rokov, kedy prišiel z Nancy do Viedne. Hneď si ho obľúbil otec
Márie Terézie, Karol VI., ktorý v ňom videl svojho syna. Najväčším problémom v
prvých rokoch ich vzťahu bol vekový rozdiel – Mária Terézia mala šesť a
František pätnásť rokov. Ďalším problémom bol fakt, že prípadné spojenectvo
Habsburgovcov a Lotrinčanov by ešte viac vystupňovalo konflikt s Francúzskom.

Skutočnosť, že Karol VI. už pravdepodobne nebude mať mužského dediča, bola
dôležitá pri rozhodovaní, koho vyberie za budúceho manžela pre svoju najstaršiu
dcéru. Jedným možným budúcim manželom bol wittelsbachský kurfirst. V tomto
prípade by sa k Rakúsku pridalo Bavorsko, čo by však spôsobilo nezhody nielen v
Európe, ale aj v krajine. Ďalší, kto prichádzal do úvahy, bol španielsky
následník trónu. Karol VI. však prisľúbil Anglicku, že svoju dcéru vydá za
vedľajšieho princa, teda nie následníka trónu. Tomu najviac vyhovoval František.
Ten sa v roku 1729, po smrti svojho otca, stal lotrinským vojvodom, čo sa však
nepáčilo Francúzsku. Čiastočne to vyriešila vojna o poľské následníctvo, ktorá
prebiehala v rokoch 1733 až 1735, kde bojovali Rakúsko s Ruskom proti Francúzsku
a Španielsku. Vo vojne Rakúsko získalo Vojvodstvo Parmy a Piacenzi, no stratilo
Neapol a Sicíliu. František stratil Lotrinsko.

Vďaka tejto strate a tomu, že Francúzsko uznalo pragmatickú sankciu, sa
vyriešili všetky problémy, ktoré by znemožňovali svadbu medzi Máriou Teréziou a
Františkom. Navyše, podľa historických záznamov, bola Mária Terézia zamilovaná
do Františka, čo taktiež napomohlo k dohodnutiu sobáša.

František teda oficiálne požiadal o ruku Máriu Teréziu, ktorá mala vtedy
devätnásť rokov, 31. januára 1736. Podľa dvornej etikety sa však až do sobáša
nemohli stretnúť, a preto Mária Terézia zostala vo Viedni a František sa
presunul do Bratislavy. Svadba sa uskutočnila 12. februára 1736 a konala sa v
Augustiánskom kostole vo Viedni. Oddával ich pápežský nuncius (čo je pápežov
diplomatický zástupca v postavení veľvyslanca) Domenico Passionei. Svoje áno si
povedali v latinskom jazyku. Po svadbe odišli do Mariazellu, kde si nechali
požehnať veľkú rodinu, čo sa im nakoniec aj splnilo.

Po smrti svojho otca, dňa 20. októbra 1740, sa Mária Terézia stala panovníčkou
nad habsburskými územiami, rakúskou arcivojvodkyňou, vojvodkyňou lotrinskou a
vojvodkyňou toskánskou. Ostatné tituly, vrátane českej kráľovnej a markgrófky
moravskej, si musela postupom času najprv potvrdiť. Celkovo mala 20 titulov,
vrátane cisárovnej – manželky.

Na začiatku vlády mala okrem problémov so susednými krajinami, ktoré si robili
nároky na jej územia, tiež problémy vnútri Rakúska. Mnohí totiž nepokladali za
dobré, že im vládla žena, no táto situácia v Rakúsku sa upokojila počas
nasledujúceho mesiaca. Vďaka tomu sa mohla Mária Terézia, ktorá bola v tom čase
v piatom mesiaci tehotenstva, venovať iným záležitostiam. Ďalším problémom bol
fakt, že jej otec, Karol VI., ju nepriučil štátnym záležitostiam, systému
vládnutia, neposkytol jej žiadne informácie o stave krajiny alebo o vedení
armády, nikdy nebola na zasadnutí štátneho kabinetu a nevedela nič o
medzinárodnej situácii a politike . Musela tak prevziať celú vládu po svojom
otcovi a všetko sa musela naučiť sama.

Jej súčasníci ju opisovali ako energickú, pracovitú ženu s pevnou vôľou.
Ctižiadostivé a často až despotické povahové črty Habsburgovcov vedela udržať v
rozumných medziach. Ako žena i panovníčka vždy volila „zlatú strednú cestu“ a
vyhýbala sa konfliktom. Na začiatku svojej vlády si uvedomila, že krajina je
nejednotná, zaostalá, ekonomicky a vojensky slabá . Tento zlý stav monarchie bol
z veľkej miery spôsobený aj vyše dvestoročnými bojmi s Osmanskou ríšou, ktoré sa
skončili mierom len rok pred jej nástupom na trón, teda v roku 1739. Preto jej
hlavným úsilím bola premena habsburskej monarchie z voľného zoskupenia krajín a
dŕžav spojených iba osobou panovníka na celistvý štátny útvar s pevnou
centralizovanou mocou, čo sa jej aj vďaka početným a správnym reformám podarilo
.

Mária Terézia podporovala počas svojej vlády aj umenie. Na jej dvore sa
nachádzali mnohí významní básnici a skladatelia. Medzi najvýznamnejších patrí
Wolfgang Amadeus Mozart, ktorý na cisárskom dvore v Schönbrunne prvýkrát hral
ako šesťročný.

Mária Terézia sa stala uhorskou kráľovnou na základe pragmatickej sankcie. Na
korunováciu, ktorá sa konala v Bratislave, prišla panovníčka 20. júna 1741. Už
na hraniciach ju privítali predstavitelia uhorských stavov, čo bolo starým
zvykom. Na rozdiel od svojich predchodcov absolvovala Mária Terézia cestu medzi
jednotlivými zastávkami korunovačných obradov v koči. Nakoniec bola dňa 25. júna
1741 v Bratislave v Dóme sv. Martina korunovaná za uhorskú kráľovnú.

Začiatkom roku 1743 sa vydala Mária Terézia do Prahy, aby sa tam nechala
korunovať. Do Prahy došla 29. apríla 1743 a 12. mája toho istého roku sa
uskutočnila korunovácia.

Hneď na začiatku vlády Márie Terézie, 15. novembra 1740, vystúpil pruský
panovník Fridrich II. s požiadavkou, aby mu Rakúsko prenechalo celé Sliezsko. O
mesiac neskôr obsadili pruské vojská postupne celé Sliezsko. To bol začiatok
vojny, ktorá je známa ako vojna o rakúske dedičstvo.

Mária Terézia odpovedala útokom, no rakúske vojsko bolo vo veľmi zlom stave.
Obidve armády sa stretli 10. apríla 1741 v bitke pri Molviciach a Mária Terézia
tu prehrala svoju prvú bitku. Neúspech jej vojska sa stal motiváciou pre ďalšie
nepriateľské štáty – Francúzsko, Španielsko, Bavorsko a Sasko, ktoré sa spojili
s Pruskom. Ich hlavným cieľom bolo urobiť z Rakúska slabý štát, vďaka čomu by
mohli získať mnohé jeho územia.

V júni 1741 odcestovala Mária Terézia do Prešporka, vtedajšej Bratislavy, aby
zistila, aký má Uhorsko názor na pragmatickú sankciu, keďže vďaka tomuto
dokumentu vládla aj Uhorsku. Tiež sa zaujímala aj o ich podporu. Uhorsko uznalo
pragmatickú sankciu a rozhodlo sa podporiť Rakúsko aj vojensky. No žiadalo
väčšiu samostatnosť. Mária Terézia potvrdila pred uhorským ríšskym snemom všetky
predošlé privilégia, oslobodila šľachtu od daní a potvrdila, čo sľúbil Karol VI.
– ak zomrú všetci potomkovia Karola VI., Jozefa I. a Leopolda I., tak si Uhorsko
bude môcť zvoliť vlastného kráľa. Následne sa Mária Terézia stala uhorskou
kráľovnou a dňa 25. júna 1741 bola korunovaná. Na jeseň roku 1742 získala prvú
časť sľúbenej uhorskej vojenskej podpory a jej armáda sa tak zväčšila na
približne 30 000 vojakov. Bolo to po prvýkrát, kedy Uhorsko povolalo svoje
vojsko na obranu celej Rakúskej ríše, nielen na obranu uhorskej časti.

15. augusta 1741 prekročila francúzska armáda Rýn, hranicu medzi Francúzskom a
Nemeckom. Zámienkou bola pomoc bavorskému kurfirstovi Karolovi Albrechtovi. O
mesiac neskôr, 15. septembra 1741, dobyli Linec. Mária Terézia musela uzavrieť s
Pruskom dohodu, že sa Prusko nespojí s Karolom Albrechtom a nezaútočí, výmenou
za Sliezsko, ktorého sa vzdala až po Kladskú Nisu. Táto zmluva bola podpísaná v
Klein-Schenellendorfu.

26. novembra 1741 dobyli Francúzsko, Sasko a Bavorsko Prahu. 9. decembra 1741 sa
nechal Karol Albrecht zvoliť za českého kráľa. Začiatkom roku 1742 dobyl
niektoré rakúske územia, Bavorsko a napokon 12. februára 1742 aj Mníchov. Vtedy
sa tiež nechal korunovať za rímskonemeckého cisára. Manžel Márie Terézie
František tak stratil možnosť získať tento titul. Keď sa Fridrich II. dozvedel o
neskorších vojenských úspechoch Rakúska, rozhodol sa, že odstúpi od zmluvy,
ktorú uzavrel s Máriou Teréziou, a 17. mája 1742 vyhral bitku pri Čáslave a
Chotusiciach.

Vďaka Anglicku bol vo Vroclave 11. júna 1742 podpísaný predbežný mier medzi
Rakúskom a Pruskom a 20. júla 1742 bola nakoniec v Berlíne podpísaná konečná
mierová dohoda. Prusko vďaka nej získalo Horné aj Dolné Sliezsko a Kłodzko.
Rakúsku po tejto dohode zostalo z bývalého Sliezska len Tešínsko, Opava a Krnov.
Vďaka berlínskemu mieru sa mohli vojenské jednotky, ktoré boli pôvodne vyčlenené
na obranu proti Prusku, sústrediť na dobytie Česka. Väčšina českej šľachty bola
proti Karolovi Albrechtovi a mnohí z nich začali verejne odporovať. 26. decembra
1742 bolo české územie dobyté späť pod rakúsku korunu. Krutovláda Karola
Albrechta bola ukončená.

Začiatkom roku 1743 sa vydala Mária Terézia do Prahy, aby sa tam nechala
korunovať. Do Prahy došla 29. apríla 1743 a 12. mája toho istého roku sa
uskutočnila korunovácia.

27. júna 1743 porazila spolu s Anglickom Francúzsko v bitke pri Dettingene a
Francúzsko sa tak muselo stiahnuť späť za Rýn. Vďaka tomuto víťazstvu mohla
Mária Terézia opäť uvažovať nad znovuzískaním Lotrinska a Štrasburgu. Aby sa jej
to podarilo, uzavrela 13. septembra 1743 vo Wormse spojenectvo s Anglickom a
sardínsko-piemontským kráľovstvom.

V lete v roku 1744 napadol Fridrich II. už po druhýkrát Česko a porušil tak mier
dohodnutý s Anglickom z roku 1742. Fridrich tiež uzavrel zmluvu s Francúzskom a
19. septembra 1744 opäť dobyl Prahu. Na konci tohto roku porodila navyše sestra
Márie Terézie, Mária Anna, manželka Karola Alexandera Lotrinského, mŕtve dieťa a
nakoniec 16. decembra 1744 sama zomrela. 31. januára 1745 porodila aj Mária
Terézia – priviedla na svet syna Karola Jozefa. No po vojenskej stránke sa
Rakúsku nedarilo – 4. júna 1745 v bitke pri Dobroměři a 30. septembra 1745 v
bitke pri Ždáru u Trutnova prehralo Rakúsko s Fridrichom. Navyše, spolu s
Anglickom prehrali 11. mája 1745 pri Fontenoy v rakúskom Nizozemsku ďalšiu
bitku, ktorú viedli s Francúzskom.

Kvôli týmto prehratým bitkám a kvôli strachu z útoku na Čechy podpísala Mária
Terézia ďalší, v poradí už tretí, mier s Fridrichom II.. Drážďanský mier bol
podpísaný 25. decembra 1745 v Drážďanoch a definitívne sa v ňom zriekla
Sliezska. Naopak, Fridrich II. prisľúbil, že uzná Františka Lotrinského za
rímskonemeckého cisára.

Tak zostávali Márii Terézii ešte dve vojny – v Taliansku a Nizozemsku. 16. júna
1746 vyhrala armáda Jozefa Wenzela, lichtenštajnského kniežaťa, bitku proti
francúzsko-španielskemu vojsku pri Piacenze a Mária Terézia si tak mohla
pripísať ďalšie víťazstvo.

V roku 1746 sa do konfliktu zapojilo aj Rusko, ktoré sa priklonilo na stranu
Rakúska a Anglicka. V Rusku v tej dobe vládla cárovná Alžbeta I., ktorá
nastúpila na trón rok po nástupe Márie Terézie na rakúsky trón. Tieto dve
vládkyne spolu spísali 2. júna 1746 dohodu, podľa ktorej si Mária Terézia v
prípade, že Prusko na ňu opäť zaútočí, bude robiť nárok na Sliezsko, ktorého sa
pôvodne kvôli mieru z 25. decembra 1745 vzdala.

Anglicko už bolo vyčerpané neustálymi a pokračujúcimi vojnami s Francúzskom, a
tak nútilo Máriu Teréziu, aby súhlasila s mierom, ktorý by pomohlo Anglicko
dojednať. Mária Terézia však všetko začala zdržovať. Medzitým sa Anglicko
dohodlo s Francúzskom na predbežnom mieri, ktorý 30. apríla 1748 predložili
Márii Terézii. Tá bola nútená s predbežným a neskôr aj s konečným mierom
súhlasiť. Definitívny mier bol uzavretý 18. októbra 1748. Vďaka tejto zmluve
stratilo Rakúsko len niekoľko menších území, a to Parmu a Piacenzu a Guastallu,
a jedno veľké a dôležité územie – Sliezsko. Naopak, ponechalo si Nizozemsko a
Miláno. Navyše, všetkých osem krajín, Anglicko, Holandsko, Sardínia – Piemont,
Francúzsko, Španielsko a Janov, ktoré schválili túto mierovú zmluvu, definitívne
uznali a potvrdili platnosť pragmatickej sankcie.

V snahe získať späť Sliezsko si Mária Terézia uvedomovala, že Prusko je možné
poraziť len v spolupráci s inou, vojensky silnou krajinou. Tou malo byť
Francúzsko. Anglicko neprichádzalo do úvahy, pretože donútilo podpísať Máriu
Teréziu pre ňu nevýhodnú mierovú zmluvu, v ktorej sa Rakúsko definitívne
Sliezska vzdalo. Francúzsko bolo vhodným spojencom, pretože ak by sa aliancia
uskutočnila, Prusko by tohto silného spojenca stratilo.

Vzťahy medzi Rakúskom a Francúzskom boli v tom čase veľmi napäté. Mária Terézia
poslala v roku 1750 do Francúzska svojho veľvyslanca, Čecha Václava Antonína
Kounica. Ten najprv dospel k názoru, že toto spojenectvo sa kvôli veľkému
nepriateľstvu nepodarí. No naďalej pokračoval v svojej misii.

13. mája 1753 ho po prvých úspešných jednaniach Mária Terézia zavolala naspäť do
Viedne. Tam ho vymenovala za dvorného a štátneho kancelára a šéfa zahraničnej
politiky. Začiatkom roku 1755 sa stupňuje napätá situácia medzi Anglickom a
Francúzskom a hrozí dokonca nová vojna. Toto pôsobí veľmi dobre na nové možné
spojenie Francúzska s Rakúskom. V septembri 1755 začínajú prvé veľké rokovania
medzi Francúzskom a Rakúskom, ktoré však prebiehajú v tajnosti, pretože ani
jeden zo zúčastnených si nemôže dovoliť stratiť svojho doterajšieho spojenca
(Francúzsko Prusko a Rakúsko Anglicko) v prípade, ak by rokovania zlyhali a
dozvedeli by sa o ňom ostatné krajiny.

Rokovania potom prebiehali až v novembri 1755. Francúzsko si uvedomilo, že
spojenectvo s Rakúskom je výhodnejšie ako to s Pruskom, pretože by tak
francúzske jednotky mohli vstúpiť do Holandska, odkiaľ by ľahšie útočili na
Anglicko. Anglicko sa medzitým dozvedelo o možnom rokovaní Rakúska s
Francúzskom, a tak 16. januára 1756 uzavrelo Anglicko s Pruskom tzv.
westminsterskú konvenciu.

Vďaka tejto konvencii už nebol žiadny problém pri uzatvorení
rakúsko-francúzskeho spojenectva. Bolo však ešte potrebné dojednať cenu. Tu malo
Rakúsko jedinú požiadavku – Sliezsko. Francúzsko žiadalo rakúske Luxembursko a
zvyšok Nizozemska. Rakúsko navyše dostalo Parmu a Piacenzu. Ďalej si potvrdili
dŕžavy a neutralitu Belgicka. V prípade, ak by bol jeden štát napadnutý, druhý
mu mal poskytnúť pomoc.

Po týchto úspešných rokovaniach bola 1. mája 1756 vo Francúzsku spísaná dohoda.
Ľudovít XV. podpísal zmluvu 2. mája a Mária Terézia až 19. mája toho roku. Už
koncom júla poslala Mária Terézia svoje armádne jednotky do Česka. Na to hneď
zareagovalo Prusko a 29. augusta 1756, bez toho, aby oficiálne vyhlásilo vojnu,
vpadlo do Saska. Takto vypukla tretia sliezska vojna, ktorá je známa aj ako
sedemročná vojna.

Hneď na začiatku tejto vojny sa k Rakúsku a Francúzsku pripojilo Rusko, v ktorom
vládla cárovná Alžbeta. K tejto aliancii sa pripojilo aj Švédsko, Sasko a
Španielsko. Proti týmto štátom stálo Prusko, Anglicko a Hannoversko. V tomto
období mala Mária Terézia na svojej strane, vrátane vojakov jej spojencov,
približne 382 000 vojakov. Prusko malo asi 180 000 vojakov, ale jeho výhoda
vyplývala z toho, že malo lepšie vycvičenú armádu, ktorú viedol sám Fridrich II.
Rakúske jednotky navyše trpeli nedostatkom zbraní. Bol to prvý konflikt
svetového rozmeru, ktorý sa odohrával na kontinente, na mori aj v kolóniách.

Prvým bojom tretej sliezskej vojny bol vpád Pruska do neutrálneho Saska a tiež
bitka pri Lovosiciach na Labe, ktorú v tom istom roku vyhralo Prusko. Prusko
tiež napadlo Česko v apríli 1757 a dočasne ho obsadilo. V júni toho istého roku
poslala Mária Terézia svoju armádu, ktorá sa 18. júna 1757 stretla s pruským
vojskom pri Kolíne a rakúska armáda vyhrala. To donútilo Prusko stiahnuť sa. Ako
odmenu za víťazstvo dostal veliteľ rakúskej armády Leopold Jozef Daun od Márie
Terézie veľkríž Radu Márie Terézie, ktorý panovníčka založila pri tejto
príležitosti.

Po tejto prehre začalo Rakúsko intenzívnejšie útočiť na Sliezsko. Na jeden deň,
16. októbra 1757, obsadili rakúske vojská hlavné mesto Pruska Berlín. Odniesli
si odtiaľ 200 000 toliarov. 22. novembra 1757 oslobodilo Rakúsko mesto Vroclav.
No krátko nato, 5. decembra 1757, prehrala armáda Márie Terézie bitku pri
Lutynii, čím opäť Rakúsko stratilo celé Sliezsko, ktoré začínalo postupne
oslobodzovať. Ďalšia hrozná správa pre Máriu Teréziu prišla z Moravy, ktorú
postupne Prusko obsadzovalo a 10. júna 1758 začalo obliehať Olomouc.

14. októbra 1758 v ranných hodinách prepadli rakúske jednotky pruský tábor pri
Budyšíne, v ktorom sa nachádzal aj Fridrich II. 20. októbra 1759 rakúske
jednotky opäť zvíťazili v bitke pri Maxene neďaleko Drážďan, kde sa im podarilo
zajať 15 000 vojakov.

Mária Terézia opäť sústredila svoje sily na Sliezsko. No 15. augusta 1760
prehralo Rakúsko pri Lehnici a tak sa dobytie Sliezska opäť neuskutočnilo.
Začiatkom roku 1761 zomrel syn Márie Terézie Karol Jozef. Navyše 5. januára 1762
zomrela aj ruská cisárovná Alžbeta. Jej smrť spôsobila čiastočné rozpadnutie
koalície proti Prusku. Zo spojenectva s Rakúskom odstúpilo aj Švédsko,
Francúzsko o tom uvažovalo tiež.

Rakúsko aj Prusko dospeli k názoru, že vo vojne zostali sami a zhodli sa na tom,
že konflikt k ničomu nevedie. Preto 15. februára 1763 podpísali v zámku
Hubetusburg pri Lipsku mierovú dohodu, v ktorej Mária Terézia opäť stratila
Sliezsko, ale Sasko získalo naspäť svoju suverenitu. Pre Máriu Teréziu to bolo
už po tretíkrát, čo stratila svoje milované Sliezsko. V mierovej zmluve si však
zaistila, že Fridrich II. podporí jej syna Jozefa II. pri menovaní za
rímskonemeckého cisára.

Mária Terézia sa zaraďuje medzi panovníkov, ktorí vládli absolutisticky, a
presadzovala tzv. osvietenský absolutizmus. Niektorí historici sú toho názoru,
že v jej vláde sa vyskytujú barokové aj osvietenské prvky vlády . Počas vojen o
svoje dedičstvo získala politické skúsenosti a začala si uvedomovať nevyhnutnosť
reforiem. Využívala myšlienky osvietenstva, podľa ktorých môže panovník vhodnými
zákonmi zlepšiť situáciu štátu, občanov a zabezpečiť spoločenský pokrok. Pri
vládnutí a schvaľovaní zákonov jej pomáhalo a radilo veľa radcov. Hneď po svojom
nástupe na trón však vymenila neschopných poradcov svojho otca, ktorými boli
najmä rôzni šľachtici bez dostatočného vzdelania, a určila nových, mladších a
najmä politicky a odborne zdatnejších. Vtedajšia situácia v celej krajine si
vyžadovala nevyhnutné a radikálne reformy, ktoré by pomohli hospodárstvu
monarchie. Jej prvým poradcom bol gróf Fridrich Wilhelm Haugwitz, ktorý, okrem
iného, presadil novú daňovú reformu, ktorá podstatne zvýšila štátne príjmy.
Ďalším významným a blízkym poradcom Márie Terézie bol Wenzel Anton von
Kaunitz-Rietberg, okrem iného aj jeden z učiteľov a vychovávateľov Jozefa II.
Práve Kaunitz ju presvedčil, aby reformy začala zavádzať aj v Uhorsku, ktorého
sa dovtedy reformy ríše nedotkli, pretože Mária Terézia poskytovala uhorskej
šľachte značné výhody, najmä daňové a autonómne, počas celej svojej vlády. Bola
to odmena za lojalitu a vernosť, ktoré uhorská šľachta prejavila Márie Terézie
počas vojnových konfliktov a konfliktov spojených s uznaním jej nástupníctva na
trón. Medzi jej blízkych poradcov patril aj Adam František Kollár, Slovák, ktorý
svojimi názormi značne ovplyvnil školské reformy.

Reformy Márie Terézie, ktoré sa často označujú ako tereziánske reformy, sa
považujú za začiatok osvietenského absolutizmu v rakúskej monarchii.

Cisárovná údajne milovala vojenské porady. Postupne začala budovať silnú armádu,
najmä delostrelectvo. Velitelia sa museli oboznamovať s modernými vojenskými
teóriami. Zmenila aj spôsob výcviku a taktiky – presadila modernejší a účinnejší
pruský model. Nechala vydať nové výcvikové a služobné nariadenia pre jednotlivé
oblasti armády. Zriadila vojenskú akadémiu, kadetku a polytechniku - dosiahla
tak zvýšenie profesionálneho vzdelania dôstojníkov. Takisto nariadila používanie
uniforiem. V čase mieru museli vojaci pomáhať pri verejných prácach.

Mária Terézia si uvedomovala, že bojaschopnosť a oddanosť jej vojakov závisí
nielen od výcviku, ale aj od ich spokojnosti. Preto sa tiež starala aj o dobré
stravovanie vojakov a o pravidelné vyplácanie žoldu. Pre vojakov tiež zaviedla
možnosť udeliť dovolenku.

Tereziánsky urbár bolo nariadenie, ktoré Mária Terézia vydala v roku 1767 a
patrí k hospodárskym reformám. Okrem iného určil veľkosť poddanskej závislosti,
na základe ktorej ustanovil povinnosti poddaných voči zemepánovi. Tak sa zo
súkromno-právneho vzťahu medzi zemepánom a poddaným stal verejnoprávny vzťah,
čím sa zlepšilo sociálne postavenie poddaných. Túto reformu možno považovať za
najvýznamnejšiu. Urbáre boli písané v jazyku ľudu, teda v slovenských oblastiach
po slovensky. Urbárska regulácia upravovala poddanské pomery až do roku 1848,
keď bolo poddanstvo zrušené.

Tereziánsky kataster bol dokument, ktorým sa v roku 1748 spravil súpis
vlastníkov pozemkov a na základe toho sa stanovili dane. Pôda sa rozdelila na
dominikal, čo bola panská časť pôdy, na ktorú chodili poddaní pracovať, a potom
to bol rustikal, čo bola pôda, ktorá sa prenajímala poddaným.

Ďalšou činnosťou, ktorá značne ovplyvnila rozvoj hospodárstva v monarchii, bolo
zakladanie manufaktúr – plátenníckych, sklárskych i nových bavlnárskych. Tie
zakladal manžel Márie Terézie František Lotrinský. Niektoré vznikli aj na
Slovensku, napríklad manufaktúra na výrobu bavlnených látok v Šaštíne, textilná
manufaktúra (ktorá vznikla z podnetu grófa Forgáča) v Haliči pri Lučenci, ďalej
manufaktúra na výrobu majoliky v Holíči a kartúnka v Čeklísi (dnešné
Bernolákovo). Okrem manufaktúr sa rozvinula hutnícka výroba, čo vyžadovalo
zvýšenie ťažby uhlia.

V poľnohospodárstve kráľovná podporovala pestovanie nových plodín a krmovín,
napr. zemiakov, kukurice, tabaku a ďateliny. Začali sa chovať nové plemená koní,
dobytka a oviec, ktoré prinášali vyšší úžitok.

Školstvo bolo dlhé obdobie v rukách jezuitov . V roku 1773 však pápež Klement
XIV. Jezuitský rád zrušil.

V decembri 1774 vydala Mária Terézia Všeobecný školský poriadok. Podľa neho malo
nárok na vzdelanie každé dieťa na území habsburskej monarchie, bez ohľadu na
pôvod, miesto bydliska alebo pohlavie. V každej dedine sa mala založiť škola, v
ktorej sa deti mali učiť tzv. trivium, teda čítať, písať a počítať, čím sa
položili základy všeobecnej gramotnosti.

Hlavným autorom Všeobecného školského poriadku bol Ignác Felbiger, ktorý sa
snažil vybudovať hustú sieť verejných škôl. Reforma zaviedla povinnú šesťročnú
školskú dochádzku pre deti od 6 do 12 rokov. Do školy mohli chodiť aj dievčatá,
ktoré sa dovtedy oficiálne nikde nemohli vzdelávať .

Reforma školstva v uhorskej časti monarchie sa začala v roku 1777. Vychádza z
dokumentu Ratio educationis, ktorý bol schválený 2. augusta 1777. Bol to
organizačný poriadok pre školstvo, ktorý bol podobný Všeobecnému školskému
poriadku. Školské osnovy a nariadenie, ako aj rozdelenie škôl, boli v tomto
dokumente skoro totožné s nariadeniami Všeobecného školského poriadku. Touto
časťou reformy poverila svojho syna Jozefa II., ktorý bol skutočným autorom a
zavádzateľom reformy do praxe. Okrem ľudových škôl tu existovali aj Mestské
školy, v ktorých sa predmety vyučovali v rodnom jazyku.

Okrem toho vznikali aj tzv. hospodárske ústavy, kde sa študenti vzdelávali a
pripravovali na prácu v poľnohospodárstve a priemysle. Univerzity sa zoštátnili
a už neboli riadené cirkvou. Postupne sa menili na vedecké inštitúcie. V 18.
storočí fungovali na Slovensku dve univerzity – v Trnave a Košiciach. Po reforme
v roku 1777 Trnavskú univerzitu presťahovali do Budína a košickú zrušili. Mária
Terézia tiež v roku 1763 založila v Banskej Štiavnici Banskú akadémiu, ktorá
bola prvá na svete. Pôsobila až do roku 1919, kedy bola presťahovaná do
Maďarska.

Mária Terézia tiež zreformovala aj súdnictvo, lebo sa nelíšilo od stredovekého a
nevyhovovalo novým časom. V roku 1768 vydala nový trestný poriadok – Constitutio
Criminalis Theresiana. Panovníčka ním zakázala vynášať rozsudky nad
čarodejnicami, zmiernili sa telesné tresty a zrušila stredoveké mučenie.

Vydala aj nový jednotný občiansky zákonník Lex Teresiana. Podľa neho platilo, že
pred súdmi sú všetci občania formálne rovní a poddaný mal právo na obhajcu.

Zriadila tzv. zdravotné komisie, ktoré mali chrániť obyvateľstvo pred
nákazlivými chorobami a tiež mali vykonávať osvetu u prostého obyvateľstva.
Kontrolovali zdravotnícke zariadenia, bojovali proti šíreniu moru a iných
nákazlivých chorôb a radili obyvateľstvu stavať murované domy, nie drevené.
Spravila to po roku 1767, kedy Viedeň zasiahla ťažká epidémia čiernych kiahní,
na ktoré zomrela aj jej šestnásťročná dcéra Josefa Gabriela. Vtedy tiež
nariadila aj očkovanie proti chorobám. Autorom a hlavným organizátorom tejto
reformy bol osobný lekár a jeden z najbližších poradcov Márie Terézie, Gerhard
van Swieten, rodený Holanďan, ktorý sa považuje za priekopníka očkovania.
Zriaďovali sa lekárske fakulty, ktoré slúžili na vyučovanie a školenie lekárov,
pôrodných asistentiek a ďalšieho odborného personálu. Výsledkom bolo zlepšovanie
zdravotného stavu obyvateľstva a rast populácie.

Mária Terézia sa výrazným spôsobom zasadila za zrovnoprávnenie gréckokatolíckej
a rímskokatolíckej cirkvi v Uhorsku. V roku 1742 opätovne potvrdila tzv.
Leopoldov diplom, ktorý zrovnoprávňoval gréckokatolícky a rímskokatolícky
klérus, čo bolo jednou z podmienok uzavretia Užhorodskej únie (1646). V roku
1756 vydala dekrét, ktorým oslabila administratívnu nadvládu jágerských
latinských biskupov nad mukačevskými gréckokatolíckymi biskupmi.

V roku 1766 požiadala Rím o formálne erigovanie Mukačevskej eparchie, čo Rím
dlho odmietal, ale napokon na jej nátlak ustúpil a rímsky pápež Klement XIV.
vydal bulu 19. septembra 1771 Eximia Regalium, ktorou "kanonicky erigoval"
Mukačevskú eparchiu. Tým sa vymanili mukačevskí gréckokatolícki biskupi zo
závislosti od latinských jágerských biskupov.

V roku 1773 pozvala do Viedne na synodu všetkých gréckokatolíckych biskupov
Uhorska. Táto synoda, známa ako Viedenská synoda, trvala do 16. marca do 6. mája
1773 a riešila mnoho významných otázok života gréckokatolíckej cirkvi.

Rozvoj priemyslu, ktorý dosiahla vďaka týmto reformám v priebehu niekoľkých
rokov, priniesol veľmi vysoké príjmy. Vďaka tomu sa podarilo zlikvidovať štátny
dlh, ktorý dosiahol v roku 1767 výšku 259 miliónov zlatých. Už v roku 1775 bol
dokonca dosiahnutý v štátnom rozpočte prebytok.

Prvý, koho bolo potrebné oženiť, bol najstarší syn Márie Terézie Jozef.
Samozrejme tak, aby zo svadby malo Rakúsko čo najväčší osoh. S plánovaním tejto
svadby začala Mária Terézia ešte v roku 1760, teda počas tretej sliezskej vojny.
Prvá ponuka na sobáš prišla od neapolského kráľa Karola IV. (v Španielsku vládol
ako Karol III.), ktorý navrhol, aby si Jozef vzal jeho najstaršiu dcéru, a
niektorá dcéra Márie Terézie by sa vydala za jeho najstaršieho syna. Tento sobáš
by bol veľmi výhodný z dvoch hľadísk – zaručoval by bezpečnosť Rakúska aspoň z
jednej strany a Karol IV. mal v blízkej dobe nastúpiť na španielsky trón po
svojom bezdetnom nevlastnom bratovi Ferdinandovi VI. Tak by po smrti Karola IV.
mal syn Márie Terézie Jozef nárok na španielsky trón.

Druhou možnosťou Márie Terézie, koho vybrať za manželku Jozefa, bola vnučka
Ľudovíta XV., Izabela Parmská, s ktorou sa nakoniec aj oženil. Aby Mária Terézia
nevyvolala konflikt so španielskymi Bourbonovcami, oženila svojho druhého syna
Leopolda so španielskou infantkou Máriou Ľudovíkou, ktorú si mal pôvodne vziať
jeho brat Jozef. Syn Karola IV. Ferdinand IV. si vzal dcéru Márie Terézie, Máriu
Karolínu.

6. októbra 1760 sa uskutočnila svadba Jozefa II. a Izabely Parmskej. Hoci to
bolo v čase sedemročnej vojny, bola svadba a hostina veľmi veľká a finančne
nákladná, čo malo ukázať nepriateľom Rakúska, že štátna kasa je ešte vždy plná.

Pretože Jozef II., ktorý bol v roku 1764 zvolený za rímskonemeckého cisára,
nemal mužského potomka, začala pre neho Mária Terézia aj napriek jeho nesúhlasu
hľadať novú vhodnú nevestu. Vybrala nemeckú princeznú z wittelsbachského rodu –
Máriu Jozefínu Bavorskú. Svadba sa konala 23. januára 1765. Po jej smrti v roku
1767 sa už Jozef II. tretíkrát neoženil.

Mária Terézia rovnako vyberala manželku aj svojmu druhému synovi Leopoldovi.
Vybrala mu Máriu Ľudovíku Španielsku, ktorá, tak ako Mária Terézia, porodila 16
detí. Svadba sa konala 5. augusta 1765 v Innsbrucku. Obrad a oslavy však
postihli dve vážne udalosti – prvou bolo urýchlenie svadby kvôli zlému zdraviu
ženícha a druhou, že niekoľko dní po svadbe, dňa 18. augusta 1765, náhle zomrel
ženíchov otec a manžel Márie Terézie František I. na infarkt.

Ďalší syn Márie Terézie Ferdinand sa musel oženiť s modenskou princeznou Máriou
Beatrix d'Este, vďaka čomu získal modenské vojvodstvo. Svadba sa konala 15.
októbra 1771.

Dohodnutie sobášov v prospech Rakúska chcela Mária Terézia využiť aj pri svojich
dcérach. Najstaršia dcéra Márie Terézie Mária Anna však prekonala niekoľko
zápalov pľúc, ktoré jej spôsobili tuberkulózu kostí, dôsledkom čoho došlo k
trvalému skriveniu chrbtice a vzniku hrbu. Tak ako jej mladšia sestra, aj ona
skončila v kláštore.

Podobný osud mala aj ďalšia, najkrajšia dcéra Mária Alžbeta, o ktorú sa uchádzal
aj poľský kráľ Stanislav II. August Poniatowski. Mária Alžbeta ochorela na
kiahne a po vyliečení jej choroba poznačila jazvami celú tvár. To znemožnilo
dohodnutie akéhokoľvek manželstva.

Proti svojej vôli a kvôli politicky výhodnému spojenectvu sa musela vydať Mária
Amália, ôsme dieťa a šiesta dcéra rakúskej panovníčky. Mária Terézia jej vybrala
Ferdinanda Parmského, mladšieho brata Izabely Parmskej, manželky Jozefa II.

Nástrojom vtedy bežnej matkinej sobášnej politiky sa mali stať aj ďalšie dve
dcéry Mária Johana a Mária Jozefa. Mária Terézia potrebovala upevniť spojenectvo
s neapolsko-sicílskym kráľom, a tak sa ďalším ženíchom stal Ferdinand I. Mária
Johana bola už zasnúbená s kráľom Ferdinandom I., no skôr, než sa uskutočnila
svadba, zomrela na kiahne. Jej ženícha zdedila ďalšia dcéra v poradí – Mária
Jozefa. No aj tá zomrela ešte pred svadbou na kiahne. Treťou dcérou, ktorá
zdedila Ferdinanda ako ženícha, bola Mária Karolína, ktorá sa nakoniec za neho
12. mája 1768 vydala.

Najmladšia dcéra Márie Terézie Mária Antoinetta sa musela vydať za francúzskeho
následníka trónu Ľudovíta. Tento sobáš mal posilniť francúzsko-rakúske
spojenectvo, ktoré bolo uzavreté počas sliezskych vojen (medzi druhou a treťou
sliezskou vojnou). Sobáš sa konal v roku 1770.

V roku 1761 zomrel Karol Jozef, v roku 1762 Mária Johana Gabriela, obaja boli
deti Márie Terézie. A nakoniec v roku 1763 zomrela aj dvadsaťjedenročná prvá
manželka jej syna Jozefa Izabela Parmská. Všetci traja zomreli na najobávanejšiu
chorobu vtedajšej doby – kiahne. Izabela Parmská bola už v tom čase matkou, no
jej dcéra tiež zomrela ako sedemročná.

V roku 1767 na kiahne opäť ochoreli členovia kráľovskej rodiny. Na jar ochorela
Mária Jozefína, neobľúbená manželka Jozefa II., aj samotná Mária Terézia. Mária
Jozefína chorobe podľahla 28. mája. Mária Terézia prijala 1. júna posledné
pomazanie, no nakoniec sa jej podarilo uzdraviť. V polovici júna ochorel na
kiahne aj jej zať Albert Sasko-Tešínsky, manžel Márie Kristíny, ktorá sa v tom
čase zotavovala z popôrodnej horúčky, na ktorú v tej dobe umieralo veľa žien, a
ktorú dostala po pôrode svojej jedinej dcéry. Albert Sasko-Tešínsky sa z choroby
tiež vyliečil. Na jeseň ochoreli ďalšie dve dcéry Márie Terézie Mária Jozefa,
snúbenica neapolsko-sicílskeho kráľa Ferdinanda, a Mária Alžbeta. Mária Jozefa
chorobe podľahla 15. októbra. Jej sestra Mária Alžbeta mala väčšie šťastie a
napriek ťažkému priebehu choroby sa vyliečila.

O náhlej smrti svojho milovaného manžela v roku 1765 sa Mária Terézia dozvedela
od svojho najstaršieho syna Jozefa II. S jeho smrťou sa nedokázala vyrovnať po
celý zvyšok svojho života. Odvtedy chodila len v čiernych šatách, všetky svoje
šperky rozdala svojim dcéram a garderóbu svojim dvorným dámam. Miestnosti v
zámku Schönbrunn, ktoré obýval jej manžel, udržovala po zvyšok života ako
pamätné miestnosti. Pozostatky Františka I. boli umiestnené v rodinnej
kapucínskej krypte, kde bola neskôr pochovaná aj Mária Terézia. Po jej smrti sa
dokonca v jej veciach našiel list, kde mala presne zaznamenané, koľko trvalo jej
manželstvo s Františkom Lotrinským: „29 rokov, 6 mesiacov, 6 dní – čo je 10 781
dní a 358 744 hodín“.

Jozef II. sa po otcovej smrti stal automaticky rímskonemeckým cisárom. Navyše ho
17. septembra 1765 Mária Terézia menovala za spoluvládcu habsburských krajín.

Posledné roky svojho života prežila Márie Terézie vo veľkom strese. Najväčšiu
ranu jej spôsobila smrť jej manžela, ale aj neustále nezhody so synom Jozefom
II. Navyše bola 5. augusta 1772 donútená súhlasiť s rozdelením Poľska medzi
Prusko a Rusko. Ak by sa totiž postavila na stranu Poľska, viedlo by to k vojne,
ktorú by samé Rakúsko nemalo šancu vyhrať. Rakúsko tak síce získalo 70 000
kilometrov štvorcových Poľska, ale nový nepriateľ, Rusko, sa tak dostal bližšie
k hraniciam monarchie.

5. júla 1778 vypukla vojna o bavorské dedičstvo a opäť ju inicioval Fridrich II.
tým, že napadol Česko. Vojna bola rýchla a neuskutočnili sa v nej žiadne väčšie
bitky. Mier bol podpísaný 13. mája 1779 a označuje sa ako tešínsky mier. Rakúsko
si mohlo ponechať bavorskú Innskú štvrť a zvyšok pripadlo Prusku. Podpísanie
tohto mieru bolo poslednou veľkou politickou vecou, ktorú ešte stihla Mária
Terézia spraviť.

Márie Terézie bol diagnostikovaný vysoký krvný tlak a pulmonálna nepriechodnosť
s emphysmom, čo je chorobné zhromažďovanie vzduchu v tkanivách. 8. novembra
prechladla na love bažantov a 29. novembra 1780 zomrela. Pitva ukázala, že jej
nefungovala jedna časť pľúc. Pochovali ju rovnako ako jej manžela a
vychovávateľku Karolínu von Fuchsovú – Mollardovú v rodinnej kapucínskej krypte.

Bratislava nabrala na spoločenskom význame aj vďaka zásahom panovníčky Márie
Terézie, ktorá tu strávila istý čas. Vďaka jej častým návštevám sa v Bratislave
budovali nové domy, paláce Pálffyovcov a ďalšie sídla šľachticov v Starom Meste.
Na predmestí sa budovali aj domy remeselníkov a vinohradníkov. Neregulovaná
výstavba, ktorá prebiehala v minulých rokoch, bolo zastavená a výstavba nových
objektov bola riadená stavebnou kanceláriou Uhorskej komory, ktorá mala na
starosti prípravu a realizáciu stavebných projektov. Veľa stavieb a rôznych
iných stavebných úprav prebehlo aj pod vedením architektov cisárskeho dvora,
ktorými boli napríklad G.B. Martinelli a F.A. Hildebrandt. Mestské opevnenie
veľmi brzdilo rozvoj mesta, a tak vydala Mária Terézia v roku 1775 nariadenie
hradby zbúrať.

Mária Terézia sa zamerala aj na Bratislavský hrad, ktorý nechala kompletne
zrekonštruovať. Založila tu dokonca kráľovskú gardu. V hradnom areáli nechala
vybudovať ďalšie budovy aj veľkú barokovú záhradu francúzskeho typu. Celkovo sa
zvýraznila obytná funkcia hradu. V roku 1766 dala pristavať k východnému krídlu
rokokový palác Tereziánum pre miestodržiteľa, ktorým bol takmer celý život
Albert Sasko-Tešínsky, manžel obľúbenej dcéry Márie Terézie Márie Kristíny.

Mária Terézia Bratislavu často a rada navštevovala. V roku 1766 navštívila aj
záhradu Grasalkovičovho paláca, kde sa konala svadobná hostina jej
najobľúbenejšej dcéry Márie Kristíny, ktorá sa vydávala za Alberta Saského.
Palác rodiny Grasalkovičovcov navštívila aj o niekoľko rokov neskôr, v roku
1775.

Na jej príkaz zriadil v roku 1750 Ján Michal Landerer v Bratislave najväčší
tlačiarenský podnik v Uhorsku, ktorý vydával Bratislavské noviny. Podnik
pracoval nepretržite až do roku 1854.

V rokoch 1753 až 1775 nechala Mária Terézia kompletne zrekonštruovať aj Pražský
hrad. Rekonštrukciu viedol viedenský dvorný architekt Niccolo Pacassi. Po
prestavbe niekdajšieho Rožmberského paláca a ďalších domov v Jiřskej ulici na
Ústav šľachtičien spojil budovy západne od Starého kráľovského paláca do
jednoliateho zámockého celku s čestným dvorom (I. nádvorie) na mieste zasypanej
západnej priekopy.

Štátne reformy Márie Terézie a jej syna Jozefa II. znížili význam hradu. Jeho
zbierky boli rozpredané či odvezené do Viedne. Letohrádok, Míčovna a Kláštor sv.
Jiřího boli dané do užívania vojsku.

Manžel Márie Terézie, František Štefan I. Lotrinský, pochádzal z Lotrinskej
dynastie, Mária Terézia z Habsburského rodu. Ich deti mali titul arcivojvoda
rakúsky, resp. arcivojvodkyňa rakúska, od nich začína habsbursko-lotrinská
dynastia.

Tento článok je čiastočný alebo úplný preklad článkov Maria Theresa of Austria
na anglickej Wikipédii a Marie Terezie na českej Wikipédii.



https://sk.wikipedia.org/wiki/Eminem

Marshall Bruce Mathers III (* 17. október 1972, St. Joseph, Missouri, USA), viac
známy pod svojím umeleckým menom Eminem a pod svojím alter egom Slim Shady, je
americký rapper, hudobný producent, textár a herec. Okrem svojej sólovej kariéry
je Eminem členom skupiny D12 a je jedným z dvojice Bad Meets Evil, popri Royce
da 5'9". Eminem je jedným z najpredávanejších hudobných umelcov na svete a je
tiež najpredávanejším hudobným umelcom dekády 2000 až 2009. Je uvádzaný v
mnohých zoznamoch časopisov, ako napríklad v zozname The 100 Greatest Artists of
All Time časopisu Rolling Stone, kde sa umiestnil na 82. mieste. Tento časopis
ho tiež nazval kráľom hip-hopu. Vrátane tvorby so skupinou D12 a Bad Meets Evil
má Eminem na konte desať albumov na 1. mieste v americkom rebríčku Billboard
200. Celosvetovo sa predalo viac ako 100 miliónov jeho albumov, 120 miliónov
jeho singlov, čo je teda približne 220 miliónov nahrávok spolu. V USA sa predalo
49,1 milióna albumov a 42 miliónov jeho singlov.

Po vydaní svojho debutového albumu Infinite v roku 1996 sa stal Eminem
populárnym vďaka albumu The Slim Shady LP z roku 1999. Za tento album získal
Eminem svoju prvú cenu Grammy v kategórii Best Rap Album. Jeho ďalšie dve
nahrávky, The Marshall Mathers LP a The Eminem Show tiež vyhrali kategóriu Best
Rap Album, čím sa Eminem stal prvým interpretom, ktorý vyhral trikrát po sebe
kategóriu Best Rap Album. V roku 2004 vydal svoj ďalší album nazvaný Encore. Po
turné v roku 2005 si dal Eminem prestávku. Až dňa 15. mája 2009 vydal svoj ďalší
album Relapse. V roku 2010 vydal svoj šiesty štúdiový album Recovery, ktorý sa
stal celosvetovo napredávanejším albumom roka 2010 a stal sa tak nasledovníkom
albumu The Eminem Show, ktorá bol najpredávanejším albumom roka 2002. Eminem
vyhral ceny Grammy za oba albumy, Relapse aj Recovery, vďaka čomu je držiteľom
13 cien Grammy a je taktiež najpredávanejším rapovým interpretom všetkých čias.
dňa 5. novembra 2013 vydal svoj ôsmy štúdiový album The Marshall Mathers LP 2.
Na rok 2017 pripravuje nový album.

Eminem je tiež zakladateľom svojho vlastného vydavateľstva Shady Records spolu
so svojím manažérom Paulom Rosenbergom. Eminem má tiež svoju vlastnú rozhlasovú
stanicu Shade 45 v rádiu Sirius XM Radio. V roku 2002 účinkoval v hip-hopovej
dráme 8. míľa. Vyhral Oscara v kategórii Najlepšia filmová pieseň a stal sa tak
prvým rapovým interpretom, ktorý vyhral túto cenu.

Eminem se narodil v meste St. Joseph v štáte Missouri v USA ako jediné dieťa
matky Deborah R. (Nelson) Mathers-Briggs (* 1955) a otca Marshall Bruce Mathers,
Jr. (* 1947). Má Škótsky, Anglický, Nemecký, Švajčiarsky, Poľský a Luxemburský
pôvod. Eminemov otec opustil jeho matku, keď mal Eminem iba 15 mesiacov. Väčšinu
detstva strávil sťahovaním medzi St. Joseph a okolím Detroitu v štáte Michigan a
len málokedy žil na jednom mieste dlhšie ako dva roky. Preto často striedal
školy a mal problémy s hľadaním priateľov. Stával sa tak obeťou šikany, ako to
popisuje vo svojej skladbe „Brain Damage“.

Hlavným dôvodom sťahovania jeho rodiny bola chudoba, a tak často žili v
ubytovniach, prívesoch alebo u príbuzných. V tom čase užívala jeho matka Debbie
lieky na predpis (Vicodin a Valium) a Eminem neskôr v skladbách a rozhovoroch
uviedol, že bola od týchto liekov závislá. Za to ho neskôr zažalovala a
požadovala 10 miliónov dolárov, avšak neuspela.

Eminem menoval viacero MC, ktorý ho ovplyvnili v štýle rapovania. Prvým a
hlavným bol jeho mentor Dr. Dre. Medzi ďalších patria Esham, Kool G Rap, Masta
Ace, Big Daddy Kane, Newcleus, Ice-T, Mantronix, Melle Mel (hlavne skladba „The
Message“), LL Cool J, Beastie Boys, Run–D.M.C., Rakim, and Boogie Down
Productions.

Eminem v rapovaní používa humorné obsahy v textoch, spojenie s publikom,
komplexné rýmy, schopnosť ohýbať slová do rýmov, viacslabičné rýmy, komplexné
rytmy, čistú výslovnosť, melódiu a synkopy.

Keď mal Eminem 17 rokov, zoznámil sa na strednej škole so svojím budúcim
najlepším priateľom, rapperom Proofom, a tiež so svojou budúcou manželkou
Kimberly Ann Scott. Keď v roku 1995 otehotnela, bola to pre Eminema motivácia
získať nahrávaciu zmluvu, aby dokázal zaopatriť svoju rodinu. Dňa 25. decembra
1995 sa mu narodila dcéra Hailie Jade. V roku 1996 vydal Eminem svoj prvý
nezávislý album Infinite, ten ale nezaznamenal väčší úspech a Kim ukončila ich
vzťah. Eminem sa následne pokúsil o samovraždu požitím veľkého množstva práškov.
V roku 1999 sa mu podarilo vrátiť vzťah s Kim, s ktorou sa zosobášili 14. júna
1999, a tiež získal slávu vydaním albumu The Slim Shady LP.

Dňa 4. júna 2000 sa Eminem dostal do problémov, keď s nenabitou zbraňou
ohrozoval muža, ktorý bozkával jeho ženu. Bol odsúdený na dva roky podmienečne.
V čase súdu sa Kim pokúsila o samovraždu podrezaním žíl. Eminem sa chcel dať
rozviesť, ale Kim priviedla celú vec pred súd, kde požadovala odobratie dcéry
Hailie a odškodné desať miliónov dolárov. Pár sa nakoniec dohodol mimosúdne a
ostali nakoniec spolu. To im ale dlho nevydržalo a na jeseň roku 2001 sa
rozviedli s tým, že sa o dcéru budú starať striedavo. V rokoch 2003 a 2004 sa
Kim dostala do problémov s drogami a bola odsúdená na dva roky podmienečne.

Eminem s Kim sa znovu zosobášili dňa 14. januára 2006 v Michigane, avšak už
začiatkom apríla sa na verejnosť dostala správa, že sa pár opäť rozviedol.
Eminem sa v súčasnosti stará o svojú dcéru Hailie, a tiež o jej sesternicu
Alainu, ktorú si adoptoval.

Dňa 11. apríla 2006 bol smrteľne postrelený do [hrude] jeho priateľ Proof v
detroitskom klube CCC Club. Dňa 19. apríla 2006 sa na jeho pohrebe objavili ako
Eminem tak aj skupina D12, 50 Cent a tisícky ďalších. To v Eminemovi zanechalo
ťažko vyliečiteľné následky a donútilo ho to na dlhú dobu utiahnuť sa z
povedomia. V tom čase začal oveľa viac užívať alkohol a drogy, hlavne prášky na
spanie, a stal sa od nich závislý. Nakoniec sa začal liečiť, a v roku 2009 vydal
nový album Relapse, na ktorom sľubuje Proofovi, že je už čistý a v mnohých
skladbách popisuje toto ťažké obdobie.



https://sk.wikipedia.org/wiki/Trnava

Trnava (lat. Tyrnavia, maď. Nagyszombat, nem. Tyrnau) je krajské mesto na západe
Slovenska, 7. najväčšie mesto v krajine. Leží v centre Trnavskej pahorkatiny, v
nadmorskej výške 146 m n. m., vo vzdialenosti 45 km severovýchodne od
Bratislavy. Keďže Trnava je na Slovensku jedným z najdôležitejších centier
rímskokatolíckej cirkvi a stojí tu množstvo jej kostolov, dostala prezývku „malý
Rím“.

Na križovatke starých obchodných ciest využívaných od praveku, pri riečke
Trnávka, bola založená kupecká osada Trnava. Prvá písomná zmienka o nej pochádza
z roku 1211. Je to listina ostrihomského arcibiskupa Jána o donácii príjmov
miestneho kostola ostrihomskej kapitule.

Trnava bola prvým mestom na území dnešného Slovenska, ktoré dostalo výsady
slobodného kráľovského mesta. Udelil jej ich v roku 1238 uhorský kráľ Belo IV.
Privilégiom podriadil mesto priamo korune a vymedzil mu také práva, ktoré
umožňovali rýchly rozvoj mesta. Pôvodné poľnohospodárske centrum sa začalo
postupne meniť na centrum výroby, obchodu a remesiel.

V 13. storočí si mesto vybudovalo mimoriadne rozsiahle opevnenie na ploche
takmer 60 hektárov. Konštrukciu opevnenia tvorili tehlové veže pospájané
drevozemnými valmi, ktoré boli neskôr nahradené murovanými hradbami.

Význam Trnavy vzrástol najmä v 16. storočí, keď sa sem pred blížiacim tureckým
nebezpečenstvom, v roku 1543, presťahovalo ostrihomské arcibiskupstvo s
kapitulou. Bratislava sa stala administratívnym centrom krajiny a Trnava
prevzala úlohu kultúrneho a náboženského centra krajiny. 18. augusta 1561 začala
sa výstavba jezuitského kolégia v Trnave na mieste dnešnej Trnavskej univerzity

Sedemnáste storočie sa pokladá za jedno z najhorších období slovenských dejín.
Charakterizujú ho stavovské povstania uhorskej šľachty proti viedenskému dvoru,
ktoré sa dotýkajú aj života Trnavy. Je paradoxom, že práve v storočí vojen a
požiarov (v Trnave vypukol veľký požiar 23. júna 1666, kedy bolo zničené, až na
pár ulíc, celé mesto a 16 obyvateľov prišlo o život) sa stáva Trnava
univerzitným sídlom. V roku 1635 založil Peter Pázmaň Trnavskú univerzitu,
najskôr len s filozofickou a teologickou fakultou. Právnická fakulta bola
otvorená v roku 1667 a lekárska až v roku 1769. V 17. storočí boli postavené
stavby, ktoré sú dnes národnou kultúrnou pamiatkou. Staré budovy dominikánskeho
kláštora boli prestavané pre potreby univerzity, vystavili nové konvikty.

Do 18. storočia vstupovala Trnava ako univerzitné mesto známe v celej Európe. V
roku 1777, keď na pokyn Márie Terézie presťahovali univerzitu do Budína, túto
stratu cítila nielen Trnava, ale celé Slovensko.

V roku 1792 Anton Bernolák vytvoril v Trnave hlavný stánok Slovenského učeného
tovarišstva.

1. augusta do 24. septembra 1831 Trnava zažila ničivú epidémiu cholery, ktorá si
vyžiadala za dva mesiace cez 800 obetí.

Budovu divadla si trnavskí mešťania postavili v roku 1831. 1. júna 1846 bol daný
do prevádzky prvý úsek konskej železnice v Uhorsku, trať z Bratislavy do Trnavy.
V roku 1870 začal v Trnave pôsobiť Spolok svätého Vojtecha, ktorý v období
zákazu činnosti Matice slovenskej pomáhal udržiavať národné povedomie.

História divadelníctva sa v Trnave píše už od začiatku 17. storočia. V tomo čase
totiž patrilo medzi najvýznamnejšie centrá jezuitského divadla v Uhorsku. V
rokoch 1960 až 1965 v meste pôsobilo prvé profesionálne divadlo a to Krajové
divadlo Trnava. Po jeho zániku sa rozvíjalo najmä ochotnícke divadlo. Nové
profesionálne divadlo – Divadlo pre deti a mládež vzniklo v roku 1974. Po
revolúcii bolo premenované na Trnavské divadlo. Dnes v meste okrem
profesionálneho divadla pôsobí aj niekoľko ochotníckych zoskupení.

Jediné profesionálne divadlo v Trnavskom kraji. Zriadovateľom je Trnavský
samosprávny kraj. Riaditeľom divadla je Emil Nedielka a umeleckým šéfom Ján
Zavarský. Pod názvom Divadlo Jána Palárika funguje od roku 2002 (predtým
Trnavské divadlo).

Členmi umeleckého súboru v súčasnosti sú: Vladimír Jedľovský, Tibor Vokoun,
Edita Borsová, Barbora Bazsová, Branislav Bajus, Stanislav Staško, Jozef Bujdák,
Gregor Hološka, Tomáš Mosný, Mária Jedľovská a ďalší.

Bohatá história mesta zanechala výrazné stopy – množstvo architektonických a
kultúrnych pamiatok. Prechádzka historickým centrom, ktoré tvorí mestskú
pamiatkovú rezerváciu, poskytuje možnosť zoznámiť sa s pozoruhodným
architektonickým súborom, ktorý sa tu formoval niekoľko storočí. Takmer
pravidelný pôdorys centra mesta je vymedzený mestským opevnením.

Trnava je významné univerzitné mesto. Prichádzajú sem študenti z celého
Slovenska, keďže tunajšie školy umožnujú štúdium v širokom spektre študijných
odborov a programov. Trnavská univerzita vznikla v roku 1992 a dnes má v meste
päť fakúlt (fakulta teológie sídli v Bratislave). Univerzita sv. Cyrila a Metoda
bola zriadená v roku 1997 a rovnako realizuje štúdium na štyroch fakultách. V
meste sa nachádza aj Materiálovotechnologická fakulta Slovenskej technickej
univerzity ako jej jediná mimobratislavská fakulta. Založená bola už v roku
1986. Spolu študuje v meste viac ako 18 tisíc študentov.



https://sk.wikipedia.org/wiki/Slovinsko

Slovinsko (Slovenija), dlhý tvar Slovinská republika, je stredoeurópsky a
stredomorský štát. Samostatné Slovinsko vzniklo v roku 1991, ako jeden z
nástupníckych štátov Juhoslávie.

Prístup k Jadranskému moru má vďaka 42 km pásu pobrežia. Významný je Piranský
záliv a prístav Koper. Slovinsko je člen OSN, Európskej únie a NATO, od 1.
januára 2007 je člen Európskej menovej únie - eurozóny.

Kedysi patrilo monarchii Habsburgovcov, neskôr tvorilo súčasť Juhoslávie.
Nezávislosť získalo roku 1991. Tisícky turistov lákajú prírodné krásy krajiny,
jej jazerá a lesy.

V minulosti bolo Slovinsko súčasť Rímskej ríše a Rakúsko–Uhorska až do roku
1918, keď po zániku monarchie vytvorilo s Chorvátskom a Srbskom úniu pod názvom
Kráľovstvo Srbov, Chorvátov a Slovincov. V roku 1929 vzniká spoločný zväzok pod
názvom Juhoslávia. Podľa HDP ide o najvyspelejšiu krajinu z bývalého tzv.
východného bloku (HDP na obyvateľa je cca o polovicu vyššie, ako má SR a len o
štvrtinu je HDP nižšie, ako má Grécko. Priemerný rast HDP je 7%). Z
národnostného pohľadu tu neexistuje početná národnostná menšina a väčšinu
obyvateľstva tvoria Slovinci, ktorí prišli na toto územie okolo 6. storočia n.
l. a patrili k tzv. južným Slovanom.

Slovinsko, ktoré získalo samostatnosť v roku 1991 má v pohoriach bohaté ložiská
rúd (železné, olovnaté a zinočnaté rudy). Elektrickú energiu produkujú tepelné
elektrárne (čierne uhlie) a vodné elektrárne využívajúce veľký energetický
potenciál slovinských riek. Najdôležitejšími priemyselnými odvetviami sú
hutníctvo farebných kovov, strojárstvo (dopravné prostriedky, nástroje, domáce
spotrebiče) a textilný priemysel. Vďaka rozvinutej technológii a kvalifikovanej
pracovnej sile dosahujú exportované výrobky vysokú kvalitu. Vedúcu úlohu v
poľnohospodárstve zohráva chov hospodárskych zvierat, najmä hovädzieho dobytka.
Na ornej pôde sa pestuje najmä obilie, zemiaky a cukrová repa. Významné je aj
lesné hospodárstvo a ťažba dreva, ktoré spracováva nábytkársky priemysel.
Nábytok je dôležitým exportným tovarom. Potenciál krajiny v oblasti cestovného
ruchu tkvie v príjemných prímorských a vysokohorských strediskách, návštevníkov
priťahujú aj krasové javy (jaskyne Postojna a Škocjani).

Napriek tomu, že Slovinsko takmer tisíc rokov ovládali nemecky hovoriaci
Rakúšania, Slovinci si udržali svoj jazyk a ľudovú kultúru. Súčasťou tejto
kultúry sú pestrofarebné výšivky a charakteristické čepce. Väčšina obyvateľov
žije v mestečkách alebo početných dedinách roztrúsených po krajine. Iba 300 000
ľudí žije v hlavnom meste Ľubľane, ktorá patrí k najmenším metropolám v Európe.

Stredoeurópska republika Slovinsko vyhlásila nezávislosť od bývalej Juhoslávie v
roku 1991. S Rakúskom a Talianskom tradične udržiavala bližšie vzťahy. Na území
Slovinska sa v roku 1990 nevyskytol nijaký vážny etnický konflikt, hoci prijali
určité množstvo chorvátskych a bosnianskych utečencov. Jeho relatívne rozvinutá
trhová ekonomika bola na krátky čas narušená regionálnymi vojnami - priemyselná
výroba poklesla o vyše 25%. Slovinsko dostáva pomoc od MMF a Európskej únie.

Už v roku 1580 bol na dnešnom území Slovinska založený žrebčinec, ktorý dodáva
kone pre španielsku jazdeckú školu vo Viedni. Na farme bol vyšľachtený aj známy
lipiciansky kôň. Dnes sa lipicani považujú za najlepšie vozové kone na svete.

Na území štátu, ktorý leží na okraji strednej a juhovýchodnej Európy sa zbiehajú
hrebene Álp a Dinárov. Na severe kraľujú typické alpské pohoria (Júlske Alpy,
Karavanky, Pohorje) s dolinami vymodelovanými vysokohorskými ľadovcami a strmými
skalnými stenami. Táto krajina má viac než polovicu svojej rozlohy pokrytú lesmi
a patrí spolu so Švédskom a Fínskom k najviac zalesneným štátom Európy.

V západnej a južnej časti štátu sa tiahnu chrbty Dinárov, v ktorých sa nachádza
najtypickejšie krasové územie na Zemi (Kras) s rozsiahlymi jaskynnými sústavami,
závrtmi a krasovými dolinami. Rovinaté územia sa nachádzajú len vo východnej
časti štátu v povodí rieky Mury, v juhovýchodnej časti v povodí Krky a Sávy a v
severnej časti Istrijského polostrova. Slovinsko má prístup k Jadranskému moru v
oblasti Terstského zálivu, pričom dĺžka pobrežia dosahuje 47 km.

Dráva, Sáva, Mura, Krka, Savinja, Vipava a jazero Bled - SZ v Juliánskych
Alpách.

Najvyšší Slovinský vrch je Triglav. Meria 2 864 metrov. Akoby sa ním príroda
chcela honosiť, tak mohutne pôsobí už z diaľky. "Triglav nie je vrch, Triglav je
kráľovstvo", napísal o ňom Julius Kugy na konci 19. storočia. V čase, keď bol
vrchol prístupný iba hŕstke jednotlivcov. Dnes je prístupný každému, kto si dá
tu námahu, aby sa naň vyškriabal. Roku 1979 sa oslavovalo dvojsté výročie prvého
zdolania vrchu, čo značí, že Triglav patrí medzi prvé alpské končiare, na
ktorých stála ľudská noha. Tento rok má Triglav 225 rokov. Medzi juhoslovanskými
končiarmi nad 2 000 metrov je Triglav najnavštevovanejší. Jeho vrchol tvorí časť
Cesty oslobodenia po vrchol Juhoslávie, a tak symbolizuje zväzok juhoslovanských
národov a národností v národnooslobodzovacom boji, keď boli vrchy úkrytom
partizánom. Rovnako preslávená ako vrchol je aj severná stena Triglavu. V celej
bývalej Juhoslávii niet skalného útesu s takými bohatými dejinami horolezectva,
ľudského úsilia a túžby. Alpinistom táto stena udeľuje vstupenku na ázijské
Himaláje a na ostatné svetové veľhory. Okrem skalného vrcholca priťahuje
návštevníkov aj sedem triglavských jazier. Vznikli jedno nad druhým ako kaskáda
a to najvyššie sa "vyšplhalo" až do výšky 1 999 metrov. Na Triglave čaká každého
čosi zaujímavé. Fotografi a milovníci panenskej prírody tu nájdu vhodné zákutia.
V lete si tu dávajú zraz horolezci všetkých vekových kategórii, všetkých národov
a národností, ľudia všetkých možných zamestnaní. Triglav zostáva takým, akým bol
aj pred tisícročiami.



https://sk.wikipedia.org/wiki/Nad_Tatrou_sa_bl%C3%BDska

Nad Tatrou sa blýska je hymnická pieseň od Janka Matúšku z roku 1844. Text
napísal po tom, ako na Nový rok 1843 suspendovali Ľudovíta Štúra z funkcie
námestníka evanjelického lýcea v Bratislave. Na protest proti tomu odišlo 18
študentov z Bratislavy a 13 ich prišlo do Levoče. Spievať ju odporučil na nápev
ľudovej piesne Kopala studienku. Prvý raz sa objavila anonymne roku 1851 v
Domovej pokladnici pod názvom Dobrovoľnícka. Najstarší zápis piesne z roku 1844
sa nachádza v zápisníku Viliama Paulinyho-Tótha.[chýba zdroj] Do zápisníka ju
napísal Janko Matúška pod titulom Prešporskí Slováci, budúci Levočania (orig.
Prešporskí Slováci, budoucí Levočané). Táto pôvodná verzia má 6 strof, známa je
aj pod názvom Ponad Tatrou blýska.

Sporadicky sa ozývajú hlasy vyzývajúce na zmenu hymny, napríklad za pieseň Kto
za pravdu horí alebo Aká si mi krásna.[chýba zdroj] V 19. storočí sa za
slovenskú hymnu považovala Hej, Slováci, oficiálnou však bola len počas vojnovej
Slovenskej republiky v rokoch 1939-1945.[chýba zdroj]



https://sk.wikipedia.org/wiki/Euro

Euro (ISO 4217 kód EUR; numerický kód 978; obvyklá značka €) je mena a menová
jednotka. Je oficiálnou menou v 19 z 28 krajín Európskej únie (takzvanej
eurozóne) a v šiestich krajinách mimo EÚ. V ďalších štyroch krajinách a v dvoch
menových priestoroch je pevný výmenný kurz k euru. Je to po americkom dolári
druhá najdôležitejšia mena v medzinárodnom menovom systéme. Menovú politiku
tvorí Európska centrálna banka sídliaca vo Frankfurte nad Mohanom. Od 1. januára
2009 je euro oficiálnou menou Slovenska.

Prípravy na euro sa začali viac než desaťročie od začiatku jeho uvedenia do
obehu. Príprava na Európsku menovú úniu sa dá rozdeliť na tri etapy. V prvej od
1. júla 1990 do konca roka 1993 sa odstraňovali prekážky cezhraničného pohybu
kapitálu v krajinách Európskeho spoločenstva. Zároveň sa upevňovala spolupráca
centrálnych bánk. Počas rokov 1994 a 1998 sa vytvorili a schválili konvergenčné
kritériá a v máji 1998 bolo odsúhlasené samotné euro. Vznik Európskej menovej
únie 1. januára 1999 začal tretiu fázu, používania eura v bezhotovostnom styku,
voči doterajším menám začal platiť pevný kurz. K tomuto dňu tiež začala činnosť
Európska centrálna banka ako tvorca menovej politiky.

Štáty, ktoré mali menovú úniu s členmi eurozóny (Francúzskom a Talianskom), a
ktoré takisto zaviedli euro ako zákonnú menu:

Jednostranne bez dohody s EÚ euro zaviedli Čierna Hora a Kosovo. Nemajú právo
raziť mince.

Dohody s EÚ o používanú eura majú uzatvorené aj francúzske územia Mayotte a
Saint-Pierre a Miquelon, ktoré nie sú súčasťou Európskej únie ani eurozóny.
Tieto územia nemôžu vydávať euromince so svojou vlastnou rubovou stranou. Bez
dohody s EÚ sa euro ako mena používa v dvoch neobývaných francúzskych zámorských
územiach, v zámorskom teritóriu Francúzske južné a antarktické územia a v
súkromnom vlastníctve Francúzska Clippertonov ostrov, ako aj na britských
základniach Akrotíri a Dekéleia na Cypre.

Dánsko a Litva (do roku 2009) sú členmi európskeho mechanizmu výmenných kurzov
(ERM II). Krajiny zapojené do ERM II musia kurzy svojich mien udržiavať v
povolenom fluktuačnom pásme ± 15 % od stanoveného stredného kurzu, tzv.
centrálnej parity k euru, Dánsko musí dodržiavať užšie fluktuačné pásmo ±
2,25 %. Minimálne dvojročné zotrvanie v ERM II, pri ktorom je dodržiavané
povolené fluktuačné pásmo pohybu kurzu a nedôjde k devalvácii centrálnej parity,
je pritom jednou z podmienok vstupu krajiny do eurozóny.

Bulharsko má svoju menu bulharský lev naviazanú na euro v pevnom kurze od 1.
januára 1999.

Bosna a Hercegovina má svoju menu konvertibilná marka naviazanú na euro od 22.
júna 1999.

Kapverdy a Komory majú svoje meny kapverdské escudo a komorský frank pevne
naviazané na euro od 1. januára 1999.

14 krajín strednej a západnej Afriky (Čad, Benin, Burkina Faso, Gabon,
Guinea-Bissau, Kamerun, Kongo, Mali, Niger, Pobrežie Slonoviny, Rovníková
Guinea, Senegal, Stredoafrická republika a Togo) používa CFA frank, ktorý bol
predtým naviazaný v pevnom pomere na francúzsky frank. Od 1. januára 1999 je CFA
frank pevne naviazaný na euro.

Francúzska Polynézia, Nová Kaledónia a Wallis a Futuna sú územia Francúzska, ale
nie sú súčasťou Európskej únie. Používajú CFP frank, ktorý bol rovnako ako CFA
frank predtým v pevnom kurze naviazaný na francúzsky frank. Od 1. januára 1999
je CFP frank pevne naviazaný na euro.

Od roku 2013 je do obehu uvádzaná nová séria eurobankoviek, nazvanej Európa. Do
obehu vo všetkých 17 štátoch sa ako prvá dostala od 2. mája 2013 bankovka
nominálnej hodnoty 5 €.

Od 1. januára 2002 sa vo všetkých štátoch Európskej menovej únie začali postupne
zavádzať bankovky a mince novej jednotnej meny – euro. Dovtedajšie meny
jednotlivých štátov sa začali postupne sťahovať z obehu. V praxi to znamenalo,
že banky a veľké obchodné spoločnosti vydávali zásadne eurá. Podobne aj
obchodníci prijímali pôvodné peniaze, ale vydávali v eurách. Od 1. januára 2002
sa už všetky bezhotovostné transakcie uskutočňujú v tejto mene. Firmy sídliace v
eurozóne používajú od tohto dňa výlučne euro, do eura sa prekonvertovali aj
všetky aktíva aj štátne vklady.

Výmena národných mien za euro nebola riadená centrálne, každý štát si vypracoval
vlastný plán výmeny. Národné meny bolo možné vymeniť aj po skončení trvania ich
platnosti, ktorú si väčšina štátov stanovila na 28. február 2002.

Podľa európskych predpisov sa v nominatíve jednotného čísla vo všetkých úradných
či štátnych jazykoch krajín EÚ má používať tvar "euro". V ostatných prípadoch
používanie názvu "euro" úplne podlieha pravidlám úradných či štátnych jazykov
členských štátov EÚ. Jazykové verzie eura. Podľa pravidiel slovenského jazyka
(primárne z kodifikačných príručiek Krátky slovník slovenského jazyka, Príručka
slovenského pravopisu a Morfológia slovenského jazyka) je euro slovo ohybné,
stredného rodu, skloňované podľa štandardného vzoru mesto. Okrem toho má euro
medzinárodnú skratku "EUR" podľa normy ISO, (nezáväznú) značku € a na Slovensku
(nezáväznú) skratku Eur.

Názov meny Euro sa tiež dostal do slovenského slangu, kde Slováci používajú
hovorovo alebo slangovo éčko, ečko, evri, euri, evry, efri, euráč, euroš, eurák,
eurík, eurka, eurko, eurček, euráčik, ojro, očko, jurko, juráš, jurášik, jurík,
juroš, juroška)



https://sk.wikipedia.org/wiki/Al%C5%BEbeta_Bavorsk%C3%A1_(Sissi)

Alžbeta Bavorská, zv. Sissi, (* 24. december 1837, Mníchov – † 10. september
1898, Ženeva) bola bavorská princezná, rakúska cisárovná (od r. 1854), česká a
uhorská kráľovná (od r. 1854), manželka rakúskeho cisára Františka Jozefa I.

Alžbeta Amália Eugénia (ako znelo jej celé meno) bola dcéra bavorského vojvodu
Maximiliána Jozefa (* 1808 – † 1888) a vojvodkyne Ludoviky Wilhelminy Bavorskej
(* 1808 – † 1892). Mala sedem súrodencov, narodila sa ako tretia v poradí. V
útlom detstve mala najbližšie k svojej staršej sestre Helene, avšak keď mala
Sissi deväť rokov, vychovávateľka usúdila, že Helena má na nežnejšiu Sissi
príliš veľký vplyv. Preto ich držali trochu od seba a Sissi sa začala pripájať k
o dva roky mladšiemu bratovi, Karolovi Teodorovi.

Pochádzala z vedľajšej, nesuverénnej vetvy rodu Wittelsbachovcov. Jej matka bola
dcérou bavorského kráľa Maximiliána I. a sestrou Žofie, matky Františka Jozefa
I.

Alžbeta vyrastala stranou od bavorského dvora. Zimy trávila rodina v mníchovskom
paláci, leto v possenhofských záhradách. Na rozdiel od väčšiny vtedajších
princezien vyrástla z nej vzdelaná, ambiciózna, nekonvenčná, slobodomyseľná a
citlivá dievčina. Ako dieťa žila v tieni Heleny. S ňou sa pôvodne počítalo v
sobášnych plánoch Žofie Bavorskej ako s nastávajúcou manželkou jej syna
Františka Jozefa. K zasnúbeniu páru malo dôjsť v cisárskom letnom sídle v Bad
Ischl, kam Ludovika cestovala s oboma dcérami. No tu sa cisár zamiloval do
mladšej z nich, Alžbety, a aj napriek protestom svojej matky sa s ňou 23. apríla
1854 oženil.

Pôvodne šťastné manželstvo narážalo od začiatku na úskalia spôsobované
neprimeranými zásahmi Alžbetinej autoritatívnej svokry Žofie. Aj napriek tomu,
že to s ňou Žofia myslela dobre, bola prezieravá a myslela politicky, Sissi na
viedenskom dvore trpela. Cítila sa príliš obmedzovaná prísnou spoločenskou
etiketou, na ktorú nebola zvyknutá, chýbala jej vlasť a súrodenci. Všetky ústrky
spočiatku trpela a vzdala sa boja o výchovu svojich dvoch dcér, ktoré jej svokra
hneď po narodení vzala a umiestnila do blízkosti svojich komnát, ďaleko od
Sissi. No po zverení výchovy jej syna Rudolfa arcivojvodkyni Žofii
demonštratívne opustila dvor. Až neskôr si vymohla ukončenie prísnej vojenskej
výchovy svojho syna.

Všeobecne bola známa jej náklonnosť k Maďarom. Na cisárskom dvore presadzovala
maďarské záujmy, v úzkej spolupráci najmä s uhorským politikom Júliusom
Andrášim. Vehementne sa zasadzovala za ústupky Maďarom v roku 1867. Neváhala sa
stýkať ani s bývalými revolucionármi z rokov 1848 – 1849, vďaka čomu je dodnes v
Maďarsku uctievaná ako „národná“ kráľovná. Svoju prvú cestu po Uhorsku však
musela kvôli smrti svojej prvorodenej dcéry Sophie dňa 25. mája 1857 náhle
prerušiť. Sissi cíti výčitky, pretože Žofia ju pred cestou varovala a
odporúčala, aby Sophiu nechali doma.

V 60. rokoch 19. storočia Alžbetu považovali za najkrajšiu panovníčku na svete.
Preslávila sa ako skvelá jazdkyňa. Držala prísne diéty a neustále cvičila. Veľmi
si zakladala na svojich vlasoch a ich úprave venovala aj niekoľko hodín denne.
Starala sa jej o ne výsostne dvorná dáma Franziska "Fanny" Feifaliková, ktorá
bola pre Alžbetu jednou z najdôležitejších osôb. Na dvore mala vďaka tomu
výsostné postavenie, čo sa prejavilo aj faktom, že jej Sissi povolila svadbu aj
napriek tomu, že cisárovnej mohli obyčajne robiť spoločnosť len slobodné dámy.
Skladala verše v štýle H. Heineho vždy, keď sa jej mimoriadne silne zmocnil
nejaký pocit. Naučila sa novogréčtinu a venovala sa s veľkým zaujatím štúdiu
antických dejín. Na ostrove Korfu, kam rada cestovala, si dala postaviť zámok
nazvaný podľa jej obľúbeného antického mýtického hrdinu Achilleion.

Povinnosti rakúskej cisárovnej nevykonávala, venovala sa takmer výlučne vlastnej
osobe. Obrovským psychickým šokom bola pre ňu samovražda jej syna Rudolfa. Z
tejto traumy sa až do konca života nespamätala. Odvtedy chodila zásadne v
čiernom oblečení a vyhýbala sa Viedni. Často cestovala do Mníchova.

V júli 1898 podnikla cestu do Švajčiarska. Počas nej v Ženeve pri prichádzaní k
prístavisku ju s jej spoločníčkou Irmou Sztárayovou prepadol taliansky
anarchista Luigi Lucheni. Spáchal na ňu atentát, bodol ju trojhranným pilníkom a
Alžbeta tomuto zraneniu podľahla. Atentátnika zadržali, svoj čin však nikdy
neoľutoval. Odsúdili ho na doživotie, ale vo väzenskej cele spáchal samovraždu.



https://sk.wikipedia.org/wiki/Turecko

Turecko, dlhý tvar Turecká republika, je euroázijská krajina, ktorá sa
rozprestiera v Malej Ázii a na časti Balkánskeho polostrova.

Prevažná časť krajiny patrí k Ázii. Turecko obmývajú štyri moria a susedí s
viacerými krajinami. V európskej časti sú to Bulharsko a Grécko a v ázijskej
časti má spoločné hranice s Gruzínskom, Arménskom, Azerbajdžanom, Iránom, Irakom
a Sýriou.

Turecko je prevažne hornatá krajina. Nížiny sa nachádzajú len v európskej časti.
Príjemné pláže sú na pobreží Egejského mora a v južnom Turecku pri Stredozemnom
mori.

Obyvateľstvo sa skladá prevažne z Turkov a národnostných menších, z ktorých
najväčšie zastúpenie majú Kurdi. Turci vyznávajú islamské náboženstvo.

Turecké územie patrí k najstarším trvalo osídleným regiónom na svete. Najstaršie
obydlia vznikli ešte v neolite (Çatalhöyük). Prvou ríšou, ktorá na území
dnešného Turecka existovala v staroveku bola Chetitská ríša, približne v dobe od
18. do 13. stor. pred Kristom. Po rozpade ríše Chetitov sa najdôležitejším
štátom stala Frýgia, až pokiaľ ju v 7. stor. pred Kr. nerozvrátili kmene
Cimmerčanov. Medzi najvýznamnejšie nástupnícke štáty Frýgie patrili Lýdia, Caria
a Lýcia. Lýďania a Lýcania hovorili indoeurópskym jazykom, no tento mal aj
mimo-indoeurópske prvky, charakteristické pre Chetitov.

Už od 12. stor. pred Kr. bolo západné pobrežie Anatólie kolonizované aiolskými,
dórskymi a iónskymi Grékmi. V 8 stor. Gréci kolonizovali celé severné (Pontos) a
južné pobrežia. V 6.-5. storočí bola Anatólia dobytá Peržanmi, s ktorými viedli
Gréci vojny. Nakoniec Anatóliu dobyl Alexander Macedónsky. Po jeho smrti sa
rozpadla na niekoľko helenistických štátov (Bitýnia, Kapadócia, Pergamon a
Pontos). Mnoho gréckych obyvateľov sa usadilo v rôznych častiach Anatólie, čo
viedlo k hellenizovaniu celej oblasti. Tieto štáty nemali dlhé trvanie a do
konca 1. stor. pred Kr. všetky ovládla Rímska ríša. Po jej rozdelení, v roku 395
územie dnešného Turecka pripadlo Byzantskej ríše.

Už 11. storočia došlo k osídľovaniu tureckým obyvateľstvom. V roku 1299 sa Osman
I. stal prvým sultánom Osmanskej ríše, ktorá ako moslimský štát začala ťaženia
do Európy, Ázie i Afriky. Sultán ako hlava Osmanskej ríše mal neobmedzenú
(absolútnu) moc. Počas tohto obdobia sa väčšina obyvateľov Anatólie gréckeho
pôvodu islamizovala a poturčila. Gréci sa udržali iba na pobrežiach, v
Kappadócií a vo veľkých mestách, kde žili aj Židia a Arméni.

Osmanská ríša zanikla v roku 1923, kedy Mustafa Kemal Atatürk založil republiku.
Ten sekularizoval štát a zaviedol mnohé iné reformy s ďalekosiahlymi dôsledkami.
V tomto roku bola podpísaná Grécko-turecká výmena obyvateľov, potom, čo boli
grécke vojská porazené. 2 000 000 Grékov opustilo Turecko, naopak do Turecka
prišlo približne 500 000 gréckych moslimov, pričom mnohí rozprávali grécky,
albánsky či bulharsky, ale v očiach Grékov boli označovaní ako Turci. Turecko sa
i napriek tomu potýkalo s ekonomickými a politickými problémami, najmä v druhej
polovici 20. storočia. V Turecku žije okolo dvadsať miliónov Kurdov a vzťah
tureckej vlády k tejto národnostnej menšine dosiaľ nie je úplne doriešený.

Ďalším problémom súčasného Turecka je neschopnosť vyrovnať sa s vlastnou
minulosťou (napríklad turecká vláda donedávna odmietala pripustiť turecký podiel
na genocíde Arménov v priebehu 1. svetovej vojny), s náboženskou
neznášanlivosťou (namierenou hlavne proti kresťanom žijúcim na území Turecka –
Grékom, Arménom…) a nacionalizmom (opäť namiereným proti netureckým národnostiam
žijúcim v Turecku – Kurdom a ďalším). Stále nevyriešená zostáva aj otázka
severnej časti Cypru, ktorú Turecko de facto okupuje.

Územie Turecka má zhruba obdĺžnikový tvar, je cez 1 600 km dlhé a 800 km široké.
Pokrýva plochu 779 452 km² (vrátane jazier), z toho leží v Európe na Balkánskom
polostrove 23 764 km² (3 % územia) a ostatných 755 688 km² (97 % územia) leží v
juhozápadnej Ázii na polostrove Malá Ázia (nazývanom tiež Anatólia). Anatólsku
časť od Európy oddeľuje úžina Bospor, Marmarské more a Dardanely – toto je aj
jediná morská spojnica medzi Čiernym morom a Stredozemným morom. Najvyšší vrch
európskej časti je Mahya Dağı (1 031 m).

Európsku časť Turecka tvorí Východná Trácia alebo Rumélia, hraničiaca s
Bulharskom a Gréckom. Ázijská časť, Anatólia, je značne hornatá. Uprostred sa
rozkladá náhorná plošina. Pobrežné roviny sú úzke, medzi nimi a centrálnou
plošinou leží pohorie Taurus (pozdĺž pobrežia Stredozemného mora) a pohoria
Pontus a Köroğlu pozdĺž pobrežia Čierneho mora. Východné Turecko je
najmohutnejšou časťou krajiny. Pramenia tu rieky Eufrat, Tigris a Aras, leží tu
jazero Van a najvyššia turecká hora Ararat (5 137 m).

Turecko je parlamentná zastupiteľská demokracia. Od založenia v roku 1923 sa v
Turecku vyvinula silná tradícia sekularizmu. Legálny rámec krajiny spravuje
turecká ústava. Stanovuje hlavné princípy vládnutia a ustanovuje Turecko ako
unitárny a centralizovaný štát. Prezident republiky je hlava štátu a má zväčša
iba ceremoniálnu rolu. Prezident je volený na päťročné obdobie v priamych
voľbách, pričom prvým priamo zvoleným prezidentom je ten súčasný, Recep Tayyip
Erdoğan.

Exekutívna moc je vykonávaná premiérom a Radou ministrov, ktorú spoločne tvoria
vládu, zatiaľ čo legislatívna moc je zaopatrená v jednokomorovom parlamente, vo
Veľkom národnom zhromaždení Turecka. Súdnictvo je nezávislé od exekutívy a
legislatívy, a Ústavnému súdu je daná právomoc rozhodnúť ohľadne súladu veci s
právnym rámcom a ústavou krajiny. Rada štátu slúži ako posledná inštancia na
odvolanie v administratívnych prípadoch, kým Apelačný odvolací súd slúži pre
všetky ostatné prípady.

Premiér je volený parlamentom počas hlasovania o dôvere vláde a je zvyčajne
hlavou politickej strany, ktorá má najviac kresiel v parlamente. Súčasný premiér
je Ahmet Davutoğlu, ktorý je zároveň od 27. augusta 2014 aj lídrom Strany
spravodlivosti a rozvoja (AKP). Po všeobecných voľbách v roku 2015 ohlásil
Davutoğlu rezignáciu, keďže AKP stratila väčšinu, ostane však dočasným
premiérom, pokiaľ nebude sformovaná nová vláda.

Všeobecné volebné právo pre obe pohlavia platí v Turecku od roku 1933, pričom
právo hlasovať má každý turecký občan, ktorý dovŕšil 18 rokov. Do parlamentu sa
volí 550 poslancov na štvorročné obdobie v proporčnom systéme v rámci 85
volebných okrskov. Ústavný súd má možnosť zastaviť verejné financovanie pre
politické strany, ktoré popierajú sekularizmus, či sú naopak separatistické,
môže aj úplne zakázať ich existenciu. Prah zvoliteľnosti je nastavený na
vysokých 10% hlasov.

Podporovatelia Atatürkových reforiem sú nazývaní kemalisti, ich protipól tvoria
islamisti, a oba tábory sa líšia v názore na úlohu náboženstva vo verejnom
živote. Kemalistická pozícia spája prvky demokracie s laickou ústavou a
pozápadneným sekularizovaným životným štýlom , kým podporuje štátne zásahy v
ekonomike, školstve a inej verejnej sfére. Od osemdesiatych rokov 20.storočia
spolu so vzrastom príjmovej nerovnosti a vzdialením sociálnych tried narástol
vplyv islamského populizmu, hnutia podporujúceho podriadenosť autorite,
komunálnu solidaritu a sociálnu spravodlivosť, hoci to, čo presadzuje, je v
praxi často sporné.

Ľudské práva v Turecku boli subjektom kontroverzie a medzinárodného odsúdenia.
Medzi rokmi 1998 a 2008 Európsky súd pre ľudské práva vykonal viac ako 1600
rozsudkov proti Turecku pre porušenia ľudských práv, obzvlášť ohľadne práva na
život a zákazu mučenia. Iné oblasti, ako práva Kurdov, žien a slobody tlače,
tiež priťahujú kontroverziu. Súčasný stav ľudských práv v Turecku sa javí ako
značná prekážka vstupu krajiny do EÚ. Podľa Výboru na ochranu novinárov (VON)
zaviedla vláda AKP jedny z najväčších zásahov proti slobode médií na svete.
Veľké množstvo novinárov bolo zatknutých kvôli obvineniam z „terorizmu“ a
„protištátnych aktivít“ (prípady Ergenekon a Balyoz), zatiaľ čo tisíce ďalších
boli vyšetrovaných kvôli „pošpiňovaniu tureckosti“ či „urážaní islamu“ v snahe
zasiať samokorektúru. V roku 2012 identifikoval VON 76 uväznených novinárov, z
čoho 61 priamo za ich prácu, čím Turecko predčilo aj krajiny ako Irán, Eritrea
či Čína, taktiež 9 uväznených hudobníkov za ich tvorbu znamená pre Turecko 3.
Miesto na svete po Rusku a Číne. Bývalý hovorca Ministerstva vnútra USA, Philip
J. Crowley, vyhlásil, že USA majú „široké obavy ohľadne trendov zahŕňajúcich
zastrašovanie novinárov v Turecku.“ Krajina má podľa organizácie Freedom House
hodnotenie ‘čiastočne slobodná’.

Turecký právny systém je plne integrovaný s právnym systémom kontinentálnej
Európy. Napríklad turecké občianske právo do seba inkorporovalo prevažne prvky
švajčiarskeho občianskeho zákonníka a nemeckého obchodného zákonníka.
Administratívne právo sa ponáša na francúzskeho náprotivka, trestný zákonník
zase na ten taliansky.

Turecko prevzalo princíp deľby moci. V súlade s týmto princípom je súdna moc
vykonávaná nezávislými súdmi konajúcimi pre turecký národ. Nezávislosť a
organizácia súdov, bezpečnosť funkčného obdobia sudcov a verejných žalobcov,
profesia sudcov a prokurátorov, kontrola sudcov a prokurátorov, vojenských súdov
a ich organizácia, a práva a povinnosti najvyšších súdov sú všetky regulované v
tureckej ústave.

Podľa Článku 142 Tureckej ústavy sú organizácia, povinnosti a jurisdikcia súdov,
ich fungovanie a súdne procedúry regulované právom. V súlade s vyššie zmieneným
článkom tureckej ústavy a ďalších týkajúcich sa zákonov sa dá turecký súdny
systém klasifikovať do troch hlavných kategórií, ktorými sú Súdne dvory, Správne
súdy a Vojenské súdy. Každá kategória zahŕňa súdy prvej inštancie a najvyššie
súdy. Navyše tu funguje aj Súd jurisdikčných sporov, ktorý zasadá v prípadoch,
ktoré nie sú jasne zaraditeľné do jednej z troch kategórií.

Vymáhateľnosť práva v Turecku je vykonávaná rôznymi odbormi (ako Generálne
riaditeľstvo bezpečnosti a Generálne veliteľstvo žandárstva) a agentúrami,
pričom všetky konajú pod vedením premiéra a najmä ministra vnútra. Podľa údajov
z tureckého Ministerstva spravodlivosti bolo v novembri 2008 v tureckých
väzniciach asi 100 000 ľudí, čo predstavuje dvojnásobný nárast oproti roku 2000.

Turecko je zakladajúcim členom Organizácie spojených národov (1945), OECD
(1961), OIC (1969), OBSE (1973), ECO (1985), BSEC (1992), D-8 (1997) a G-20
(1999). Turecko bolo členom Bezpečnostnej rady OSN v rokoch 1951-1952,
1954-1955, 1961 a 2009.2010. V septembri 2013 sa krajina stala členom Ázijského
kooperačného dialógu (ACD).

V súlade s tradičnou prozápadnou orientáciou boli na dôležitom mieste tureckej
zahraničnej politiky vždy vzťahy s Európou. Turecko sa stalo jedným z prvých
členov Rady Európy v roku 1949, podalo prihlášku na pridružené členstvo v EHS
(predchodcovi EÚ) v roku 1959, aby sa stalo pridruženým členom Ankarskou dohodou
v roku 1963. Po dekádach politických vyjednávaní podala krajina prihlášku na
plné členstvo v EHS v roku 1987, stala sa pridruženým členom ZEÚ v roku 1992, v
roku 1995 vstúpilo do colnej únie s EÚ a boli s nim začaté formálne vyjednávania
o prístupe do EÚ v roku 2005. Dnes je členstvo v EÚ považované za štátnu
politiku a strategický cieľ krajiny. Turecká podpora Severného Cypru naďalej
komplikuje vzťahy s EÚ a ostáva významnou prekážkou vstupu krajiny do únie.

Ďalšia charakteristická črta tureckej zahraničnej politiky je dlhoročná
orientácia štátu na strategickú alianciu s USA. Spoločná hrozba, stelesnená
počas Studenej vojny Sovietskym zväzom, viedla ku členstvu Turecka v NATO roku
1952, čím sa zaistili blízke bilaterálne vzťahy s Washingtonom. Následne Turecko
profitovalo z americkej politickej, ekonomickej a diplomatickej podporty,
vrátane v kľúčovom aspekte ako prihláška krajiny do EÚ. V prostredí po konci
Studenej vojny sa geostrategická poloha Turecka zmenila na jeho blízkosť ku
Blízkemu a Strednému východu, Kaukazu a Balkánu.

Nezávislosť turkických štátov od ZSSR v roku 1991, s ktorými Turecko zdieľa
spoločné kultúrne a jazykové dedičstvo, umožnila Turecku rozšíriť jeho
ekonomické a politické vzťahy hlboko do Strednej Ázie, a tak umožnila dokončenie
finančne náročného projektu ropovodu a plynovodu z azerbajdžanského Baku do
tureckého prístavu Ceyhan. Ropovod Baku–Tbilisi–Ceyhan je súčasťou tureckej
zahraničnopolitickej stratégie, stať sa energetickým privádzačom pre Západ.
Turecká hranica s Arménskom však ostáva stále zatvorená za tureckú podporu
Azerbajdžanu počas vojny v Náhornom Karabachu.

Počas vlády AKP vzrástol vplyv krajiny v bývalých oblastiach Osmanskej ríše na
Blízkom východe a Balkáne, na základe doktríny „strategickej hĺbky“ (termín
zaviedol Ahmet Davutoğlu) ako definíciu pre vzrastajúce turecké angažovanie sa v
regionálnej zahraničnej politike, nazývané aj neo-osmanizmus. Po Arabskej jari v
decembri 2010 a rozhodnutiach AKP smerom k podpore istých opozičných skupín v
zasiahnutých krajinách sa zhoršili vzťahy s viacerými arabskými štátmi – od
začiatku občianskej vojny so susednou Sýriou a po zvrhnutí prezidenta Muhammada
Mursího v roku 2013 s Egyptom. V roku 2014 Turecko nemalo diplomatické
zastúpenie na úrovni veľvyslanca v Sýrii, Egypte a Izraeli. Diplomatické vzťahy
s posledne menovanou krajinou sa zhoršili po izraelskom bombardovaní Pásma Gazy.
Tým pádom ostalo Turecku v Levante (s nedávnymi bohatými nálezmi zemného plynu)
iba málo spojencov, čo je v priamom rozpore s pôvodnými plánmi vtedajšieho
ministra zahraničných vecí a terajšieho premiéra Davutoğlua na
zahranično-politickú doktrínu „žiadnych problémov so susedmi“.

Turecko už od päťdesiatych rokov 20.storočia udržiava jednotky v medzinárodných
misiách v rámci OSN a NATO, vrátane peacekeepingových misií v Somálsku a bývalej
Juhoslávii a podpory koaličných vojsk v Druhej vojne v Perzskom zálive. Turecko
má taktiež 36 000 vojakov na Severnom Cypre, hoci ich prítomnosť je
kontroverzná, a asistuje Irackému Kurdistanu s bezpečnosťou. Turecko má v rámci
americkej stabilizačnej misie v Afganistane a pod NATO patriaceho ISAFu vojakov
od roku 2001. Od roku 2003 dodáva Turecko vojenský personál pre Eurocorps a
zúčastňuje sa na iniciatíve EU Battlegroups.

Turecké ozbrojené sily pozostávajú z pozemných síl, námorníctva a vzdušných síl.
Turecké žandárstvo a Turecká pobrežná stráž operujú pod Ministerstvom vnútra v
čase mieru, hoci sú v čase vojny podriadené veliteľstvám pozemných, resp.
námorných síl.

Náčelník Generálneho štábu je menovaný prezidentom a je zodpovedný premiérovi.
Rada ministrov je zodpovedná parlamentu za záležitosti národnej bezpečnosti a
adekvátnu prípravu ozbrojených síl na obranu krajiny. Možnosť vyhlásiť vojnu a
nasadiť turecké vojská v zahraničí či umožniť pobyt cudzích vojsk na území
Turecka je plne v rukách parlamentu.

Turecko má po armáde USA druhé najväčšie vojsko v rámci NATO, s odhadom 495 000
nasaditeľných vojakov podľa údajov NATO z roku 2011. Turecko je jedným z piatich
štátov NATO, ktoré sú súčasťou politiky zdieľania jadrových zbraní spolu s
Belgickom, Holandskom, Nemeckom a Talianskom. Na leteckej základni Incirlik je
umiestnených celkovo 90 jadrových zbraní B61, 40 z nich je určených pre potreby
Tureckých vzdušných síl, ich použitie však podlieha súhlasu NATO.

Každý zdravý mužský občan Turecka, je povinný slúžiť v armáde v čase medzi troma
týždňami a rokom, v závislosti na vzdelaní a lokalite pracoviska. Turecko
neuznáva výnimky na základe svedomia a neponúka civilnú alternatívu vojenskej
službe.

Cesta Turecka do Európy – a tým i do Európskej únie – začína už vznikom Tureckej
republiky 29. októbra 1923, odkedy sa Turecko pokladá za súčasť Európy.
Významnejšie pokusy o priblíženie sa však datujú až od doby po skončení 2.
svetovej vojny.



https://sk.wikipedia.org/wiki/Lucia_Nicholsonov%C3%A1

Lucia Ďuriš Nicholsonová (* 28. november 1976, Bratislava) je slovenská
novinárka a liberálna politička, poslankyňa Národnej rady SR, podpredsedníčka
Výboru NR SR pre ľudské práva a národnostné menšiny. Počas vlády Ivety Radičovej
zastávala funkciu štátnej tajomníčky Ministerstva práce, sociálnych vecí a
rodiny. Vo voľbách do Európskeho parlamentu na Slovensku v roku 2014 kandidovala
za stranu Sloboda a Solidarita.

Lucia Nicholsonová je členkou politickej strany Sloboda a Solidarita. Pôsobí v
nej ako vedúca skupiny sociálnej politiky. V parlamentných voľbách v roku 2010
získala 5 416 hlasov, dostala sa na 13. miesto na kandidátke SaS a stala sa
poslankyňou Národnej rady. Strana SaS sa v júli 2010 stala súčasťou vládnej
koalície, Lucia Nicholsonová odvtedy pôsobila so straníckym kolegom Jozefom
Mihálom na Ministerstve práce, sociálnych vecí a rodiny až do konca vlády v roku
2012.

Od roku 2016 je poslankyňou a podpredsedkyňou NR SR, zvolená bola za stranu SaS.
Kandidovala na 7. mieste. Dostala 84 963 platných prednostných hlasov. Je
členkou výboru NR SR pre sociálne veci.

Podľa vlastného vyjadrenia citovaného Denníkom SME Lucia Nicholsonová nie je
zástancom pozitívnej diskriminácie. Situáciu na košickom sídlisku Luník IX vidí
ako kritickú, ako priority vidí komunitné centrá, sociálne bývanie a vymoženosť
práva. Lucia Nicholsonová bola v médiách kritizovaná za chýbajúce vysokoškolské
vzdelanie hoci sa od jej podriadených vyžaduje. Sama to považuje za handicap,
ale na „prácu si trúfa“. Minister Mihál ju podporil slovami „Pretože Lucia
Nicholsonová najlepšie pozná túto problematiku, nie je rozhodujúca škola, ale
to, čo má v sebe a čo vie ponúknuť.“ Autor článku dodáva, že ako štátna
tajomníčka bude ohodnotená platom okolo 2000€ kým jej podriadení s
vysokoškolským vzdelaním dostanú približne o polovicu menej.

Podľa oficiálneho životopisu na stránkach Ministerstva a domácej strany Lucia
Nicholsonová pôsobila vo viacerých mediálnych a žurnalistických postoch ako aj v
sociálnej sfére. Pred vymenovaním do funkcie bola od roku 2007 konateľkou
spoločnosti Imaginecommunications zaoberajúcej sa „mediálnym poradenstvom,
krízovou komunikáciou a tvorbou dokumentárnych filmov z prostredia rómskych osád
a z Afriky“. V rokoch 1996 až 2007 pôsobila ako redaktorka, moderátorka a
reportérka v mnohých slovenských mediách vrátane VTV, Denníka SME, TV Luna,
Domino Fórum, TA3 a STV.



https://sk.wikipedia.org/wiki/Kobra_11

Kobra 11 (nem. Alarm für Cobra 11 – Die Autobahnpolizei) je nemecký akčný
kriminálny seriál o diaľničnej polícii. V Nemecku ho vysiela televízia RTL, na
Slovensku ho vysiela TV Markíza. Z dôvodu časovej náročnosti tvorby seriálu sa
začali natáčať aj menej úspešné epizódy s druhým tímom policajtov – vznikol
seriál Kobra 11: Nasadenie tímu 2. Obidva seriály sa odohrávajú v Kolíne nad
Rýnom.

Prvý pilotný film (Bomby na 92. kilometri) v roku 1996 sledovalo na RTL 10
miliónov divákov. V tomto dieli sú spolu hlavný komisár Frank Stolte (Johannes
Brandrup) a hlavný komisár Ingo Fischer (Rainer Strecker). V druhej epizóde je
však Ingo zastrelený a v tretej epizóde ho nahradzuje hlavný komisár Semir
Gerkhan (Erdoğan Atalay). Na konci 1. série nevieme ako odchádza Frank a v 2.
sérii prichádza hlavný komisár André Fux (Mark Keller), ktorého zabili na konci
3. série. V 4. sérii ho nahradzuje hlavný komisár Tom Kranich (René Steinke).
Ten na konci 6. série po vražde jeho tehotnej priateľky odchádza. V 7. sérii ho
nahradzuje komisár Jan Richter (Christian Oliver), ktorý bol na konci 8. série
postrelený. V 9. sérii sa vracia hlavný komisár Tom Kranich (René Steinke),
avšak v pilotnom dieli 11. série je zastrelený. Nahradzuje ho hlavný komisár
Chris Ritter (Gedeon Burkhard), ktorý umiera na konci 12. série. Jeho nástupcom
sa v 13. sérii stáva hlavný komisár Ben Jäger (Tom Beck).V 18. sérii v epizóde
Osamelé rozhodnutie Ben Jäger (Tom Beck) po postrelení svojej priateľky Niny
Beckerovej končí a odchádza s ňou do USA. V 19. sérii ho nahrádza mladý komisár
Alex Brandt (Vinzenz Kiefer). Ten uprostred 20. série odchádza do Brazílie
hľadať svoju biologickú matku a nahrádza ho komisár Paul Renner (Daniel
Roesner).

V prvom pilotnom filme je šéfkou Katharina Lamprechtová (Almut Eggert), ale v
šiestej epizóde 2. série neznámo ako odchádza. V siedmej epizóde ju nahrádza
šéfka Anna Engelhardtová (Charlotte Schwab). Tá v 13. sérii v epizóde Zrada
odchádza. V epizóde Okno ju nahrádza šéfka Kim Krügerová (Katja Woywood).

Sekretárky oddelenia diaľničnej polície sa menili tiež. Prvých šesť epizód 2.
série – Regina Christmannová (Nina Weniger), ktorá neznámo ako odchádza. V
siedmej epizóde ju nahradzuje Andrea Schäferová od 8. série Gerkhanová (Carina
Wiese), ktorá po tom, čo otehotnela a narodilo sa jej dieťa tiež odchádza, a to
v tretej epizóde 10. série, ale v seriáli sa ešte objavuje. Potom prichádza
Petra Schubertová (Martina Hill). Posledná výmena sa koná, keď zabijú Toma
Kranicha s ktorým mala Petra vzťah, a preto odchádza v pilotnom dieli 11. série.
Miesto nej prišla Sussana Königová (Daniela Wutte).

V prvom pilotnom filme sú policajti Thomas Tommy Rieder (Günter Schubert) a
Marcus Bodmer (Uwe Büschken). V tomto dieli prichádza Anja Heckendornová
(Claudia Balko). V druhej epizóde prichádza Jochen Schulte (Mathias Freihof). Na
konci 1. série neznámo ako odchádzajú. V 2. sérii ich nahradzujú Horst Hotte
Herzberger (Dietmar Huhn) a Manfred Meier-Hofer (Sven Riemann), ten však v
šiestej epizóde 2. série neznámo ako odchádza. V siedmej epizóde ho nahradzuje
Dieter Bonrath (Gottfried Vollmer). V 15. sérii v epizóde Vyššie, rýchlejšie
ďalej prichádza Jenny Dornová (Katrin Heß). Hotte je v pilotnom filme 16. série
zastrelený a nahradzuje ho Jenny.

Z ďalších postáv je v 1. sérii Mareike Vanstraatenová (Loulou Rhemrev),
manažérka diaľničného motorestu a priateľka Franka Stolteho a servírka Erika
(Simone Bicking). Na konci 1. série obidve neznámo ako odchádzajú. V 2. sérii
prichádza druhá manažérka Maria (Lena Sabine Berg). Tá v šiestej epizóde 2.
série neznámo ako odchádza. V siedmej epizóde ju nahradzuje Jeanette (Irmelin
Beringer), ktorá tiež neznámo ako v 3. sérii odchádza. V pilotnom dieli 6. série
prichádza Kai-Uwe Schröder (Markus H. Eberhard), ktorý na konci 10. série
odchádza. V šestnástej epizóde 6. série prichádza Elena Krügerová (Ursula
Buschhorn), životná láska Toma Kranicha. V poslednej epizóde Elena povie Tomovi,
že je tehotná a spoločne plánujú svadbu. Tehotnú Elenu ale v tejto epizóde
zabije bomba v aute, ktorou chceli zločinci zabiť Toma. V 8. sérii v epizóde
Nemilosrdne prichádza štátna zástupkyňa Isolde Maria Schrankmannová (Kerstin
Thielemann). V pilotnom dieli 14. série prichádza Oliver Sturmi Sturm (Oliver
Pocher), ale objavuje sa len v pilotných dieloch a v pilotnom dieli 17. série je
zavraždený.

Natáčanie financuje RTL a zaisťuje ho firma Action Concept. RTL stojí jedna
epizóda okolo 400 000€. Na čele Action Concept stojí Hermann Joha, ktorý do
seriálu vymýšľa kaskadérske kúsky a zároveň spoločnosť založil. 1. a 2. séria sa
natáčala v Berlíne a v okolí Berlína. Od 3. série sa natáča v Kolíne nad Rýnom a
v jeho okolí. Dvoj-epizóda Smrť chlapca, Osamelé víťazstvo (3. séria, 1998) sa
natáčala čiastočne na Malorke, epizóda Tina a Aysim (5. séria, 2000) v Belgicku,
epizóda Heinrich a Paul v Paríži, pilotný diel 16. série 72 hodín strachu (2011)
v Turecku a pilotný diel 17. série Anjel smrti (2012) na Floride.

Alarm für Kebap 11 - Die Dönerpölizei je paródia na seriál Kobra 11. René
Steinke je komisár Murat a Erdogan Atalay je komisár Ali. Všetci hovoria s
tureckým prízvukom. Posledná veta je vždy rovnaká: „Alder, ich schwööör’!“.
Ďalšie paródie boli na Switch – TV gnadenlos parodiert a Switch reloaded.

Prvý pilotný film Bomby na 92. kilometri mal v Nemecku premiéru 12. marca 1996.
Sledovalo ho viac ako 10 500 000 ľudí.

Pilotný diel 4. série Pekelná jazda na diaľnici A4 je až na jednotlivé detaily
takmer presnou kópiou amerického filmu Auto na úteku (Runaway Car).

Na World Stunt Awards 2004 získal pilotný diel seriálu Kobra 11: Nasadenie tímu
2 Most smrti cenu za najlepšiu akciu v zahraničnom filme.

Prvé oficiálne DVD Cobra 11 vyšlo 25. otóbra 2004. Obsahovalo pilotné filmy Krst
ohňom (7. séria) a Na veky vekov (8. séria) a bonusové materiály z dielne Action
Concept.

V epizódach Tiene minulosti (6.séria), Falošné priateľstvo (8. séria), Za každú
cenu (8. séria), Pod paľbou (10. séria), a Turbo a Tacho (15. séria) sa objavuje
bývalá policajná drogová sučka Johannes (Chayenne), ktorá trpí klaustrofóbiou a
kvôli alergii na kokaín ju predčasne vylúčili zo služby. Johannes patrí
kamarátke Andrey Schäferovej-Gerkhanovej a pomohla vyriešiť prípady s drogami.

Knihy tohto seriálu vychádzali v Nemecku. Knihy napísal K. Pittermann. Boli
vydané celkom tri knihy a v každej z nich je osem príbehov. Knihy obsahujú chyby
napr. Simir namiesto Semir. V prvej knihe je osem zo šestnástich dielov 4.série:
Pekelná jazda na diaľnici A4 (kde sa dozvieme ako prišiel Tom Kranich),
Schumannova veľká šanca, Zajac a ježko, Na úteku, Stratené spomienky, Čierne
ruže, Janina a Chata pri jazere. V druhej knihe je osem zo sedemnástich dielov
5. série: Čierna vdova, Rýchlosť, Láska až za hrob, Falošná hra, Tina a Aysim,
Krátke šťastie, Závodná stajňa a Bistro TruckStop. V tretej knihe je osem zo
sedemnástich dielov 6. série: Štvanica, Modré obdobie, Čierne ovce, Smrť
novinára, Otec a syn, Hlboký pád, Tiene minulosti, Rozlúčenie.



https://sk.wikipedia.org/wiki/Adolf_Hitler

Adolf Hitler (* 20. apríl 1889, Braunau am Inn, Rakúsko-Uhorsko, dnes Rakúsko –
† 30. apríl 1945, Berlín, Nacistické Nemecko, dnes Nemecko) bol nemecký politik
narodený v Rakúsku, diktátor, člen a neskôr líder Národno-socialistickej
nemeckej robotníckej strany - NSDAP, autor národnosocialistickej koncepcie štátu
(v diele Mein Kampf, 1927), ríšsky kancelár - najvyšší predstaviteľ vlády (30.
január 1933 – 1934) a „vodca a ríšsky kancelár“ (2. august 1934 – 1945).

V Nemecku zriadil absolútnu diktatúru. Agresívnou politikou voči okolitým
krajinám vyvolal v Európe druhú svetovú vojnu. Bol inšpirátorom a hlavným
organizátorom masového vraždenia obyvateľstva a vojnových zajatcov v okupovaných
krajinách, obzvlášť v Sovietskom zväze. Za nepriateľov Nemecka považoval nielen
politických oponentov, ale aj rôzne skupiny obyvateľstva, najmä Židov, Slovanov,
homosexuálov a iných. Bol zodpovedný za hmotné a morálne zničenie Nemecka v
priebehu vojny.

Hitlerova kniha Mein Kampf (slov. Môj boj) je podľa mnohých názorov veľmi zlým
prameňom pre opis Hitlerovho života. Obsahuje výrazne tendenčne podané spomienky
na jeho celý dovtedajší život a jej hlavným posolstvom je šíriť vieru, že práve
on je tým vyvoleným, ktorý má za úlohu od „božskej prozreteľnosti“ doviesť
Nemecko opäť na "výslnie moci a cti".

Sám Adolf Hitler za života prísne zatajoval svoj pôvod. Nechal dokonca roku 1938
zrovnať so zemou rodné dediny svojich rodičov a starých rodičov v
severovýchodnom Dolnom Rakúsku (pri Čechách). Dôvodom môže byť Hitlerov
nevyjasnený pôvod spojený s incestom. Keďže si Adolf Hitler nebol istý, kto bol
jeho starý otec, pretože jeho otec bol nemanželské dieťa, objavovali sa
špekulácie, že práve Hitler ako hlavný reprezentant rasistickej ideológie má za
predkov Čechov alebo Židov.

Hitler sa narodil v Braunau am Inn v dnešnom Rakúsku ako štvrté zo šiestich detí
(4 zomreli v detskom veku) colníka nemeckého pôvodu Aloisa Hitlera a jeho tretej
ženy Kláry (pôvodom Rakúšanky), ktorá bola zároveň jeho neter. Hitlerova sestra
z tohto manželstva Paula, ktorá sa dožila dospelosti, bola od neho mladšia o 7
rokov. Deti Aloisa z druhého manželstva (Alois junior a Angela) žili po smrti
jeho druhej ženy tiež v ich domácnosti.

Kvôli otcovmu povolaniu sa rodina často sťahovala, takže Hitler navštevoval
ľudové školy v Passau, Lambachu a Leondingu pri Linzi. Potom študoval na reálnom
gymnáziu v Linzi, ale štúdium nedokončil. Podľa niektorých názorov pre absolútnu
neschopnosť, ktorá vyvrcholila, keď jeho otec roku 1903 umrel a Hitlera nemal
viac kto nútiť učiť sa.

Od roku 1903 poberal podporu pre polosiroty a od roku 1905 ho finančne
podporovala matka a teta, pretože odišiel do Viedne, kde sa pokúšal dostať sa na
prestížnu umeleckú školu. V októbri 1907 ho neprijali na Viedenskú umeleckú
akadémiu, poradili mu však nech skúsi svoj talent využiť pri štúdiu
architektúry. Po tom, čo sa dozvedel, že jeho matke chorej na rakovinu prsníka
zostáva len niekoľko týždňov života, vrátil sa koncom roka 1907 do Linzu. V
decembri 1907 pochoval matku a zdedil po nej 1000 korún. Pretože sa vydával za
študenta, mohol od januára 1908 poberať dôchodok pre siroty vo výške mesačne 25
korún. Na jar 1908 presvedčil rodičov svojho jediného zdokumentovaného priateľa
z detstva Augusta Kubizeka aby ho pustili študovať z Linzu na konzervatórium do
Viedne. Kubizekovi rodičia boli českého pôvodu a tak Hitler s Kubizekom bývali
vo Viedni v podnájme u Češky Marie Zakreys (Stumpergasse 31). V októbri 1908
Kubizeka prijali na Viedenskú umeleckú akadémiu, Hitlera však ani nepripustili k
talentovým skúškam. Na jeseň 1908 Kubizek absolvoval 8 týždňovú vojenskú službu
v rakúskej armáde. V tomto období sa ich cesty rozišli. Hitler si požičal od
svojej tety Johanny ďalších 924 korún (bez toho, že by sa priznal k neúspechom)
a z podnájmu odišiel v novembri 1908 bez toho aby zanechal odkaz Kubizekovi.
Živil sa príležitostnými zamestnaniami a privyrábal si predajom obrázkov a
pohľadníc pozoruhodností Viedne, ktoré sám maľoval väčšinou podľa fotografií.
Striedal miesta pobytu, s tým ako mu dochádzali peniaze, býval stále ďalej od
centra Viedne. V roku 1909 býval v útulku pre bezdomovcov v Meidlingu a v roku
1910 v mužskej ubytovni na ulici Meldemannstraße. Tu bol v kontakte aj so
židovskými obyvateľmi ubytovne, ktorí Hitlerove obrazy predávali. V tomto období
mal finančné problémy ako aj problémy s políciou, ktorá mu, napríklad, na
základe udania zakázala používať neoprávnený titul akademický maliar.

Vo Viedni sa zoznámil s antisemitskými a rasistickými názormi (Jörg Lanz von
Liebenfels, Georg Ritter von Schönerer a pod.). Viac ako o politiku sa však
podľa Kubizeka zaujímal o operu, najmä o Richarda Wagnera, skladateľa nemeckých
nacionalistických opier. Jeho najobľúbenejšia opera bola Rienzi, der letzte der
Tribunen (Rienzi, posledný tribún) o stredovekom tribúnovi, ktorý rečníckym
umením získal podporu ľudu. Wagner venoval partitúru tejto
opery bavorskému kráľovi a z rodinného archívu vo Wittelsbachu si ju neskôr
Hitler jednoducho privlastnil. Dnes je partitúra stratená.

Hitler už ako vrcholný predstaviteľ robil všetko pre to, aby „vygumoval“ svoju
minulosť. Po obsadení Rakúska v roku 1938 miesta narodenia svojich rodičov a
starých rodičov (Döllersheim a jeho časť Strones) vyhlásil za uzatvorenú
vojenskú oblasť (napríklad bol zničený náhrobný kameň jeho starej mamy) a vo
Viedni nechal zničiť dokumentáciu o miestach svojho pobytu, s tým že počas
"štúdia" býval v honosnej štvrti. V roku 1939 pozval Hitler Kubizeka ako svojho
hosťa do Bayreuthu, kde sa usporadúvali Wagnerove hudobné slávnosti. O
Kubizekovi sa vyjadril ako o "jedinom Čechovi, ktorý má právo byť
priateľom Vodcu".

Po tom, čo mu v roku 1913 vyplatili dedičstvo po otcovi (820 korún), presťahoval
sa do nemeckého Mníchova. Dôvodom bola snaha naďalej sa vyhýbať rakúskej
vojenskej službe ako aj jeho "znechutenie" z rakúsko-uhorského
mnohonárodnostného štátu a multikultúrnej Viedne. No už v roku 1914 sa prihlásil
ako dobrovoľník k 16. bavorskému pluku a nastúpil na front prvej svetovej vojny.
Skoro celú vojnu strávil ako pešia spojka na západnom fronte. Dostal rad
Železného kríža II. triedy (1914) za nešpecifikované zásluhy. Po zranení nohy v
roku 1916 na čas prerušil službu, ale na front sa opäť vrátil v marci 1917 a
potom dostal aj vyznamenanie Železný kríž I. triedy (roku 1918 na návrh
židovského plukovného adjutanta - regimentsadjutanta Huga Gutmanna).

Jeho spolubojovníci ho nenávideli za jeho nekritickú poslušnosť voči
dôstojníkom. Krátko pred koncom vojny, 15. októbra 1918, po plynovom útoku
dočasne oslepol a dostal sa do lazaretu v Dolnom Pomoransku. Podľa nových
výskumov bolo oslepnutie asi hysterická reakcia na porážku Nemecka vo vojne.
Ošetrujúci psychiater Hitlera klasifikoval ako psychopata, úplne nevhodného
zastávať vedúce funkcie. Keďže ho ako hysterika označil aj Hitlerov nadriadený
dôstojník, nie je čudné, že napriek vyznamenaniam nedosiahol vyššiu hodnosť ako
tú najnižšiu - slobodník.

Po skončení vojny striedal zamestnania, živil sa hlavne ako dôverník Reichswehru
(armáda a námorníctvo) v Mníchove. Bola to funkcia spojky medzi armádou a vládou
revolučnej Nemeckej (Bavorskej) republiky rád vedenej židovským predsedom vlády
Eisnerom, ktorého pohrebu sa Hitler  26. februára 1919 osobne zúčastnil.

Po vojenskej porážke Nemeckej republiky rád v máji 1919 obviňoval pred súdom
svojich kamarátov z pluku za to, že spolupracovali práve s Nemeckou republikou
rád. Potom sa dokázateľne niekoľkokrát stretol s veliteľom oddelenia
vyšetrovania (Aufklärungsabteilung) Reichswehru Karlom Mayrom, čo viedlo k
domnienkam, že sa stal dôverníkom tajnej služby. Isté je, že v júni a v júli
1919 absolvoval „antiboľševistické školenia“ na mníchovskej univerzite a v
septembri 1919 prenikol do Nemeckej robotníckej strany (Deutsche
Arbeiterpartei – DAP), ktorú sledovali Mayrovi dôverníci ako možný zdroj
boľševizmu a spartakizmu. Táto socialisticko, nacionalisticko a
xenofóbno-antisemitsky orientovaná strana mala málo členov a tak v októbri 1919
Hitler namiesto donášania sa stal jej 55. straníkom (s Mayrovým súhlasom). Do
strany ho prijal predseda Anton Drexler, pretože na zhromaždeniach, konaných
väčšinou v krčmách, sa Hitler prejavil ako dobrý rečník, už vtedy so svojou
typickou gestikuláciou.

Až do 31. marca 1920 bol Hitler zamestnancom armády (Reichswehru). Potom sa stal
plateným straníckym rečníkom. V roku 1920 vypracoval nový program strany a k
názvu strany pridal prívlastok národnosocialistická (Národnosocialistická
nemecká robotnícka strana – Nazionalsozialistiche Deutsche
Arbeiterpartei – NSDAP). V decembri 1920 kúpila NSDAP od vydavateľstva
Franz-Eher-Verlag zadĺžené noviny Völkischer Beobachter (doslova Ľudový
pozorovateľ) za 155 000 mariek a postupne získavala vplyv a tisíce nových
priaznivcov. V roku 1921 sa Hitler zmocnil vedenia strany tým, že v nej zaviedol
"vodcovský princíp" a predsedu Drexlera odsunul za čestného predsedu. Teraz už
bol vedúcou osobnosťou v Bavorsku, ale mimo neho bol podceňovaný.

Ako vodca nemeckého nacizmu viedol v Mníchove neúspešný takzvaný "pivný",
"pivnicový" alebo Hitler- Ludendorffov pokus o puč, pri ktorom 9. novembra 1923
pri prestrelke s políciou zomrelo 16 pučistov a 4 policajti. Hitler sa len
zranil pri páde ale udalosť neskôr využil propagandisticky legendou o
zastrelených martýroch a krvavej zástave (Blutfahne). Po dvoch dňoch bol
zaistený a keďže v tom čase súdy v Nemecku boli veľmi mierne voči pravicovému
extrémizmu (sudca si dokonca od Hitlera vypočul kritiku, že je Žid), dostal
Hitler len 5 rokov vtedy existujúceho tzv. väzenia cti v Landsbergu (kde nebolo
treba pracovať a pod.). Vo väzení diktoval svoju knihu Mein Kampf, ktorá sa
pôvodne mala volať Štyri a pol roka boja proti klamstvám, hlúposti a zbabelosti.
Odsedel menej ako 9 mesiacov a 20. decembera 1924 bol prepustený za dobré
správanie.

Po prepustení sa obával, že by mohol byť z Bavorska vyhostený do Rakúska, kde by
bol bezvýznamný a v roku 1925 si dal odňať rakúske občianstvo, nemecké však
získal až roku 1932, keď sa zamestnal na Úrade pre kultúru a meranie krajiny v
Braunschweigu. Vybavením nemeckého občianstva bola poverená Hitlerova
podporovateľka Magda Quandtová (vtedy manželka veľkopodnikateľa Günthera
Quandta, neskoršie manželka ministra propagandy Josepha Goebbelsa).

Vo februári 1925 sa NSDAP ako jedinej z extrémistickych strán podarilo dosiahnuť
zrušenie zákazu svojho pôsobenia, ktoré platilo od puču v novembri 1923. NSDAP
vydávala nové preukazy aj členom iných strán a prevzala a zreorganizovala aj
ozbrojené oddiely SA a SS. Veľká hospodárska kríza, ktorá začala v roku 1929 aj
v Nemecku spôsobila nezamestnanosť a nespokojnosť, ktorá pomohla Hitlerovi a
jeho strane dostať sa k moci. 27. marca 1930 sa rozpadla koalícia demokratických
strán, ktorá bola základom tzv. Weimarskej republiky. Vo voľbách do Ríšskeho
snemu roku 1932 sa NSDAP s 37,4 % hlasov stala najsilnejšou stranou a prezident
Paul von Hindenburg Hitlera 30. januára 1933 menoval ríšskym kancelárom.

Po príchode k moci postupne zaviedol v Nemecku nacistickú diktatúru. Po požiari
Ríšskeho snemu 27. februára 1933, z ktorého obvinil komunistov, primäl
prezidenta k podpisu dvoch mimoriadnych nariadení Na ochranu národa a
štátu a Proti zrade a velezradným činom. Na ich základe boli zrušené občianske
práva a slobody, čo neskôr viedlo k zákazu komunistickej strany, fyzickej
likvidácii "revolučných kádrov" a antifašistov. Nakoniec jediným odsúdeným za
požiar bol Holanďan Marinus van der Lubbe. Obvinený Georgi Dimitrov, ktorému sa
podarilo pred súdom dokázať možnú účasť Göringa na požiari, bol spolu s
ostatnými oslobodený.

Hitler začal so znovuvyzbrojovaním Nemecka a po smrti prezidenta Hindenburga
roku 1934 sa vymenoval za „vodcu“ (nem. Führer) a spojil vo svojich rukách
neobmedzenú moc. Potláčal akúkoľvek opozíciu. Pre svojich ideologických a
„rasových nepriateľov“ prikázal zriadiť koncentračné a vyhladzovacie tábory ešte
v polovici 30. rokov. Masové vyhladzovanie a popravy najrôznejších skupín
nemeckého i podmaneného obyvateľstva dosiahlo svoj vrchol neskôr počas vojny.
Bol iniciátorom rasistickej politiky namierenej najmä proti Židom. V roku 1935
boli s jeho prispením schválené Norimberské zákony, ktoré postihovali „rasovo
menejcenné obyvateľstvo“. Medzi iným boli Židia pozbavení občianstva a nesmeli
uzatvoriť manželstvo s Árijcami. V noci z 9. na 10. novembra 1938 sa s
Hitlerovým súhlasom uskutočnil veľký pogrom proti Židom po celej krajine tzv.
krištáľová noc, ktorý nakoniec viedol k ich deportácii do get.

V marci roku 1935 zaviedol v Nemecku všeobecnú brannú povinnosť a začal sa
systematicky pripravovať na agresívnu vojnu. Postupne likvidoval jednotlivé
ustanovenia Versaillského mieru, obsadil Porýnie nemeckým vojskom. V rokoch
1936 – 1939 aktívne podporoval Franca v španielskej občianskej vojne.

Nacistické vydavateľstvo Eher získalo v roku 1939 až 44% podiel na trhu (ktorý
sa potom do roku 1944 zvýšil až na 83%). Nacistický denník Völkischer
Beobachter v 40 miliónovom Nemecku dosahoval miliónové náklady (v roku 1941 mal
1 200 000 výtlačkov). Pomocou zastrašovania domnelých aj skutočných nepriateľov
ozbrojenými oddielmi a políciou Gestapo (vedených Himmlerom) ako aj propagandou
(v roku 1941 zamestnávalo Goebbelsovo ministerstvo propagandy 60 000 ľudí a
okrem tlače ovládlo aj film) sa podarilo Hitlerovi a jeho spolupracovníkom
sfanatizovať Nemcov nacizmom a v záujme cieľu získať "životný priestor"
„tisícročnej nemeckej ríše" vybudovať diktatúru, ktorá hnala sfanatizovaných
občanov do vojny.

V roku 1938 anšlusom pripojil k Nemecku Rakúsko, čím opäť porušil jeden z bodov
Versaillskej zmluvy. So súhlasom nedôrazných predstaviteľov Francúzska a
Spojeného kráľovstva postupne likvidoval aj samostatnosť Česko-Slovenska. Za
formálnej pomoci Talianska, 30. septembra 1938 uzavrelo Nemecko s predstaviteľmi
Francúzska a Británie Mníchovskú dohodu, čím pozbavilo Československú republiku
Sudet, resp. západných pohraničných území obývaných z viac než polovice nemeckým
obyvateľstvom. Zmluva fakticky pozbavila Česko-Slovensko možnosti efektívne sa
brániť nemeckej agresii, keďže Nemcami zabraté územie zahŕňalo väčšinu
novovybudovaných česko-slovenských pohraničných opevnení. Hitler ďalej oslabil
Česko-Slovensko aj prípravou viedenského diktátu, ktorým 2. novembra 1938
prinútil krajinu odovzdať Maďarsku časť južného Slovenska a celú Podkarpatskú
Rus. Situácia viedla v Česko-Slovensku k vnútropolitickej kríze ČSR a umožnila
Hitlerovi prebrať kontrolu aj nad zvyškom krajiny. Hitler využil autonomistické
tendencie prevládajúce v slovenských politických kruhoch a na jednaní v Berlíne
prinútil Jozefa Tisa aby 14. marca 1939 v Bratislave bola vyhlásená samostatnosť
Slovenského štátu. Nasledujúceho dňa sa v Berlíne vyhrážal prezidentovi
okliešteného Česka, že na zvyšok krajiny zaútočí a bude bombardovať Prahu, čím
Emila Háchu prinútil k podpisu dokumentov, ktoré v nasledujúcich dňoch viedli k
vyhláseniu protektorátu Böhmen und Mähren. Likvidáciou Česko-Slovenskej
republiky – posledného demokratického štátu v Strednej Európe zostával Hitlerovi
na východných hraniciach Nemecka už len jeden nepohodlný sused – Poľsko.

Agresívnou politikou územných požiadaviek eskaloval napätie medzi Nemeckom a
Poľskom. Útoku na Poľsko predchádzala veľmi dôležitá diplomatická hra. Hitler,
ktorý sa obával vojny na dvoch frontoch (západe a východe) využil nerozhodnosť
západných demokratických krajín. Tie videli v Hitlerovom nacistickom Nemecku
nezmieriteľného ideologického nepriateľa komunistického Sovietskeho zväzu a
očakávali, že Hitlerova expanzia bude smerovať naň. Sovietske návrhy na
"kolektívnu bezpečnosť" zostali nevypočuté a tak Stalin uprednostnil uzavretie
dohody priamo s Hitlerom, dúfajúc že využije vzniknutý čas na prípravu krajiny
na vojnu. 23. augusta 1939 podpísali v Moskve nemecký a sovietsky minister
zahraničných vecí von Ribbentrop a Molotov pakt o neútočení, ktorý obsahoval
dohodu o delení Poľska. V rozpútaní novej veľkej vojny v Európe tak Hitlerovi už
nič nestálo v ceste.

Hitler sa pri útoku na svojho východného suseda spoliehal na viacero faktorov,
jednak na to, že Poľsko rýchlo porazí za pomoci Sovietskeho zväzu, ktorému
prenechal východnú časť krajiny a tiež na to, že západní Spojenci – Francúzsko a
Británia nezaútočia na Nemecko zo západu dosť rýchlo a dôrazne. Útok na Poľsko s
krycím označením Fall Weiss pre Hitlera po vojenskej stránke pripravil generálny
štáb na čele s generálom Halderom a vrchným veliteľom armády generálom
Brauchitschom, ktorý velil útoku. Pre ospravedlnenie vpádu do Poľska bol v
predvečer vojny zinscenovaný Gliwický incident, ktorý bol len jedným z radu
pohraničných incidentov. 1. septembra 1939 nemecké vojská bez vyhlásenia vojny
napadli Poľsko. V Európe sa začala druhá svetová vojna. Nemecké jednotky
taktikou bleskovej vojny rýchlo prenikali zo západu z Nemecka, z juhu zo
Sliezska a Slovenska ako aj zo severu z Východného Pruska. Poliaci sa čoskoro
ocitli v ťažkej situácii ale po tom, čo 17. septembra 1939 zaútočili aj
sovietske vojská z východu, poľská obrana celkom skolabovala. V beznádejnej
situácii im nepomohlo ani to, že Francúzsko a Spojené kráľovstvo 3. septembra
1939 vyhlásili Nemecku vojnu. Západní Spojenci prakticky po celú dobu od jesene
1939 až do jari 1940 neviedli na francúzsko-nemeckej hranici žiadnu významnú
bojovú činnosť a to aj napriek tomu, že na západe Nemecka boli iba minimálne
vojenské sily. Toto obdobie pokoja na západnom fronte je známe ako čudná vojna.

Hitler na začiatku vojny prenechával vojenské rozhodnutia na svojich generálov,
neskôr však priamo velil jednotkám. Bol hlavným zodpovedným za zločiny
nacistického Nemecka počas druhej svetovej vojny. Prvým zásahom do priebehu
vojenskej operácie Weserübung (napadnutie Dánska a Nórska v apríli 1940) po
vylodení Spojencov bolo jeho nariadenie na ústup nemeckých vojsk z nórskeho
Narviku do neutrálneho Švédska, kde by však boli internované. Po zásahu generála
Jodla bol však jeho nezmyselný rozkaz zrušený a vojakom prikázané držať pozície,
čím v júni 1940 donútili Spojencov k evakuácii z Nórska. Hitler neskôr pri
akejkoľvek kríze presadzoval zotrvanie v pôvodných pozíciach.

10 mája 1940 Hitler zaútočil na Francúzsko keď najprv jeho armády rýchlo dobili
Belgicko, Holandsko a Luxembursko. Priamo Hitler však nariadil 17. a 22. mája
zastaviť postup útočného hrotu tankov (Panzertruppe) aby sa doplnili a posilnili
pozície na krídlach. 24. mája v rozpore so stanoviskom viacerých generálov
rozhodol aby tankový útok nepokračoval na posledné väčšie mesto pri Lamanšskom
prielive Dunkerque ale mala ho bombardovať Luftwaffe. Práve vtedy Hitler ako
politik prevzal od generálov vedenie vojny. Zastavenie postupu umožnilo
evakuovať koncom mája cez kanál do Anglicka počas operácie Dynamo 224 tisíc
britských a 112 tisíc francúzskych a belgických vojakov.

Počiatočné úspechy a kapitulácia Francúzska presvedčili Hitlerovho hlavného
spojenca, talianskeho vodcu Benita Mussoliniho pridať sa aktívne vo vojne k
Nemecku. Počas tohto obdobia sa Hitler po abdikácii Waltera von Brauchitscha
stal najvyšším veliteľom pozemného vojska. V tejto funkcii potláčal všetkých
generálov bývalého generálneho štábu na úkor svojich priaznivcov a verných
nacistov.

22. júna 1941 Hitler prikázal trojmiliónovému vojsku zaútočiť na Sovietsky zväz,
čím porušil pakt neútočenia, ktorý uzavrel spolu so Stalinom pred tromi rokmi.
Predpokladal, že sa jeho armáde podarí zničiť ZSSR v priebehu niekoľkých
mesiacov ešte pred príchodom zimy. Nemcom sa podarilo preniknúť hlboko do
sovietskeho územia, obsadiť pobaltské štáty, Ukrajinu, Bielorusko a veľkú časť
západu ZSSR. Hitler bol prvý, kto rozpútal vojnu aj v oblastiach za polárnym
kruhom, kde sa predtým vojenské operácie nikdy neviedli. Postupne sa však
prejavila nepripravenosť nemeckej armády na extrémne podmienky ZSSR. Nepodarilo
sa jej obsadiť Stalingrad (súčasný Volgograd) a v najdôležitejšom smere útoku
boli nemecké vojská zastavené v bitke pred Moskvou v decembri 1941. Pod tlakom
Červenej armády niektorí nemeckí velitelia ustúpili o niekoľko 100 km. Tých,
ktorí ustúpili, Hitler odvolal. Veril totiž, že práve jeho rozkazy držať pozície
za každú cenu a neustupovať sú faktorom, ktorý odvráti nemeckú porážku.

Manstein vo svojich pamätiach (vydaných až po vojne) uvádza niekoľko zaujímavých
pohľadov na Hitlera ako vojaka. Napriek kritike jeho nerozhodnosti a
nedostatočného vojenského vzdelania odmieta lacnú frázu „slobodník z prvej
svetovej vojny“, často používanú v súvislosti s jeho vojenskými schopnosťami.

Po začatí vojny Hitler v plnej miere uskutočňoval svoje plány na likvidáciu
preňho nežiaducich skupín. V januári 1942 sa konala utajovaná konferencia vo
Wannsee, kde sa ľudia z Hitlerovho blízkeho okolia vrátane Heydricha (veliteľa
Ríšskeho bezpečnostného úradu) dohodli na takzvanom „konečnom riešení“ židovskej
otázky, čo bol nacistický eufemizmus pre systematické vyvraždenie (genocídu)
všetkých Židov - Holokaust. Hitler síce nikdy nepodpísal žiadny písomný rozkaz,
ktorý by priamo preukazoval, že išlo o jeho zámer, ale jeho podriadení poznali
jeho priania a konali v ich zmysle.

Na východnom fronte sa v nasledujúcom období rozpútali ťažké boje, ktoré si
vyžiadali obrovské množstvo obetí. Hitler vojská na východe riadil z hlavného
stanu Werwolf ležiaceho blízko mesta Vinnica na západe Ukrajiny.

Jeho zásahy do velenia boli niekedy neodborné a nerozhodné. Pri bojoch v južnej
časti ZSSR nemecké vojská nedobyli Kaukaz a navyše sa zaplietli do
dlhotrvajúcich a vyčerpávajúcich bojov o Stalingrad, ktoré sa pokúšali obaja
diktátori z prestížnych i strategických dôvodov udržať za každú cenu. V dôsledku
neuspokojivého tempa postupu odvolal Hitler veliteľa skupiny armád A maršala
Lista a týmto jednotkám velil sám. Neskôr výrazne podcenil sovietsku armádu,
ktorá najprv porazila krídla 6. armády, rozvrátila nemecký južný front a potom
celkom obkľúčila nemecké vojská v okolí Stalingradu. Spočiatku zvažoval
evakuáciu tohto vojska, bol však ubezpečený Göringom, že letectvo Luftwaffe
zabezpečí dostatočný prísun zásob obkľúčeným jednotkám a preto trval na tom, aby
6. armáda naďalej držala svoje pozície. Zásobovanie však nebolo dostatočné, čo
nakoniec vyústilo v kapituláciu a zajatie jej veliteľa maršala Paulusa v januári
1943. Až po tejto porážke pri Stalingrade, nariadil prechod krajiny na vojnový
režim, keď 13. januára 1943 vyhlásil prostredníctvom Goebbelsa totálnu
mobilizáciu a prechod priemyslu na vojnovú výrobu. Napriek tomu Nemecko
Spojencov v ukazovateľoch priemyselnej výroby nedobehlo. Nacistická politika
presadzujúca konzervatívne postavenie žien v spoločnosti neumožnila ich
efektívnu mobilizáciu ako pracovnej sily pre zvýšenie vojnového úsilia. Namiesto
toho, aby pozemná armáda Heer dopĺňala svoje divízie bojujúce na fronte,
uprednostňoval vytváranie nových. Tak krátko po bitke o Stalingrad vznikla
napríklad znovu aj 6. armáda (jej základ tvorili príslušníci bývalej 6. armády,
ktorí boli evakuovaní, alebo neboli v obkľúčení). To, že nedbal na doplňovanie
frontových jednotiek, malo výrazný vplyv na ich opotrebovanie. Nové jednotky
museli navyše naberať nové skúsenosti.

Hitler neuspel aj v ďalších cieľoch. Jeho armády sa na obsadených územiach
správali zločinne, kradli výrobky, kapitál, služby ale aj kultúrne diela a
dokonca obyvateľstvo, ktoré najprv verbovali a potom posielali na nútené práce
vo svoj vlastný prospech. Nacisti v oblastiach východnej Európy, viedli tvrdú
rasistickú politiku spojenú so zločinmi, ktoré zaskočili aj obyvateľstvo, ktoré
inak opovrhovalo stalinizmom na vlastnom území. Hitler tak využil protisovietske
naladenie časti obyvateľstva iba čiastočne. Systematicky pristúpil k získavaniu
spojencov z radov obyvateľstva až v období, kedy jeho armády prestávali byť na
frontoch úspešné a začali byť zo sovietskeho územia vytláčané (napr. Vlasovci).

V júni a júli 1943 sústredil jednotky armády a SS k útoku na výbežok frontu pri
Kursku. Kurská bitka, do ktorej bez dostatočného uváženia vrhol svoje vojská,
nakoniec skončila ťažkými stratami pechoty i tankov.

Počas vylodenia spojencov v Normandii v lete 1944 sčasti aj kvôli dezinformácii
vedenej spojeneckou rozviedkou, Hitler ignoroval hrozbu a prikázal držať tankové
zálohy v blízkosti Cherbourgu a neskôr zase viesť nezmyselný protiútok pri
Mortaine, ktorý uväznil v pasci niekoľko desiatok tisíc vojakov a stal sa známy
ako obkľúčenie pri Falaise. V tom istom období bola nemecká skupina armád Stred
v Bielorusku nečakane napadnutá sovietskymi silami. V priebehu mesiaca utrpeli
Nemci straty asi 170 000 mŕtvych a nezvestných vojakov a stredná časť ich frontu
sa celkom rozpadla.

Po úspechu spojeneckej operácie Overlord, ako aj porážky pri bojoch v Bielorusku
vzrástlo medzi mnohými dôstojníkmi nemeckej armády odhodlanie Hitlera
zlikvidovať. Práve v tomto období, keď boli pozície Tretej ríše otrasené, pre to
bola najvhodnejšia doba. 20. júla 1944 naňho uskutočnil Claus von Stauffenberg v
sídle štábu Wolfsschanze vo Východnom Prusku bombový atentát, ktorý sa však
nepodaril. Diktátor bol len ľahko zranený. Hitler túto opozíciu príslušníkov
generálneho štábu kruto potrestal. Ludwig Beck, jeden z vodcov sprisahania,
ktorý mal nahradiť Hitlera do doby než bude ustanovená legitímna vláda, samotný
von Stauffenberg ako aj ďalší, medzi nimi mnohí poľní maršali boli popravení.
Populárneho Rommela, o ktorom bol Hitler presvedčený, že bol súčasťou príprav
atentátu, prinútil spáchať samovraždu.

Od konca roku 1944 žil Hitler vo svojom Ríšskom kancelárstva (v blízkosti
Ríšskeho snemu) v Berlíne, ktoré malo vo dvore protilietadlový kryt, vybudovaný
špeciálne pre neho (nemecky Führerbunker). Bojové operácie v tej dobe riadil len
z máp. Jeho nádeje na uzavretie separátneho mieru so západnými Spojencami sa
miešali s vierou v použitie moderných zbraní ako boli balistické rakety V2,
nových typov lietadiel napr. Messerschmitt Me 262 alebo tankov napr.
Panzerkampfwagen VI Tiger II. Rovnako veril, že aliancia západných demokracii so
Stalinovým komunistickým ZSSR je neprirodzená a sleduje protichodné politické
ciele, čo by malo viesť k jej rozpadu. Nechápal však, že dokiaľ bude žiť a bude
na slobode, táto podivuhodná koalícia bude držať pohromade.

V septembri 1944 Hitler prikázal pripraviť ofenzívu v Ardenách, ktorá
naplánovaná na december mala dosiahnuť Antverpy a oddeliť od seba anglické a
americko-kanadské vojská. Tento veľmi nerealistický plán zahrňoval aj
neekonomické presuny vojsk z východného frontu, kde práve prebiehali boje o
Budapešť a Sovieti navyše pripravovali útok z Poľska, ktorý urýchlene začali na
žiadosť spojencov. Na jeho konci sa Sovietske jednotky nachádzali na Odre, menej
než 100 km od Berlína.

19. marca 1945 Hitler vydal rozkaz na likvidáciu infraštruktúry oblastí, ktoré
mali padnúť do rúk nepriateľa. Nacisti následne začali viesť taktiku spálenej
zeme aj na vlastnom území. V prípade, že by boli tieto rozkazy splnené v plnej
miere, tisíce Nemcov by zahynuli na následky hladu a chorôb bez strechy nad
hlavou.

Posledné týždne svojho života strávil v bunkri v Berlíne. Jeho zdravotný stav sa
ku koncu vojny zhoršoval (pravdepodobne Parkinsonova choroba). Najmä po 20.
apríli 1945, kedy sa Berlín dostal po prvýkrát pod paľbu sovietskeho
delostrelectva bol Hitler výrazne otupený s prerušovanými záchvatmi zúrivosti.
20. apríla v deň svojich 56. narodenín Hitler uskutočnil svoju poslednú cestu
mimo bunker. V delostrelectvom a bombami zničenej záhrade Ríšskeho kancelárstva
vyznamenal Železným krížom chlapcov z Hitlerjugendu. V nasledujúcich dňoch
sovietske vojská postupne Berlín obkľúčili. Napriek vojensky absolútne
beznádejnej situácii, Hitler dúfal, že sa jednotky Waffen SS generála Steinera
prebojujú zo severu k mestu, zatiaľ čo jednotky 8. armády sa k mestu dostanú z
juhu, čím narušia sovietske obchvatné operácie. Vzhľadom na celkovú sovietsku
prevahu a dynamiku ich postupu išlo o celkom iluzórne predstavy.

Keď sa 22. apríla na vojenskej porade Hitler dozvedel od príslušníkov štábu o
tom, že nemecký protiútok sa ani nikdy nemohol začať a naopak nemecké jednotky
boli na všetkých úsekoch zatlačené späť, pričom sa Sovietom podarilo preniknúť
do mesta, vyzval všetkých okrem Keitela, Jodla, Krebsa a Burgdorfa aby opustili
miestnosť a v hysterickom záchvate obvinil generálov zo zrady a
nekompetentnosti, pri čom po prvýkrát priznal, že vojna je stratená. Následne
vyhlásil, že zostane v Berlíne až do konca a spácha samovraždu.

23. apríla Göring v telegrame z Berchtesgadenu v Bavorsku oznámil, že ak je
Hitler obkľúčený v Berlíne mal by byť poverený vedením Nemecka on a oznámil
tiež, že dáva ultimátum, po ktorom bude považovať Hitlera za neschopného riadiť
vojenské operácie. Hitler následne nariadil Göringa zatknúť a neskôr ho vo
svojej poslednej vôli pozbavil akejkoľvek funkcie.

28. apríla Hitler zistil, že Himmler sa pokúšal viesť so západnými spojencami
vyjednávania o kapitulácii. Následne nariadil Himmlera zatknúť a zastreliť a
popraviť aj Himmlerovho adjutanta a styčného dôstojníka SS pri hlavnom stane
(Führerhauptquartier) Fegeleina (manžela sestry Hitlerovej milenky Braunovej).

29. apríla sa zosobášil s Evou Braunovou. V priebehu svadobného dňa sa Hitler
dozvedel o potupnej smrti Mussoliniho. Opustil svadobnú recepciu aby spolu so
sekretárkou pripravil poslednú vôľu a politický testament, v ktorom z neúspechu
vo vojne obvinil Židov a Nemcov, ktorí zlyhali pri plnení jeho plánov.

30. apríla 1945, krátko pred dobytím svojho bunkru spáchal Hitler spoločne so
svojou manželkou samovraždu, tak že prehryzol kyanidovú kapsulu a zároveň si
strelil do hlavy pištoľou Walther 7,65. Účinky kyanidu deň predtým nechal
odskúšať na svojom ovčiakovi menom Blondi. Hitlerove telesné pozostatky poliali
benzínom, a čiastočne spálili v kráteri pred bunkrom, následne ho tam i
pochovali spolu s manželkou a psom. Krátko po konci vojny boli jeho telesné
pozostatky exhumované zvláštnou sovietskou jednotkou SMERŠ. Časť lebky so
stopami po guľke a čeľusť, ktorú jednoznačne identifikoval Hitlerov osobný
zubár, sa dodnes nachádza v archívoch KGB (dnešné FSB) v Moskve, zvyšok
pozostatkov bol zničený pri meste Schönebeck a rozprášený do blízkej rieky v
roku 1970.

Hitler sa samovraždou vyhol Norimberskému procesu, zostal však zodpovedným za
zločiny nacistického Nemecka.

Pretože Stalin a Žukov, napriek dôkazom, zatajovali spojencom Hitlerovu smrť
vzniklo viacero konšpiračných teórií, z ktorých najznámejšia je, že Hitler sa
preplavil ponorkou U-530 do argentínskeho prístavu Mar del Plata. Ponorka sa tam
skutočne vynorila 10. júla 1945 a vyvolala veľký rozruch, pretože to bolo až dva
mesiace po kapitulácii Nemecka. Fámu rozširoval tam žijúci Maďar Ladislav
Szabo, ktorého citoval najprv miestny denník La Critica a 17. a 18. júla 1945 sa
dostala až do hlavných médií v USA.



https://sk.wikipedia.org/wiki/Ma%C4%8Dka_dom%C3%A1ca

Po svojich predkoch zdedila vynikajúci zrak a sluch, k lovu dokonale
prispôsobené telo. Ešte prednedávnom bola mačka neodmysliteľnou súčasťou každého
vidieckeho domu. S rozvojom civilizácie je ale tohto vidieckeho prostredia čoraz
menej a mačka stráca svoje postavenie úžitkového domáceho zvieraťa. V mestách sa
pre svoju reprodukčnú schopnosť a pre potenciálne nebezpečenstvo prenosu
toxoplazmózy a rozličných parazitov stáva nevítaným problémom. Na druhej strane
je vďaka relatívne nenáročnej starostlivosti a schopnosti dodať príbytku teplo
domova čoraz obľúbenejším domácim zvieraťom.

Mačkovité šelmy patria medzi cicavce. Prvé cicavce sa vyvinuli z plazov asi pred
200 miliónmi rokov. Po vymretí dinosaurov, pred približne 65 miliónmi rokov,
začali cicavce získavať dominantné postavenie, ktoré si udržali dodnes. Vyvinulo
sa niekoľko mäsožravých čeľadí, kam patrí aj čeľaď Miacis. Boli to šelmy
veľkosti lasice až vlka. V období raných treťohôr, čiže pred 60 – 35 miliónmi
rokov sa jedinci z čeľade Miacidae rozšírili zo Severnej Ameriky cez Beringovu
úžinu do celej Eurázie. Postupne sa z nich vyvinuli predchodcovia dnešných
mäsožravých čeľadí, vrátane mačiek. Prvé mačkovité zvieratá sa objavili v eocéne
pred asi 40 miliónmi rokov. Na rozdiel od ostatných druhov sa mačkovité druhy
vyvíjali rýchlo a už v ďalšom období, v oligocéne, sa podobali dnešným mačkám.
Dnes rozoznávame tri rody mačiek: Panthera, Felis a Acinonyx. Panthera sú mačky
veľké a majú na spodnej časti jazyka malú jazylku, ktorá sa voľne pohybuje a
môžu vďaka nej vydávať silné zvuky. Felis sú mačky malé, majú pevnú jazylku,
nemôžu teda vydávať silné zvuky. Do rodu Acinonyx patrí iba gepard, pretože má
pazúry, ktoré sa nedajú úplne zatiahnuť.

Spolužitie mačky s človekom trvá minimálne 4 500 rokov. Počas tohto obdobia mali
mačky rôzne postavenie – boli milované a uctievané ako bohyne, ale aj
prenasledované a zatracované ako zlé tvory či predpovede nešťastia. Dnes
zažívajú v mnohých kútoch sveta svoju renesanciu aj vďaka časovej nenáročnosti
pri ich chove.

Podobne ako psy, aj mačky našli svoje uplatnenie aj v umení a niektoré jedince
sú dodnes slávnejšie ako ich majitelia. V literatúre sa dodnes stretávame so
slávnym kocúrom v čižmách, či mačkou Škľabkou z Alice v krajine zázrakov, do
divadla chodíme na slávny muzikál Cats a v televízii sa smejeme na nešikovnosti
kocúra Toma alebo napríklad Garfielda.

Americký spisovateľ Ernest Hemingway choval osem mačiek, Mark Twain ich mal vraj
devätnásť a francúzsky kardinál Richelieu štrnásť. Počas vojny, keď Nemci
bombardovali Londýn, si premiér Churchill dával okrem správ z frontu a
vojenských depeší posielať aj informácie o tom, či je jeho ryšavý kocúr Jock v
poriadku.

Fyzik Isaac Newton sa zaslúžil o vynález takzvaných mačacích dvierok, keď si ako
chovateľ mačiek všimol, že zatvorené dvere mačky obmedzujú v pohybe.

Perzské mačky sa stali veľmi obľúbenými vo Veľkej Británii aj vďaka kráľovnej
Viktórii, ktorá ich chovala a zbožňovala.

Anglický kráľ Henrich III. pri pohľade na mačky omdlieval, rímsky cisár Gaius
Iulius Caesar a francúzsky osvietenec Voltaire mačky neznášali a hudobný
skladateľ Johannes Brahms na ne poľoval zo svojho okna.

Mačka domáca patrí svojím zoologickým zaradením medzi malé mačkovité šelmy. Má
predĺžené telo, na pomerne krátkych nohách, s krátkym krkom a širokou, pomerne
krátkou hlavou, stredne dlhým chvostom a krátkou, rovnou a priľahlou srsťou. U
ušľachtilých plemien mačiek sú potom zámerne vyšľachtené niektoré odlišné
telesné tvary a znaky.

Mačka je predátor. Jej telo je prispôsobené k lovu. Má o 21 stavcov viac ako
človek.[chýba zdroj] Dokonale vyvinuté zmyslové orgány jej umožňujú zaznamenať
korisť na väčšiu vzdialenosť a obratne ju chytiť. Telo mačky je plné sily,
elegantné a dokáže vyvinúť veľkú rýchlosť a vysoko skákať. Má ostré zuby a
pazúry, lapenú korisť dokáže rýchlo zabiť.

Traduje sa, že prepočítať vek mačky na naše ľudské roky je jednoduché. Stačí
vraj vynásobiť roky jej pobytu na zemi číslom 7. Skutočnosť je však iná. Rytmus
dospievania mačky prebieha inak ako u človeka. V tabuľke je uvedený prepočet
približného veku mačky na vek ľudský.

Mačka je individualista. Sama sa rozhoduje, v koho spoločnosti bude tráviť čas.
Je ťažké stanoviť jej hranice, alebo ju v niečom obmedzovať. Na rozdiel od
mačkovitých šeliem je mačka domáca vďaka niekoľkým storočiam spolužitia s
človekom naučená vytvárať sociálne väzby so svojím okolím. Mačky žijúce
polovoľne vytvárajú menšie skupinky zložené z príbuzných samíc, ich mláďat a
jedného, prípadne dvoch kocúrov – ide teda o matriarchát.

Mačky podobne ako ľudia nekomunikujú iba pomocou zvukov, ale aj postavením tela
a chvosta, či mimikou. Postavenie uší, či rozšírenie alebo zúženie zreničiek
tiež naznačujú duševné rozpoloženie mačky. Nezastupiteľným komunikačným
prostriedkom sú tiež pachy produkované žľazami, ktoré mačky zanechávajú na
ľuďoch, rastlinách a predmetoch otieraním, škriabaním a rozprašovaním moču.

Chov zvierat na Slovensku upravuje zákon č. 488/2002 o veterinárnej
starostlivosti a zmene niektorých zákonov a to najmä §21 o ochrane zvierat.
Držbu spoločenských zvierat, ako aj práva a povinnosti, či poplatky bližšie
upravujú Všeobecne záväzné normy (VZN) každej obce.

Ďalším problémom pri chove mačiek bez možnosti výbehu je strava. Takáto mačka
nemá možnosť výbehu a väčšej pohybovej aktivity a preto sa u nej, najmä v
staršom veku a tiež u kastrovaných jedincov, môže objaviť obezita. Mačka je v
prvom rade mäsožravec a preto by práve mäso malo tvoriť hlavnú časť jej
jedálnička. Ako doplnok sa však mačke podávajú aj rôzne druhy zeleniny a ovocia.
Mačka musí mať stály prístup k čerstvej vode a tiež tráve, ktorá jej napomáha
pri vyvrátení tzv. bezoárov, ktoré vznikajú v žalúdku požitím chlpov pri
čistení.

Pri chove viacerých mačiek v domácnosti je tiež potrebné zabezpečiť viacero
mačacích WC (pre každú mačku jedno). Do WC sa dáva tzv. podstielka. Kedysi sa
používal piesok, dnes existujú rôzne druhy podstielok.

Voľný chov mačiek sa viaže aj s niekoľkými problémami. Ide najmä o ich, v
porovnaní s inými cicavcami, rýchle premnoženie. Mačka je schopná vrhnúť tri až
štyrikrát ročne priemerne po štyri mláďatá. Tie pohlavne dozrejú už vo veku
okolo šiestich mesiacov. Takto môže mať teoreticky jeden pár po piatich rokoch
niekoľko tisíc potomkov v prípade, že všetci potomkovia prežijú a budú mať
svojich potomkov. Nie všetky mačiatka sa však dožijú pohlavne dospelého života.
Ďalším problémom je tiež možný prenos chorôb na človeka (toxoplazmóza, besnota).

Mačka je tvor svojrázny a samostatný. Pri výchove mačky sa nedá postupovať ako
napríklad pri výchove psa. Napriek tomu je potrebné od prvého dňa mačke dať
najavo, čo sa smie a čo nie a to najmä dôslednosťou. Na rozdiel od psa, mačka
voľne nežije v svorke a nepozná pojem autority či vodcovstva, nikdy nebude
rešpektovať príkazy len preto že ich vydal vodca. Mačky sú citlivé na ostré
zvuky a tak keď vykonáva mačka neželanú činnosť, spravidla stačí zasyčať,
podobne ako to robí dospelá mačka, keď sa snaží odplašiť nepriateľa. Ak táto
metóda nepomôže, používa sa tiež spŕška vody z ostrekovača na mačku. Hrubé
zaobchádzanie a bitka sa môžu nevyplatiť – mačka stratí dôveru a môže sa dokonca
stať bojazlivou. Okrem toho môže dôjsť k vážnemu poraneniu až úhynu zvieraťa.

Ovariohysterektómia je kastrácia mačiek. Ide o chirurgické odstránenie
vaječníkov, vajcovodov a maternice. Zákrok sa prevádza v narkóze a mačka sa po
ňom zotavuje niekoľko dní. Kastrácia je nezvratný zákrok, po ktorom už mačka
nikdy nebude mať mačiatka. Je vhodné zákrok previesť u nechovných mačiek.
Odstránia sa ňou nepríjemné sprievodné príznaky mačacej ruje, mačka sa stane
pokojnejšou, nemá problém s prijímaním potravy (počas ruje môže mačka neprijímať
potravu a v prípade, že nie je oplodnená, ruja sa môže opakovať každé tri
týždne, aj častejšie). U polovoľne a voľne chovaných mačiek je kastrácia jediný
možný spôsob, ako zabrániť nekontrolovanému rozmnožovaniu mačacej populácie. Po
kastrácii odpadá možnosť ochorenia pohlavného aparátu (zápal maternice) a
výskumy ukazujú, že sa výrazne redukuje možnosť vzniku rakoviny mliečnej žľazy.

Orchiektómia je kastrácia kocúrov. Ide o chirurgický zákrok, pri ktorom sa
odstránia semenníky, nadsemenníky a časť semenovodov. Tento zákrok by sa mal
previesť až vtedy, keď je kocúr celkom dospelý, teda najskôr vo veku 1 roka.
Skoršia kastrácia môže viesť k tvorbe močových kameňov, keďže močová trubica
nemala čas dostatočne sa vyvinúť a rozšíriť. Tiež môže dôjsť k zastaveniu vzniku
sekundárnych znakov, ktoré vizuálne odlišujú mačku od kocúra (väčší vzrast, tzv.
kocúria hlava). V prechodnom období, kedy kocúr začína značkovať svoje
teritórium a nie je dostatočne starý na zákrok, sa dá použiť liek Androcur,
ktorý utlmuje pohlavný pud a teda aj značkovanie teritória. Kastrácia odstraňuje
nežiadúce prejavy samcov ako sú túlanie sa, vyhľadávanie mačiek v ruji,
značkovanie teritória a tiež upravuje intenzívny zápach samčieho moču. Kastráti
nestrácajú osobité kocúrie vlastnosti, sú však pokojnejší a radšej sa zdržujú
doma, nemajú potrebu biť sa o teritórium, či mačku.

Cielený chov mačiek si vyžaduje znalosti o danom plemene, t. j. uznaného
štandardu organizáciou FIFe (prípadne inými organizáciami, v ktorých je dané
plemeno uznané), ale tiež znalosti z genetiky a v neposlednom rade je potrebné
byť členom nejakého klubu/zväzu chovateľov (u nás sa nazývajú Základné
organizácie chovateľov mačiek), ktorý tiež upravuje svojimi smernicami (tzv.
chovateľský poriadok) pravidlá chovu mačiek s preukazom pôvodu.

Do chovu sú v dnešnej dobe pripúšťané iba jedince zodpovedajúce platnému
štandardu. To, či jedinec štandardu zodpovedá, alebo nie, určí na výstave
rozhodca. Každá základná organizácia vo svojom chovateľskom poriadku ukladá
chovateľovi určité práva a povinnosti, špecifikuje zásady plemenitby daného
plemena, ktoré chovateľ musí dodržiavať a tiež určuje podmienky, za ktorých je
možné jedinca uchovniť (koľko akých výstav s akými známkami musí jedinec
absolvovať, aký musí byť jeho zdravotný stav, vek a pod.). Na dodržiavanie
platných predpisov dohliada poradca chovu (skúsený človek, ktorý vystavuje
potrebné dokumenty, v prípade potreby vyberá vhodných jedincov na chov, pomáha
chovateľom a dohliada na ich chovateľskú činnosť).

Čoraz častejšie sa hovorí o tzv. týraní chovom, kedy sa u zvierat prešľachťujú
niektoré fyziologické znaky do takej miery, že im znemožňujú normálny život. Ide
napríklad o perzské a exotické mačky, ktoré majú kvôli zdeformovanému nosu a
tlame dýchacie problémy, často sa u nich vyskytujú kožné ochorenia a sú náchylné
na nebezpečné ochorenie obličiek, tzv. PKD (Polycystic Kidney Disease =
policystické ochorenie obličiek). Žiadna právna norma zatiaľ takúto formu
týrania zvierat presne nedefinuje a je preto na základných chovateľských
organizáciách, aby sa s týmto problémom vyrovnali.

Sfarbenie srsti mačiek vzniká odrazom svetla od malých pigmentovaných
čiastočiek, ktoré sa nachádzajú v chlpoch. Tieto pigmentové čiastočky sa
nazývajú melaníny. Môžu mať rôznu veľkosť aj tvar, byť zoskupené, alebo voľne
rozprestrené po celej dĺžke chlpu. U mačiek rozoznávame dva základné melaníny –
phaoemelanín (zafarbuje srsť do červena) a eumelanín (zafarbuje srsť do čierna).

Šľachtením vzniklo veľké množstvo mutácií, pri ktorých menia melaníny nielen
svoj tvar, ale aj umiestnenie, či tvorbu zhlukov. Čierna farba potom vyzerá ako
čokoládová alebo škoricová. Pôsobením riediaceho génu (dilution, skratka dd) z
čiernej vzniká modrá (napr. u kartúzskych mačiek), z čokoládovej lilavá, zo
škoricovej plavá a z červenej krémová.V roku 1974 vedci objavili ďalší riediaci
gén, génový modifikátor (dilution modifier, skratka Dm). Tento mení modrú,
lilavú a plavú na karamelovú a krémovú na broskyňovú (aprikotovú).

Infekčné choroby spôsobujú mikroorganizmy alebo vírusy a do organizmu zvieraťa
sa dostávajú prenosom z jedného zvieraťa na druhé. V niektorých prípadoch môže
ísť o zoonózu, čiže ochorenie, ktoré sa prenáša na človeka.



https://sk.wikipedia.org/wiki/Gr%C3%A9cko

Grécko (gr. Ελλάδα-Ellada alebo Ελλάς-Ellas, starogr. Έλλάς-Hellas), dlhý tvar
Grécka republika[pozn 1] (gr. Ελληνική Δημοκρατία-Elliniki Dimokratia) je štát
ležiaci v južnej Európe na juhu Balkánskeho polostrova, na Peloponézskom
polostrove, na ostrove Kréta a v Malej Ázii (ostrovy Rodos, Samos, Chios, Psara,
Lesbos, Kastelorizo a iné menšie). Väčšina jazykov používa pre túto krajinu
latinské meno, z latinského Graecia.

Grécko na severe hraničí s Albánskom (282 km hraníc), Macedónskom (246 km) a
Bulharskom (494 km) a na východe s Tureckom (206 km). Medzi Gréckom a Tureckom
leží Egejské more, zo západu Grécko obklopuje Iónske more a z juhu Stredozemné
more. Celková dĺžka pobrežia je 13 676 km. Ku Grécku patrí okolo 2 000 ostrovov,
ležiacich prevažne v Egejskom mori. Z väčších ostrovov stojí za zmienku najmä
Kréta, Eubója a Rodos. Grécko je členskou krajinou Európskej únie a NATO.

Grécko sa z hľadiska kultúrnych pomerov už od staroveku rozdeľuje na Makedoniu
(sever), Trákiu (severovýchod), Epirus (severozápad), Tesáliu (stredovýchod),
Ruméliu (juh, okrem Peloponézu), Peloponéz, Krétu, Egejské ostrovy a Iónske
ostrovy.

Najväčším mestom sú Atény (po gr. Athina) s počtom obyvateľov 4 000 000. Druhé
najväčšie mesto je Solún (Thessaloniki) s počtom približne 1 000 000. Iné
významné mestá sú napríklad Patra, Pireus, Larisa, Volos, Ioannina, Arta,
Preveza, Trikala, Karditsa, Kozani, Grevena, Kavala, Edessa, Drama, Xanthi,
Lamia, Messolongi, Livadia, Tripoli, Kalamata, Nafplio, Argos, Iraklio, Korint,
Ermupoli, Rodos či Mytilini.

Meno Hellas označuje krajinu, ktorú obývajú Heléni, teda Gréci. Toto meno
vzniklo počas antického gréckeho obdobia, kedy sa vytvorilo helénske národné
povedomie gréckohovoriacich národov. Nie je však presne jasné, čo sa za Grécko
má považovať, teda či doňho môžeme rátať aj ostatné, Grékmi obývané oblasti, ako
Iónia, južná Itália a grécke ostrovy, alebo len územie dnešného pevninského
Grécka. Počas rímskej doby bolo pevninské Grécko súčasťou provincii Macedónia,
Epirus a Achája, celkovo sa však medzi Rimanmi používalo meno Graecia. V
Byzantskej dobe vznikla na území dnešného južného Grécka územnosprávna jednotka,
théma, Hellas. Toto starogrécke toponymum pretrvalo v byzantskej administratíve
až do 13. stor., kedy Byzantskú ríšu dobyli križiaci, ale už od ranobyzantskej
doby sa grécke obyvateľstvo vo všetkých oblastiach neoznačuje ako Heléni,
pretože toto pomenovanie označovala pohana, ale ako Romaiovia, teda obyvatelia
Rímskej ríše, prípadne Greki, meno odvodené od latinského Graeci. Tak sa počas
osmanskej nadvlády nad Gréckom, používa u Grékov meno ako Ρωμανία (Romania),
teda "krajina Rimanov-Romaiov", prípadne Ρούμελη (Rumeli), názov odvodený od
tureckého Rum (Grék). Zriedkavo sa však vyskytuje aj Ellada, čo je novogrécka
verzia starogréckeho Hellas. Až v 19. stor. po vzniku samostatného Grécka sa
oficiálne prijal názov Ellada alebo Ellas, názov štátu bol Elliniki Vassilia,
teda Grécke kráľovstvo, pričom vymizlo aj etnické označenie Grékov ako Greki a
Romaioi a prijalo sa jedine Ellinas, teda Helén, označenie zriedkavo sa
vyskytujúce medzi Grékmi od neskorobyzantského obdobia. Po oslobodení Grécka
však boli isté snahy niektorých Grékov, nazvať nový štát Romania, teda išlo o
snahu pokračovať v byzantskej tradícii, ale tento návrh neprešiel a rovnaký
názov si následne adoptovalo Rumunsko, ktoré do tej doby bolo známe ako
Valašsko, s cieľom odkázať svoj národ na starorímsku minulosť.

Grécke dejiny patria medzi jedny z najdlhších a najvýznamnejších svetových
dejín, ktoré začínajú ešte pred príchodom Grékov do Grécka, kedy tu žili
Pelasgovia (pevnina) a Minojci (Kréta a niektoré ostrovy). Okolo roku 2000 pred
Kristom do Grécka prenikli prvé grécke kmene-Achájci, ktorí približne po troch
storočiach vytvorili prvú grécku kultúru, Mykénsku kultúru. Neskôr sa v Grécku
usadili ďalšie grécke kmene, Dóri, Ióni, Aiolovia, Epiróti a Macedónci, ktorí sa
premiešali s pôvodným obyvateľstvom a tak vytvorili grécky národ. V klasickom
období vytvorili Gréci veľkú kultúru, nasledovala rímska vláda, byzantské
obdobie, osmanská nadvláda, obdobie bojov za nezávislosť a vznik moderného
Grécka.

Grécka kultúra položila základy modernej európskej kultúry. Mnohé poznatky boli
známe už starým Grékom, ktorí založili napr. filozofiu, divadlo, astronómiu,
rétoriku, modernú medicínu či demokraciu. Veľký je aj vplyv gréckeho jazyka v
európskych jazykoch. Slová ako ekonomika, politika, matematika, televízia,
stratégia či aristokracia sú gréckeho pôvodu.

Grécka kultúra prežila svoj ďalší veľký rozmach počas byzantskej doby, hlavne v
12.-15. storočí, potom ďalšiemu veľkému rozvoju bránila osmanská nadvláda. Do
17. storočia patrila medzi najkultúrnejšie európske centrá aj Kréta, kde vládli
Benátčania. Vyspelá kultúra pretrvala aj na Iónskych ostrovoch, kde Turci nikdy
nevládli, ale aj v Anatólií, ktorá síce patrila Turkom, no vďaka vyspelým
veľkomestám si Maloázijskí Gréci dokázali udržať modernú kultúru. Obrodenie
nastáva koncom 19. storočia, po oslobodení Grécka.

Kultúra súčasného Grécka vychádza predovšetkým z byzantských a zo starovekých
tradícií. Najdôležitejším aspektom spoločnosti je grécka ortodoxná byzantská
kresťanská cirkev, ktorú vyznáva väčšina Grékov. Celkovo má grécka kultúra
bližšie k orientálnym krajinám, ako k Európe. Ale aj tak tvorí akúsi vstupnú
bránu medzi západom a orientom. Orientálne prvky môžeme v gréckej kultúre badať
už od mykénskej kultúry. Gréci sú národ ktorý sa rád zabáva pri dobrej hudbe,
tanci, jedle a víne.

Hudba je pre Grékov jedna z najdôležitejších častí ich života. V Grécku je
najpopulárnejším žánrom ľudová hudba a hudba vychádzajúca z ľudovej hudby. V
žiadnej inej krajine v Európe nie je ľudová hudba a tradičné tance tak populárne
a udržiavané ako v Grécku, kde dokonca i dnes vznikajú nové ľudové piesne.
Grécka hudba má korene v starogréckej hudbe a už od mykénskej doby patrí pod
orientálne štýly hudby.

Tradičná ľudová hudba je odlišná v rôznych tradičných krajoch Grécka. Rozdeľuje
sa ľudová hudba pevninského Grécka, ľudová hudba z Kréty, Iónskych ostrovov,
Egejských ostrovov a z krajov, ktoré boli obývané Grékmi do Grécko-tureckej
výmeny obyvateľov v r. 1923, teda ľudová hudba Pontských, Maloázijských a
Kapadóckych Grékov. Pevninská hudba z Macedónie a Trákie sa podobá ostatnej
balkánskej hudbe, hudba z Epiru, Tesálie, Rumélie a Peloponézu (dimotiki musiki)
je však špecifická a zároveň najpopulárnejšia celogrécka ľudová hudba. Tradičné
nástroje sú hlavne dychové-klarinet, zurna a flojera, v pozadí znie brnkacie udi
či lauto. Najznámejšie piesne z tejto oblasti pochádzajú od novogréckych kmeňov,
Sarakacanov a Karagunidov a tiež z peloponézskeho kraja Arkádia. V mnohých
piesňach sa oslavuje aj hrdinský boj Grékov proti Turkom. Tradičným mužským
krojom je obľúbená suknica fustanella. Hudba z gréckych ostrovov (nisiotika) je
odlišná, dominujú tu husle a hudba je viac melodická. Podobnú hudbu majú aj
Maloázijskí Gréci (mikrasiatika). V ich tradičnej hudbe prevládajú prevažne
brnkacie nástroje (kanonaki, udi) a husle. Hudba z Pontu (pondiaka) je odlišná,
hraná na sláčikový nástroj kemenče, piesne sú rýchle v silnom orientálnom tóne.
Osobitné postavenie má aj hudba z Kréty (kritika), kde je tradičným nástrojom
sláčiková lyra, podobná ako kemenče. Piesne sú často rýchle a melodické.
Tradičná je tu aj mandináda, vtipná rýmovaná porekadlová pieseň. Mandinády sú v
Grécku veľmi populárne.

Tradičné grécke tance (chori) sa tancujú zvyčajne v kruhu (kyklos) a väčšina z
nich má staroveký pôvod, ako napr. tanec syrtos, ktorý sa tancuje vo všetkých
oblastiach a prvá zmienka o ňom je z 1. stor. po Kr. Jemu podobný tanec je aj
kalamatianos, itia a klistos, ktoré sa tancujú v pevninskom Grécku. Tradičným
tancom pevninského Grécka je akrobatický tanec tsamiko, nazývaný aj kleftikos
choros, teda zbojnícky tanec. Na ostrovoch sa tancujú tance susta či pidichtos,
na Kréte je najznámejší divoký tanec pendozalis či siganos. Krétske tance sú
často doprevádzané výstrelmi. Typycké maloázijské tance sú zeimbekiko,
'karsilamas a ženský tanec tsifteteli, čo je brušný tanec. Pontské tance sú tiež
veľmi divoké, známe sú Tik, Dipat či Trigona. Kapadócki Gréci tancujú tance
seitata, El Vassilis či leilalum.

Po výmene obyvateľov medzi Gréckom a Tureckom v roku 1923 priniesli Maloázijskí
Gréci do Grécka svoju tradičnú hudbu, spočiatku spievali ironicky, o problémoch,
drogách, tento štýl je známy ako Rembetiko. Hralo sa v tradičných anatólskych
tónoch, prevažovali tu brnkacie nástroje. Po Druhej svetovej vojne sa tento štýl
spopularizoval, teda aj nástroje, ako buzuki, ktoré sa stalo najpopulárnejším
nástrojom Grékov. Veľký zlatý vek gréckej hudby nastal v 50.-70. rokoch, kedy
vznikol štýl laika, hraný na buzuki. Sú to tzv. piesne Syrtaki, ktoré skladali
známi skladatelia ako Mikis Theodorakis (zložil aj pieseň Zorbas), Vassilis
Tsitsanis, Manos Chatzidakis, Stavros Xarchakos, Nikos Gatsos či Manos Loizos.
Najznámejší speváci boli Jorgos Dalaras, Grigoris Bithikotsis či Stelios
Kazantzidis. Z tohto štýlu sa vyvinula v 80. rokoch tzv. synchrona laika, ktorá
je najpopulárnejším štýlom dodnes, nesmie tu chýbať buzuki. Dnes je populárnym
štýlom aj tradičné tsifteteli, teda brušný tanec, takysto v sprievode buzuki.
Venujú sa mu speváci ako Tasos Bugas, Jorgos Dalaras, či Notis Sfakianakis.

Gréci sú veľmi konzervatívni ľudia, ktorí si ctia svoje starobylé tradície,
vychádzajúce ešte z pohanských čias. Grécke ľudové zvyky sú prežitkom starého
Grécka, ktoré kresťanstvo nevytlačilo. Najväčšími gréckymi slávnosťami sú
tradičné dedinské veselice panijiria, ktoré sa organizujú na počesť rôznych
svätých (v staroveku na počesť bohov), či na počesť dobrej úrody (sviatok
chleba, sviatok hrozna, sviatok melónov). Pri týchto zábavách sa tancuje na
hlavnom námestí, kde sa hoduje niekoľko dní. Tradičné oslavy kresťanských
sviatkov ako Veľká noc, či Vianoce si uchovali množstvo zvykov z predkresťanskej
doby. Ľudová mytológia vychádza zo starogréckej mytológie, je plná pohanských
bohov a povier. Známy je príbeh o drevorubačovi, kde vystupuje riečny boh, ktorý
trestá ľudskú chamtivosť. Príbeh o Jannisovi a Mandritse, o nerozlučnej láske
obsahuje prvky z gréckych mýtov o Filemónovi a Baukcis či o kráľovi Midasovi.
Veľkým sviatkom je aj svadba (gamos), kde sa oslavuje niekoľko dní a na vidieku
nie je výnimočné vidieť na svadbe až 1000 hostí. Na prvom mieste je u Grékov
rodina, ktorá drží spolu a je nerozlučiteľná, preto deti žijú so svojimi rodičmi
aj v dospelosti a často aj so svojou rodinou. Pre Grékov je tradičná aj ich
pohostinnosť (filoxenia).

Grécka literatúra začína v 9. stor. pred Kr. Homérom. Gréci vymysleli moderný
epos, drámu, teda komédiu a tragédiu a historiografiu. Najvýznamnejší starovekí
spisovatelia boli napr. Sofokles, Euripides, Aischylos, Aristofanes, Thukydides,
Herodotos či Plutarchos. Z filozofov najznámejší Platón a Aristoteles.

Veľké literárne diela vznikali aj v byzantskej dobe, známi historiografi boli
napr. Theofilaktos Simokattis, Prokopios, Michail Psellos a Laonikos
Chalkokondylis. Najvýznamnejším byzantským románom, od neznámeho autora, písaným
v modernej gréčtine je Digenis Akritas, byzantský vojak zažívajúci lásku a
dobrodružstvá, keď zabije draka.

Za zakladateľa modernej gréckej literatúry je považovaný Visentzos Kornaros,
ktorý v 16. stor. napísal jeden z najvýznamnejších renesančných diel,
Erotokritos, ľúbostný román zasadený do starovekých Atén. Spisovateľ
Konstantinos Paparrigopoulos napísal v 19. stor. ako prvý dejiny Grékov od
staroveku po súčasnosť. Koncom 19. a v 20. stor. pôsobili velikáni gréckej
poézie, ako Dionysios Solomos (autor gréckej hymny), Konstantinos Kavafis,
Jannis Ritsos, Kostis Palamas a nositelia Nobelovej ceny Jorgos Seferis a
Odysseas Elytis. Z prozaikov boli známi Adamantios Korais a Rigas Fereos, neskôr
slávny Nikos Kazantzakis, stvoriteľ Gréka Zorbu. Známi sú aj moderní grécki
filozofi, snáď najslávnejším filozofom 20. storočia bol Grék Panajotis Kondylis.

Grécka kuchyňa patrí pod typickú stredomorskú kuchyňu. Všeobecne je veľmi
zdravá[chýba zdroj], Gréci konzumujú veľké množstvo olivového oleja, ktorý je
základom skoro každého jedla. Väčšina jedál pochádza zo starovekého obdobia,
hoci mnohé majú turecké mená, ako napr. tradičný medový zákusok baklavas, o
ktorom sa zmieňoval už spisovateľ Athénaios v 2. stor. K tradičným gréckym
jedlám patrí pečené mäso a to najmä jahňacie, bravčové a kozie, ďalej ryby a
morské živočíchy, šaláty (najznámejší je tradičný choriatiki-dedinský), syry
(najznámejší je feta), mussakas (zapekaný baklažán s paradajkovou omáčkou),
souvlaki (staroveký kandaulos), gyros, kokoretsi (pečené vnútornosti),
pastitsio, dolmades (viničové listy plnené ragú), rôzne druhy omáčok na
cestoviny a omáčka tsatsiki. Grécke zákusky sú medové a veľmi sladké, existuje
množstvo druhov, no najznámejší je spomínaný baklavas. Grécka kuchyňa bola
ovplyvnená talianskou kuchyňou, z ktorej pochádzajú jedlá ako pastitsio,
cestoviny či stifado. Veľmi kvalitné je aj Grécke víno a alkoholické nápoje
ouzo, retsina a Metaxa. Obľúbeným nápojom je aj tradičné frapé, ktoré vzniklo
práve v Grécku.

Grécko má pomerne vyspelý systém školskej správy, ktorá zaručuje kvalitné
vzdelanie. Štruktúra školského systému je sčasti podobná tomu na Slovensku.
Začína sa v tzv. Ľudovej škole (Dimotiko scholio), potom sa pokračuje
druhostupňovou školou (Jymnasio) a stredoškolské vzdelanie sa získa na lýceu
(Lykio), alebo na Odbornej-technickej škole (Technika ke epangelmatika
ekpedeftiria). Po absolvovaní strednej školy sa môže pokračovať výukou na
univerzite (Panepistimio). Grécko má mnoho kvalitných univerzít, ktoré patria
medzi najkvalitnejšie v Európe. Známa je Aténska akadémia (Akadimia Athinon) na
počesť Platóna, Národná a Kapodistriasova univerzita v Aténach (Ethnikon ke
Kapodistriakon Panepistimion Athinon) a najvýznamnejšou univerzitou Grécka a
celého Balkánu je Aristotelova univerzita v Solúne (Aristotelio Panepistimio
Thessalonikis).

Grécko je Parlamentná republika, na čele ktorej stojí prezident, ktorý je volený
parlamentom na päť ročné obdobie. Výkonnú moc má parlament. Demokracia síce
vznikla práve v Aténach, založil ju Kleisthenes, v novovekom Grécku však musela
byť po oslobodení spod tureckej nadvlády nanovo nastolená. Aj napriek tomu však
patrí Grécko medzi jedny z prvých európskych novodobých demokratických štátov.
Demokracia tu vznikla podľa francúzskeho vzoru v roku 1830, po porážke Turkov.
Definitívne presadiť ju sa podarilo až začiatkom 20. stor., nakoľko dovtedy tu
boli rôzne štátne prevraty a politické vraždenie. Prvou hlavou štátu bol
vzdelaný politik pôvodom z ostrova Korfu, Ioannis Kapodistrias, ktorý však bol
zavraždený opozíciou.

Moderná demokracia bola definitívne ustanovená v roku 1974, kedy padla vojenská
diktatúra Jeorjiosa Papadopulosa. Bola založená pravicová strana Nea Dimokratia
(Nová demokracia), ktorú založil Konstantinos Karamanlis (starší) a ktorá sa ako
prvá chopila moci. Proti nej vytvoril politik Andreas Papandreu ľavicovú stranu
PASOK (Panellinio sosialistiko kinima-Panhelénske socialistické hnutie). Tieto
dve strany patrili k najsilnejším politickým stranám až do roku 2009, kedy sa
premiér z Nea Dimokratia, Konstantinos Karamanlis vzdal vlády a vyplávali na
povrch rôzne kauzy ako falšovanie údajov či utajovaná zadlženosť krajiny.
Predčasné voľby vyhrala so 44% ľavicová strana PASOK, na jej čele stál Jeorjos
Papandreu, syn Andreasa Papandreu, ktorý vládol do jesene 2011, potom bola
vytvorená dočasná vláda národnej záchrany na čele ktorej stál premiér, nestranný
ekonóm Lukas Papadimos. Papadimosovu vládu podporoval stredoľavý PASOK,
stredopravé strany Nea Dimokratia, ktorú vedie Antonis Samaras a LAOS ktorú
vedie Jeorjos Karatzaferis. Vládu tiež podporovala stredopravá strana
Dimokratiki Symmachia s predsedníčkou Dorou Bakojanni. V opozícii stála
komunistická strana Grécka (KKE) a ultraľavicová strana SYRIZA. Papadimosov
kabinet pokračoval v úsporných opatreniach a prijal druhú pôžičku Grécku vo
výške 200 miliárd eur. Po predčasných voľbách, v ktorých bývalé koaličné strany
PASOK a ND utrpeli veľkú porážku (vyhrala Nea Dimokratia s 18%) nebolo možné
zostaviť novú vládu a tak boli vyhlásené nové predčasné voľby, dočasným
premiérom sa na mesiac stal Panajotis Pikramenos. V ďalších júnových voľbách
vyhrala opäť Nea Dimokratia s 29% a vytvorila technokratickú vládu národnej
záchrany spoločne s ľavicovými stranami PASOK a DIMAR. Premiérom sa stal
predseda Nea Dimokratia Antonis Samaras. Súčasným prezidentom je Prokopis 
Pavlopoulos   (2015).

Parlament (Vuli) sa skladá z 300 poslancov (Vuleftes) a jednej komory. Poslanci
sú volení ľudom každé štyri roky, prípadne predčasnými voľbami skôr. Vládne
strana, ktorá dosiahla väčšinu vo voľbách. Najvyšším súdom v krajine je tzv.
Areopág (gr. Arios Pagos, teda Áresov vrch).

Grécka ekonomika patrí medzi slabšie ekonomiky EU, čo je zapríčinené viacerými
faktormi, ako napr. zlé vzťahy so susedmi, hlavne nevyriešené námorné hranice s
Tureckom, kvôli ktorým fakticky stoja niektoré možné príjmy do štátneho
rozpočtu, ako je napríklad ťažba ropy v Egejskom mori. Ďalším faktorom je
nevýhodná poloha Grécka, ktoré má len zanedbateľnú časť úrodnej pôdy, väčšinu
územia zaberajú pohoria, prípadne kamenistá neúrodná pôda. Starovekí Gréci túto
bezútešnú situáciu riešili kolonizáciou ostatného Stredomoria.

Grécka ekonomika začala rapídne napredovať ešte počas vlády diktátora Jeorja
Papadopulosa, ktorý začal investovať do priemyslu (spolupracoval s gréckymi
lodiarenskými magnátmi) a následne po roku 1974, kedy sa vlády ujal pravicový
politik Konstantinos Karamanlis (starší), ktorý pokračoval v modernizovaní
priemyslu. Sociálna politika Andreasa Papandreua pomohla vyriešiť ťažké sociálne
problémy mnohých občanov Grécka a vytvorila vyspelý školský a zdravotnícky
systém. Taktiež sa ekonomika počas tejto vlády sústreďovala prevažne na
poľnohospodársku a nie na priemyselnú výrobu, nakoľko priemysel si vyžadoval
veľké investície, ktoré si štát nemohol dovoliť. Práve tieto dve vlády, hoci
programovo od seba veľmi odlišné pomohli fakticky vybudovať modernú grécku
ekonomiku a zmeniť tak obraz krajiny z okrajovej a menej rozvinutej na modernú
západoeurópsku, čoho dôsledok bola integrácia do Európskej únie. Ekonomika
Grécka tak je od tejto doby až dodnes väčšia, ako ekonomiky všetkých ostatných
balkánskych krajín dokopy a Grécko je aj hlavným investorom v okolitých
Balkánskych krajinách, ako Albánsko, Macedónsko, Rumunsko a Srbsko. Grécko tvorí
15. najväčšiu ekonomiku Európskej únie, HDP na obyvateľa dosahuje 27.875
dolárov, minimálna mesačná mzda dosahuje 673 eur, čo predstavuje 10 pozíciu zo
štátov EU, ktoré majú minimálnu mzdu.

Problémy s gréckou ekonomikou sa prehĺbili začiatkom tohto storočia, za ďalšej
vlády PASOKu, kedy bol premiér Konstantinos Simitis. Najviac však ekonomika
utrpela počas pravicovej vlády Nea Dimokratia, Konstantinosa Karamanlisa, ktorá
trvala od roku 2004 do roku 2009. Vládny kabinet po odstúpení čelil škandálom s
korupciou a zatajovaním štátneho deficitu ktorý sa vyšplhal až na 15%.
Karamanlisova vláda namiesto toho, aby šetrila si požičiavala ďalšie pôžičky na
udržanie štandardu krajiny a snažila sa udržať si svojich voličov, ktorých by v
prípade škrtov stratila. Nová vláda Jeorjosa Papandreu musela prijať tvrdé
opatrenie, zníženie platov či zvýšenie dôchodkového veku zo 60. na 65. roku.
Zvýšila aj daň z 19 % na 22 %. Za tieto kroky dostala grécka vláda pôžičku od EU
a menového fondu celkovo vo výške 114 miliárd eur. Radikálnymi opatreniami vlády
a finančnou pôžičkou sa Grécko vyhlo bankrotu a do konca roku 2010 sa podarilo
znížiť deficit na 8%. Radikálne postupy vlády sa však neobišli bez demonštrácie,
kedy demonštrovalo približne 200 000 demonštrantov, prevažne komunistov priamo v
Aténach. Znížiť deficit pod 8% sa však v roku 2011 nedarilo tak, ako vláda
plánovala, preto musela v júli prijať ďalšie radikálne úsporné opatrenia a
zmeniť vládny kabinet, premiér Jeorjos Papandreu však svoju pozíciu obhájil. V
októbri 2011 bola na stretnutí európskej menovej únie dohodnutá nová dohoda,
odpis 50% gréckeho dlhu voči bankovým subjektom a nová pôžička vo výške 120
miliárd eur. Po nezhode medzi niektorými vládnymi poslancami a premiérom
Papandreuom bola nakoniec zostavená nová dočasná vláda na čele s nezávislým
ekonómom Lukasom Papadimosom. Ten pokračoval v úsporných opatreniach, parlament
prijal novú pôžičku a polovičný odpis gréckeho dlhu. Po následných volbách
odhlasovala koalícia premiéra Antonisa Samarasa ďalšie, v poradí tretie veľké
memorandum, tzv. Memorandum III., ktoré zahrňuje veľké šetrenie vo výške 11
miliárd eur. Podľa premiéra a ministra financií Jannisa Sturnarasa ide o
posledné veľké memorandum šetrenia.

Významnú časť gréckej ekonomiky zaberá turistický priemysel, ktorý tvorí
približne 15% HDP. Životne dôležitým odvetvím je najmä lodiarenský priemysel,
ktorý zamestnáva veľkú časť obyvateľstva a tvorí jeden zo základných pilierov
gréckych štátnych prímov. Grécko má najväčšiu vojenskú flotilu v Európe, preto
mnoho ľudí pracuje aj v armáde. Grécke obchodné a iné loďstvo predstavuje
najväčšie svetové loďstvo a tvorí až 18% svetovej flotily a je najčastejším
využívaným obchodným loďstvom na svete. Gréckej ekonomike škodí tiež trvalý
odchod niektorých veľkých gréckych lodiarenských firiem do zahraničia, čím tak
štát prichádza o veľké príjmy. Pre grécku ekonomiku je dôležitý aj
potravinársky, chemický a textilný priemysel a tiež chov zvierat. Podľa
najnovších gréckych výskumov sa v Egejskom, Iónskom a Krétskom mori nachádzajú
rozsiahle zásoby ropy, ktoré by dokonca mohli vyriešiť grécku dlhovú krízu počas
niekoľkých rokov a radikálne zmeniť súčasnú ekonomickú situáciu krajiny.
Problémom však stále ostáva tlak zo strany Turecka, ktoré si na zásoby ropy v
Egejskom mori robí tiež nárok a snaží sa tak bojkotovať samostatnú grécku ťažbu.
Grécko sa odvoláva na delenie hraníc z roku 1923, kedy hranice boli vytýčené až
za poslednými gréckymi ostrovmi a tak by Turecko nemalo mať právo ani na okolité
more.

Úradným jazykom v Grécku je novogréčtina Dimotiki (ľudový jazyk), ktorým
tradične rozprávala väčšina obyvateľov Grécka. Dimotiki sa vyvinul zo
starogréčtiny, konkrétne z jazyka koiné, ktorý bol vytvorený v 3. stor. pred Kr.
na základe iónskej atičtiny ako univerzálny jazyk všetkých Grékov. Okrem
štandardnej novogréčtiny dimotiki existujú aj iné novogrécke jazyky, ktorými
hovoria určité skupiny Grékov. Sú to jazyky pontská gréčtina (do 400.000
aktívnych používateľov, ale jazyku môže pasívne rozumieť viac ako milión
obyvateľov Grécka), cakónska gréčtina (vychádza zo starovekej dórštiny, dnes
pred úpadkom) a kapadócka gréčtina (takmer, alebo úpne vymretá).
Najrozšírenejším menšinovým gréckym jazykom je pontská gréčtina, ktorou hovoria
Pontskí Gréci a tento jazyk vôbec nie je na úpadku, čo sa však nedá povedať o
kapadóčtine a cakónčtine.

V Grécku sa hovorí aj albánskou arvanítčinou, ktorou hovoria Arvaniti (maximálne
50 000 väčšinou pasívnych používateľov), románskou arumunčinou, ktorou hovoria
Grécki Arumuni (20 – 50 000 používateľov len rozumie, alebo aj rozpráva) a
gréckou slovančinou, ktorou hovoria Grécki Slovania (max. do 50 000 aktívnych,
alebo pasívnych používateľov-kresťanov a moslimov). Moslimská turecká menšina
rozpráva turecky.

Medzi najobľúbenejšie letoviská patria ostrovy Kréta, Asprovalta – Nea Vrasna,
Rodos, Lesbos, Kefalónia, Korfu, Kos, Thassos, Zakynthos, ale aj polostrov
Chalkidiki, či Peloponéz.

Za pamiatkami cestujú turisti hlavne do miest ako Atény, Téby, Delfy, Epidauros,
Mykény, Eleusina, Sparta, Mystras, Meteora, Knossos, Rodos, Kos, Ithaka,
Vergina, Pella a Solún.

Tradičnú grécku kultúru nájde turista v dedinách Arachova, Makrinitsa, Nymfeo
(arum. Nevesca), dediny v kraji Zagori (napr. Kapesovo, Tsepelovo, Skamneli),
Metsovo (arum. Aminciu), Afytos, Olympos (Karpathos), Archangelos, Fira.

Tradičnú novogrécku mestskú kultúru môžeme obdivovať v známych gréckych centrách
ako Atény, Solún, Larisa, Volos, Ioannina, Kavala, Preveza, Edessa, Ermpupoli,
Rodos, Serres či Xanthi.

Za turistikou sa chodí do lyžiarskych centier v peloponézskej Arkádii, bojótskej
Arachovy a macedónskej Vasilitse. Horské prostredia sú pohorie Olymp, Parnassos,
Agrafa, kraj Zagori, peloponézske pohoria Taygetos a Erymanthos.



https://sk.wikipedia.org/wiki/%C4%8Cesko-Slovensko

Česko-Slovensko[pozn 2] (často písané aj ako Československo, čo je český a do
roku 1990 aj slovenský pravopis a v súčasnosti je v rozpore s PSP a KSSJ) bol
štát v strednej Európe v rokoch 1918 – 1992 (de facto okrem rokov 1939 – 1945)
na území dnešného Česka a Slovenska a do roku 1945 aj na území Zakarpatskej
Ukrajiny a na menších územiach dnešného Poľska. Vznikol ako jedna z
nástupníckych krajín Rakúsko-Uhorska.

2. podľa oficiálneho názvu štátu (tu trocha zjednodušene – podrobnejšie pozri
kapitolu Dobové oficiálne názvy):

Česko-Slovensko bola vnútrozemským štátom v strede Európy. Jeho územie sa
rozkladalo približne na území dnešného Česka, Slovenska a Zakarpatskej oblasti
Ukrajiny.

Územie bolo administratívne (a čisto formálne) rozdelené na štyri zeme/krajiny
(pozri krajinské zriadenie):

Od jesene 1938 navyše Slovensko (6. 10. 1938, pozri aj Žilinská dohoda) a
Podkarpatská Rus (11.10.1938; od novembra už pod názvom Karpatská Ukrajina)
dostali postavenie autonómnych krajín.

Ako pred jeseňou 1938 (od 29. 6. 1945 bez územia Podkarpatskej Rusi, ktoré
pripadlo ZSSR)

Od 1. 1. 1969 navyše federatívne rozdelenie na Českú socialistickú republiku (od
6. marca 1990 Českú republiku) a Slovenskú socialistickú republiku (od 1. marca
1990 Slovenskú republiku) – pozri aj Ústavný zákon o česko-slovenskej federácii.



https://sk.wikipedia.org/wiki/Lionel_Messi

Lionel Andrés Messi (* 24. jún 1987, Rosario, Santa Fe, Argentína) je
profesionálny argentínsky futbalista hrajúci v svetovej lige za klub FC
Barcelona a za Argentínske národné futbalové mužstvo. Jeho najlepšia sezóna bola
v roku 2008 – 2009 keď s klubom vyhral domácu ligu, pohár, Ligu majstrov a s
reprezentáciou získal olympijské zlato. Lionel Messi je juniorský majster sveta
z roku 2005, kde bol aj ocenený ako najlepší hráč a najlepší strelec šampionátu.
Je zároveň prvým futbalistom histórie, ktorý je päťnásobným držiteľom ceny Zlatá
lopta (Ballon d'Or). V roku 2014 reprezentoval Argentínu na svetovom šampionáte
v Brazílii, kde ako kapitán doviedol svoje mužstvo k zisku strieborných medailí
a bol vyhlásený za najužitočnejšieho hráča šampionátu.

Messiho neoficiálny debut v „A“ tíme Barcelony bol 16. novembra 2003 proti klubu
FC Porto (v 16 rokoch a 145 dňoch). Oficiálny debut mal 16. októbra 2004 proti
klubu RCD Espanyol (v 17 rokoch a 114 dňoch) a stal sa tretím najmladším
hrajúcim hráčom v histórii Barcelony. Prvý gól zaznamenal 1. mája 2005 (v 17
rokoch, 10 mesiaci a 7 dni) proti klubu Albacete Balompié.

Messiho kariéra v FC Barcelone začala v sezóne 2005 – 2006. 16. novembra,
druhýkrát za tri mesiace, oznámila FC Barcelona aktuálnu Messiho zmluvu,
tentoraz vylepšenú: prestup do prvého tímu a predĺženie zmluvy do roku 2014.
Messi získal španielske občianstvo a 25. septembra mal debut v La Lige. Jeho
debut v Lige majstrov bol 27. septembra proti talianskemu Udinese Calcio.
Zaradil sa do útoku spolu s Ronaldinhom. Sezóna sa Messimu predčasne skončila už
7. marca 2006 keď utrpel zranenie pravej nohy počas zápasu Ligy majstrov proti
FC Chelsea. Barcelona zakončila sezónu výhrou v Španielskej lige a v Lige
majstrov.

V sezóne 2006 – 2007 vďaka dobrým výsledkom, nahradil Messi zraneného Eto’a a
posilnil oslabený útok Barcelony. Lenže 12. novembra utrpel zranenie počas
zápasu La Ligy proti klubu Real Zaragoza. Zranenie ho vyradilo z hry na tri
mesiace. Vrátil sa 11. februára na zápas proti Racing Santander. Najväčší úspech
zažil 10. marca, keď v zápase proti Realu Madrid dal hetrik. To sa podarilo v
Madridsko-Barcelonskom derby len dvom hráčom: Zamoranovi (za Real Madrid v roku
1995) a Romáriovi (za Barcelonu v roku 1994).

V sezóne 2007 – 2008 v jednom týždni Messi skóroval celkovo päťkrát, štyrikrát v
La Lige, dvakrát skóroval 22. septembra v zápase proti FC Sevilla, niekoľko dní
predtým v Lige majstrov do siete Olympique Lyonnais a 26. septembra dvakrát
proti Realu Zaragoza. Dostal sa do FIFPro, svetovej jedenástky sveta. V online
hlasovaní časopisu Marca bol podľa 77 percent hlasujúcich najlepším futbalistom
sveta. Aj podľa barcelonských novín EL Mundo Deportino a Sport bol považovaný za
najlepšieho futbalistu planéty. Počas sezóny utrpel 4. marca zranenie ľavej nohy
ktoré ho vyradilo na šesť týždňov z hry.

V sezóne 2008 – 2009 zažil svoju zatiaľ najlepšiu sezónu. Po Ronaldinhovom
prestupe do AC Milána zdedil po ňom Messi číslo dresu – 10. 1. októbra počas
zápasu Ligy majstrov so Šachtarom Doneck sa zaskvel dvomi gólmi v priebehu
siedmich minút potom, čo vystriedal Thieryho Henry a otočil skóre z 0:1 na 2:1.
Prebojoval sa až do finále Ligy majstrov, v ktorom sa stretol s Manchestrom
United. Messi vstrelil poisťujúci gól v 70. minúte na konečných 2:0. Sezónu
zakončil s titulom v domácej lige, ziskom španielskeho pohára a španielskeho
superpohára. Celkovo nastrieľal až 38 gólov. Bol vyhlásený za najlepšieho hráča
sveta a umiestnil sa na prvom mieste v ankete o zlatú loptu so ziskom 281 bodov.

Prvýkrát hral za Argentínsku „20“ v júni 2004 v zápase proti Paraguaju. V roku
2005 vyhral majstrovstvá sveta do 20 rokov v Holandsku a bol vyhlásený za
najlepšieho hráča turnaja. 4. augusta 2005 ho José Pekerman nominoval do
národného tímu. Jeho debut bol 17. augusta proti Maďarsku. Na trávnik prišiel v
63. minúte a o 40 sekúnd bol vylúčený po konflikte s maďarským obrancom Vilmosom
Vanczákom. Ďalší medzinárodný zápas odohral 3. septembra v kvalifikácii na
Majstrovstvá sveta vo futbale 2006 proti tímu Paraguaja. Na Olympiáde v Pekingu
strelil dva góly a s reprezentáciou získal zlaté medaily.



https://sk.wikipedia.org/wiki/Dia%C4%BEnica_D1_(Slovensko)

Diaľnica D1 (D1) je najvýznamnejšia a najdlhšia slovenská diaľnica, ktorá po
svojom dokončení spojí Bratislavu s hraničným priechodom Vyšné Nemecké - Užhorod
na štátnej hranici s Ukrajinou cez Trnavu, Trenčín, Žilinu, Martin, Poprad,
Prešov, Košice a Michalovce. Je súčasťou vetvy „A“ 5. paneurópskeho koridoru s
trasou (Terst) – Bratislava – Žilina – Košice – (Užhorod – Ľvov) a európskych
ciest E50, E58, E75, E442 a E571.

Diaľnica D1 je vo výstavbe od roku 1972 a v súčasnosti je z nej sprevádzkovaných
365 kilometrov, čo je 71 percent z celkovej plánovanej dĺžky 515,419 kilometra.
Dnes je v prevádzke alebo vo výstavbe 95 percent z celkovej dĺžky diaľnice medzi
Bratislavou a Košicami. I napriek rôznym stanoveným termínom jej dokončenia z
minulosti (roky 1990, 2000, 2005, 2010 či 2013) bude prejazdná v celej svojej
dĺžke najskôr až v roku 2024. Krajne náročná a extrémna je výstavba diaľnice v
kopcovitom teréne medzi Žilinou a Prešovom. Len medzi týmito dvoma mestami sa v
budúcnosti bude nachádzať až jedenásť tunelov s celkovou dĺžkou takmer 27
kilometrov. Dvanásty tunel Dargov sa bude nachádzať východne od Košíc a vo
výstavbe bude najskôr v roku 2018. V súčasnosti sú z týchto dvanástich tunelov v
prevádzke štyri – Tunel Branisko (4 975 m), Tunel Lučivná (250 m), Tunel Bôrik
(999 m) a Tunel Šibenik (591 m). Vo výstavbe je momentálne Tunel Čebrať (2 026
m), Tunel Ovčiarsko (2 367 m), Tunel Žilina (687 m) a Tunel Višňové (7 520 m).
Najdlhší z tunelov na diaľnici D1 bude práve Tunel Višňové, ktorý bude merať 7
520 metrov a bude sa nachádzať medzi Žilinou a Martinom. Okrem tunelov sú
vybudované a ďalej sa budujú mnohé mosty, viadukty a estakády, z ktorých
najdlhšou je Estakáda Hričovský kanál, ktorá je so svojou dĺžkou 2 081 metrov
jedným z najdlhších cestných mostov na Slovensku.

V súčasnosti je sprevádzkovaných 365 kilometrov diaľnice D1. Na západnom
Slovensku, na dolnom a strednom Považí je to 187 kilometrov tejto diaľnice, čo
je zatiaľ najdlhší súvislý úsek diaľnice na Slovensku. Vedie z Bratislavy cez
Trnavu, Piešťany, Trenčín a Považskú Bystricu až do Hričovského Podhradia pri
Žiline. Technicky najnáročnejšia je diaľnica medzi Žilinou a Ružomberkom.
Výstavba nabrala niekoľkoročný sklz a na prvom úseku Dubná Skala – Turany
výstavba začala až v novembri 2011.

Na severnom Slovensku (medzi Žilinou a Prešovom), konkrétne na Turci, Liptove,
Spiši a na Šariši je zatiaľ vybudovaných 138,2 kilometra medzi Ivachnovou pri
Ružomberku a Prešovom. Ďalej je sprevádzkovaný ešte 19 kilometrový úsek diaľnice
medzi krajskými mestami Prešov a Košice a vyše 16 kilometrový úsek Dubná Skala -
Turany v okolí Martina.

Bližšie informácie o celej histórii výstavby diaľnic na Slovensku sa nachádzajú
v článku: História výstavby diaľnic a rýchlostných ciest na Slovensku

Koncom 50. rokov 20. storočia sa cestná premávka dostala na predvojnovú úroveň a
v ďalších rokoch ju rýchlo prekročila, čím sa naplnili kapacity česko-slovenskej
cestnej siete. Do hry sa dostáva výstavba diaľnice, no nejde už len o jednu
trasu, ako to bolo za prvej republiky, ale o kompletnú diaľničnú sieť. Tá bola
definovaná uznesením vlády ČSSR č. 286 zo dňa 10. apríla 1963. Diaľnica D1 mala
spájať mestá Praha, Brno, Uherské Hradiště, Trenčín, Žilina, Vrútky, Ružomberok,
Poprad, Košice a štátnu hranicu so Sovietskym zväzom pri Užhorode. Diaľnica mala
naprojektovanú dĺžku 712 km, z toho cez Slovensko malo viesť 402 km. Diaľnica
D61 mala na dĺžke 107 km spojiť Bratislavu, Trnavu a Piešťany s diaľnicou D1 pri
Trenčíne. Výstavba sa skutočne začala v roku 1967 na úseku Praha – Humpolec,
pričom sa využili aj niektoré nedokončené mostné objekty protektorátnej
diaľnice.

Ako prvý na dnešnej trase slovenskej D1-tky začali stavať úsek Bratislava –
Senec, ktorý sprejazdnili 12. decembra 1975. Medzitým sa však už stavalo aj na
Liptove, kde finišovala výstavba vodnej nádrže Liptovská Mara. Išlo o úsek
Ivachnová – Liptovský Mikuláš, ktorý v prvotných plánoch výstavby vodnej nádrže
figuroval ako preložka cesty I/18. V tom čase totiž ešte v krajine nebola
definovaná diaľničná sieť. Do konca 70. rokov 20. storočia sa ešte stihol
dokončiť úsek vtedajšej diaľnice D61 Senec – Trnava. V tomto desaťročí odovzdali
do prevádzky 57,369 kilometra diaľnice D1.

V 80. rokoch sa budovalo ďalej – stavali sa ďalšie, technicky menej náročné
úseky na Považí a Liptove a vystavala sa i diaľnica medzi východoslovenskými
metropolami Prešov a Košice. Podarilo sa sprejazdniť 70,068 km diaľnice a
ďalších 7 kilometrov polovičného profilu úseku Liptovský Hrádok – Hybe. Nežná
revolúcia zastihla diaľničné staviteľstvo v útlme, keď v novembri 1989 sa
dokončoval len plný profil spomínaného úseku na Liptove a pripravovali sa
podklady pre obchvat Trenčína (úsek Chocholná – Skala – Nemšová). V roku 1987
bola vtedajšia diaľnica D61 vládnym uznesením doplnená o úsek Bratislava –
štátna hranica s Rakúskom s dĺžkou 2,5 km.

Za socializmu sa teda postavilo 127,437 kilometra dnešnej diaľnice D1 v plnom
profile a ďalších 7 km v polovičnom. Zaujímavosťou je, že prvotné plány výstavby
diaľnic v ČSSR z roku 1963 počítali s dostavaním zadefinovanej základnej siete
do roku 1990.

Po zvrhnutí komunistickej totality sa začala ekonomika a hospodárstvo štátu
pretvárať z príkazového na trhové. S tým bola spojená i reštitúcia a
privatizácia. Začal sa objavovať dovtedy nevídaný problém s vykupovaním pozemkov
pod budúcimi úsekmi diaľnice. Ďalším nevídaným krokom bolo spoplatnenie diaľnic
na Slovensku od roku 1996. Zaviedla sa povinnosť vykonať štúdiu dopadov stavby
na životné prostredie (takzvaná EIA štúdia).

Prvé postsocialistické roky boli teda spojené s nedostatkom financií na výstavbu
i problémami s vysporiadaním pozemkov a ekologickými otázkami. Výstavbe takisto
neprospelo ani jej spolitizovanie. V roku 1990 sa dokončil plný profil úseku
Liptovský Hrádok – Hybe a o rok neskôr sa ešte rozostaval ochvat Trenčína, ktorý
mal pripravené podklady ešte z komunistickej éry. Dokončený bol postupne v
rokoch 1997 a 1998. Výstavba neskôr pokračovala aj medzi Piešťanmi a Trenčínom,
pri Ladcoch a na Liptove pri obci Važec. Tieto úseky sa však budovali len v
polovičnom profile. Známe boli slávnostné otvárania úsekov zahraničnými
osobnosťami (Claudia Schifferová, či Gérard Depardieu) za vlády Vladimíra
Mečiara. Od začiatku demokratickej éry po koniec vlády Vladimíra Mečiara v roku
1998 sa postavilo len 17 kilometrov diaľnice v plnom profile, 56,277 kilometra v
polovičnom profile a 7 kilometrov bolo dokončených na plný profil.

Po nástupe vlády Mikuláša Dzurindu na post predsedu vlády Slovenskej republiky
bola výstavba diaľnic zmrazená pre nedostatok financií. Netýkalo sa to úsekov,
ktoré mali rozostavaný druhý profil – prevažne na strednom Považí (okolie Nového
Mesta nad Váhom). Výstavba bola zastavená na úseku Ladce – Sverepec, Vrtižer –
Hričovské Podhradie a Važec – Mengusovce.

V roku 1999 bola uznesením vlády Slovenskej republiky o koncepcii rozvoja
diaľničnej infraštruktúry schválená nova sieť diaľnic a tiež bolo rozhodnuté, že
nová diaľnica D1 sa bude skladať z pôvodne plánovaných diaľnic D1 a D61. Zmena
číslovania bola spôsobená už skorším rozpadom federácie, čo spôsobilo, že
diaľnica D1 sa na Slovensku začínala na hraničnom priechode Drietoma a
pokračovala do Trenčína a ďalej na východ cez Žilinu, Vrútky, Poprad, Prešov a
Košice. Úsek od Bratislavy po Trenčín bol číslovaný ako D61, čo zbytočne
spôsobovalo problémy v evidencii. Takisto bolo prestížnejšie označiť diaľnice D1
a D61 ako jeden ťah, čím bol zvýraznený jeho význam. Takisto bol od diaľnice
odčlenený úsek na rakúske hranice – dnes je to súčasť diaľnice D4. Pozabudlo sa
však na staničenie diaľnice, takže aj dnes možno badať na úsekoch na východnom
Slovensku kilometrovníky s príliš vysokými číslami. Napríklad na úseku medzi
Prešovom a Košicami sa nachádzajú kilometrovníky so staničením okolo 600.
kilometra, hoci celková plánovaná dĺžka D1-ky od Bratislavy po Záhor bude 516
kilometrov.

Výstavba sa postupom času pomaly rozbehla, no opätovne narážala na problémy s
projektovými prípravami. Od roku 1996 sa staval prvý slovenský diaľničný tunel –
Tunel Branisko, ktorého financovanie je dodnes kontroverzné a vtedajšia vláda je
kritizovaná za výrazné predraženie stavby. Ďalšie úseky sa stavali v hlavnom
meste, kde bol dokončený vnútorný prieťah mestom, čím bola tranzitná doprava
odklonená z centra. Dve vlády Mikuláša Dzurindu vystavali 26,422 kilometra
diaľnice v plnom profile, 7,6 kilometra v polovičnom profile a dokončili sa plné
profily štyroch úsekov v celkovej dĺžke 56,277 kilometra. Projekčne boli
pripravené aj ďalšie úseky, stavať sa začalo pod Tatrami a pri Prešove a takisto
bola obnovená výstavba úsekov na hornom Považí, ktoré boli zastavené v roku
1998.

Po nástupe vlády Róberta Fica v roku 2006 bolo ohlásené urýchlenie výstavby
diaľnic, pričom najväčšou prioritou bolo dokončenie diaľnice D1 po Košice.
Vedenie štátu si dalo záväzok pripraviť všetky podklady pre začatie výstavby do
konca volebného obdobia. V roku 2007 boli ohlásené takzvané projekty
verejno-súkromného partnerstva (PPP projekty), aj napriek tomu, že ešte v roku
2006 boli zvažované len ako krajné riešenie. Chýbajúce úseky diaľnice mal teda
postaviť a následne 30 rokov spravovať súkromný investor. Tieto úseky D1-ky boli
rozdelené do dvoch balíkov: Prvý balík PPP zahrňoval úseky medzi Martinom a
Prešovom v celkovej dĺžke 75,032 kilometra, Tretí balík PPP zahrňoval úseky
medzi Žilinou a Martinom s dĺžkou 24,827 kilometra a 4,85 kilometra dlhý
diaľničný privádzač v Lietavskej Lúčke. Druhý balík PPP obsahoval úseky na
rýchlostnej ceste R1. Verejné obstarávanie prebehlo za komplikovaných pomerov,
vylúčení uchádzači podávali rôzne odvolania, no nakoniec oba balíky dostali
svojho realizátora. Kritizovaná bola okrem samotného priebehu obstarávania i
výška sumy za zhotovenie, prevádzkovanie a spravovanie postavených úsekov
koncesionármi. Nedostatok financií a neochota finančných trhov ponúkať úvery
koncesionárom spôsobili viacnásobné odsúvanie začiatku realizácie PPP-projektov.

V roku 2009 sa navyše vyskytol problém s už skôr odsúhlasenou zmenou trasovania
diaľnice neďaleko Turian. Pôvodne sa mal realizovať Tunel Korbeľka, ktorý
obchádzal úzku dolinu Váhu, no neskôr prvotné plány zmenili a schválili
trasovanie cez dolinu, najmä kvôli nižším stavebným nákladom. To sa stretlo s
nevôľou ekologických aktivistov, no i napriek tomu sa na prelome rokov 2009 a
2010 začali prípravné práce súvisiace s odvozom ornice a výrubom lesov.
Prípravné práce údajne zničili niektoré chránené územia európskeho významu, čo
bolo prešetrované aj Európskou komisiou.

Okrem projekčnej prípravy úsekov, ktoré sa stali predmetom PPP projektov, sa za
obdobie rokov 2006 až 2010 dokončilo 72,646 kilometra diaľnice D1 v plnom
profile a 5,21 kilometra v polovičnom profile. Až 59,729 sprejazdnených
plnoprofilových kilometrov diaľnice však bolo rozostavaných ešte v období vlády
Mikuláša Dzurindu. Najdôležitejšou stavbou za obdobie 2006 až 2010 bol úsek
Sverepec – Vrtižer, ktorý vedie priamo ponad Považskú Bystricu a ktorým sa
skompletizovala časť diaľnice D1 z Bratislavy do Žiliny. Najvýznamnejším
objektom je Estakáda Považská Bystrica, ktorá je zaujímavým architektonickým
dielom a vytvorila novú dominantu mesta.

Po nástupe vlády Ivety Radičovej boli naplnené predvolebné sľuby o prehodnotení
PPP projektov na diaľnici D1. Platnosť koncesnej zmluvy na tzv. prvý balík
projektov PPP vypršala dňa 31. augusta 2010 a štát odmietol predĺžiť termín
uzavretia definitívneho kontraktu z dôvodu neschopnosti investora zohnať
dostatočný kapitál. Podobná situácia nastala aj v prípade koncesnej zmluvy na
tretí balík, ktorej platnosť vypršala 15. decembra 2010. Vláda rozhodla stavať
diaľnice za pomoci európskych fondov a ich dokončenie diaľnice medzi Bratislavou
a Košicami stanovila na rok 2017..

Na úseku Jánovce – Levoča začala výstavba 20. júna 2011. Na začiatku novembra
2011 začala výstavba úseku Dubná Skala – Turany a Fričovce – Svinia, ktoré boli
dokončené v roku 2015.

Po nástupe druhej vlády Roberta Fica bolo opäť avizované urýchlenie dostavby
diaľnic. Robert Fico označil ako prioritu dobudovať diaľnicu D1 medzi
Bratislavou a Košicami do roku 2017 a rýchlostnú cestu R2 medzi Zvolenom a
Rimavskou Sobotou. Z dôvodu nedostatku peňazí v štátnom rozpočte sa uvažovalo o
obnovení PPP projektov. V roku 2012 začala stavba úseku Levoča – Jablonov, ktorý
bol uvedený do prevádzky v jeseni 2015.

Ešte v roku 2011 boli spustené verejné obstarávania na úsekoch Hubová –
Ivachnová a Lietavská Lúčka – Dubná Skala, v roku 2013 aj Hričovské Podhradie –
Lietavská Lúčka. Začiatok výstavby týchto úsekov bol však oneskorený viacerými
odvolaniami neúspešných uchádzačov. Výstavba úseku Hubová – Ivachnová začala až
v novembri 2013. Výstavba úsekov Hričovské Podhradie – Lietavská Lúčka, s
termínom dokončenia v roku 2018 sa začala vo februári 2014 a zmluva na úsek
Lietavská Lúčka – Dubná Skala s tunelom Višňové bola podpísaná až v júni 2014,
termín dokončenia je koniec roka 2019.

V súčasnosti je v prevádzke 365 km diaľnice D1. Do dokončenia súvislého úseku
Bratislava – Košice je potrebné dobudovať už len 62 kilometra diaľnice, 99,572
kilometra bolo už skôr čiastočne rozostavaných v rámci dnes už zrušených
PPP-projektov. Do dokončenia celej diaľnice D1 po hraničný priechod Záhor je
potrebné dostavať ešte 151 km.

Diaľnica D1 je v súčasnosti rozšírená na šesť pruhov v úseku Bratislava –
Trnava. Výstavba začala na jar 2008. Šesťprúdovú diaľnicu do Senca odovzdali do
užívania 24. októbra 2009, zvyšok po Trnavu 17. novembra 2009. Vláda i Národná
diaľničná spoločnosť boli za tento úsek veľmi kritizované, pretože neboli
vybudované ani nové odstavné pruhy, ani odbočovacie a pripájacie pruhy. Z tohto
dôvodu bola na tomto úseku znížená rýchlosť na 110 kilometrov za hodinu. V lete
2011 bolo vybudovaných niekoľko odstavných ostrovčekov a rýchlosť zvýšená na
pôvodných 130 km/h, no len v období od 19.00 do 05.00 h. Od leta 2011 je tu
pomoc pre vodičov, ktorým sa na tomto úseku pokazí auto. Národná diaľničná
spoločnosť v takomto prípade vyzýva vodičov, aby ihneď volali na SOS linku 0800
100 007. Na celom úseku mali byť dobudované odstavné pruhy do konca roka 2012,
ale dnes sa plánuje začiatok ich výstavby na rok 2016. Výhľadovo sa počíta aj s
ďalším rozširovaním diaľnice.

Na diaľnici D1 bolo naprojektovaných jedenásť križovatiek s diaľnicami,
respektíve rýchlostnými cestami, z toho je v prevádzke zatiaľ päť. Takéto
križovatky sú na dopravnom značení označené príslušným symbolom, ktorý je
vyobrazený vyššie. V praxi sa s ním však môžeme stretnúť zatiaľ len na
križovatkách, kde bolo dopravné značenie vymenené za nové, pretože symbol bol
zavedený do legislatívy v roku 2009.

Viedenská – Prístavný most Úsek diaľnice dlhý 3,867 km začína v diaľničnej
križovatke s diaľnicou D2 Bratislava – Pečňa a pokračuje cez mimoúrovňovú
križovatku Viedenská cesta a končí v mimoúrovňovej križovatke s Dolnozemskou
cestou. V prevažnej miere je diaľnica umiestnená uprostred Einsteinovej ulice,
od ktorej je fyzicky oddelená múrom a protihlukovou stenou. Na trase úseku sa
nachádza päť lávok pre chodcov a cyklistov (z Pečnianskej ulice, pri obchodnom
centre Aupark, od Sadu Janka Kráľa, od bývalého štadióna MFK Petržalka a od
Šustekovej ulice). Celkové stavebné náklady dosiahli sumu 1,908 miliardy Sk.
Začiatok výstavby bol pôvodne plánovaný na rok 2002, ale s výstavbou sa začalo
až 20. marca 2003. Stavba bola odovzdaná do predčasného užívania 4. decembra
2005, pričom postupné dokončovacie práce na lávkach prebiehali až do júna 2006.

Prístavný most – Mierová Úsek Prístavný most – Mierová ulica má dĺžku 3500
metrov a hlavným objektom tohto úseku je Prístavný most, ktorý bol postavený ako
v poradí tretie premostenie Dunaja v Bratislave. Most je dlhý 460,8 a široký
29,4 metrov a vystavaný bol v období od apríla 1978 do decembra 1985. Už v
decembri 1983 bol do predčasného užívania odovzdaný pravý jazdný pás mosta.
Celkové stavebné náklady v tom čase dosiahli hodnotu 1,085 miliardy Kčs.

Mierová – Senecká Na tomto úseku dlhom 6,475 km sa nachádza 5 mimoúrovňových
križovaní, obojstranné odpočívadlo Zlaté Piesky, 9 mostov na vetvách
mimoúrovňových križovaní, 6 nadjazdov, 2 mosty mimo diaľnice. Dominantným prvkom
na tomto úseku je 1756 metrov dlhá estakáda Prievoz. Diaľnica na tomto úseku
vedie po okraji intravilánu mesta, pričom míňa Avion Shopping Park, Letisko M.
R. Štefánika, i prírodné kúpalisko Zlaté piesky. Stavba začala 15. júna 1999. Do
prevádzky bol úsek uvedený 31. augusta 2002, ale dokončený bol až v decembri
2007. Náklady na výstavbu sa vyšplhali na hodnotu 3,544 miliardy Sk.

Úsek dlhý 16,800 km bol prvým dostavaným úsekom vtedajšej diaľnice D61. Súčasťou
stavby boli 3 mimoúrovňové križovatky a Stredisko správy a údržby diaľnic (SSÚD)
Bratislava. Náklady na stavbu boli 455,7 miliónov Kčs. Výstavba prebiehala v
období od januára 1972 až decembra 1976, pričom úsek bol uvedený do predčasného
používania 12. decembra 1975.

Technicky nenáročný úsek dlhý 19,107 km prechádza poľnohospodárskou krajinou. Vo
výstavbe bol od januára 1975. Na úseku sa nachádza mimoúrovňová križovatka
Voderady, 18 mostov a objstranné odpočívadlá Zeleneč a Čataj. Úsek uviedli do
prevádzky 7. novembra 1978. Úsek rozšírili v rokoch 2008 – 2009 na tri pruhy v
každom smere, ale bez odstavných, odbočovacích a pripájacích pruhov. Pôvodne
mali byť hotové v roku 2012, ale na ich výstavbu v súčasnosti ešte len prebieha
proces stavebného konania a začiatok budovania je plánovaný na rok 2016.

V rokoch 2008 až 2009 bola diaľnica medzi Bratislavou a Trnavou rozšírená na tri
pruhy v každom smere, ale zatiaľ bez odstavných pruhov. Tie pôvodne mali byť
hotové do konca roka 2012, ale na ich výstavbu v súčasnosti ešte len prebieha
proces stavebného konania a začiatok budovania udáva stránka správcu komunikácie
na rok 2016, čo sa ale pravdepodobne nepodarí dosiahnúť, nakoľko momentálne
prebieha proces prehodnocovania koncepcie definitívneho riešenia a zároveň
obstarávanie dkokumentácie na stavebné povolenie. Úsek momentálne nemá ešte isté
ani financovanie, kvôli nemožnosti čerpať peňažné prostriedky zo štrukturálnych
fondov EÚ sa ako najpravdepodobnejšie javí financovanie cez tzv. Junckerov fond,
prípadne zo štátneho rozpočtu.

Treťou stavbou rozšírenia je vybudovanie mimoúrovňovej križovatky Blatné. Ide o
prestavbu D1 v dĺžke 1.420 m na regulárny 6-pruh kategórie D 33,5/120 a zároveň
aj výstavbu úplnej mimoúrovňovej križovatky na mieste, kde D1 križovala
nadjazdom cesta I/61. Doposiaľ sa tu nachádzal len výjazd na D1 v smere od
Trnavy. Stavbu zabezpečí združenie firiem Eurovia SK a Doprastav. Zmluva bola
podpísaná v apríli 2016, výstavba má trvať do decembra 2017 a hradená bude
výlučne zo štátneho rozpočtu SR. Súčasťou stavby budú aj 3 mostné objekty;
dominantným bude nový 4-poľový most ponad D1.

Tento technicky úsek má dĺžku 18,463 km. Výstavba prebiehala od apríla 1978 do
mája 1983. Začína na mimoúrovňovej križovatke Trnava, odtiaľ diaľnica pokračuje
na severovýchod. Diaľnica obchádza mestá Hlohovec a Leopoldov zo západnej
strany. Pri Hlohovci sa nachádza rovnomenná mimoúrovňová križovatka. Úsek končí
na mimoúrovňovej križovatky Červeník. Na úseku na nachádza veľké ľavostranové
odpočívadlo Červeník a 20 mostov.

Tento úsek, rovnako, ako aj ďalšie až po križovatku Lúka, by mali v rokoch
2015 – 2016 prejsť modernizáciou. V rámci nej dôjde k spevneniu stredového pásu,
osadeniu nových zvodidiel, odvodňovacích zariadení, dopravného značenia a
dopravných zariadení. Realizátorom stavby bude združenie firiem Eurovia SK,
Strabag, Zipp a Doprastav a vyžiada si náklady vo výške 24,5 mil. €.

Výstavba tohto úseku s dĺžkou 15,130 km začala v júni 1980. Ide o technicky
nenáročný úsek, ktorý vedie paralelne s cestou I/61. Začína na križovatke
Červeník, pokračuje západne od obcí Madunice a Drahovce a obchádza vodnú nádrž
Sĺňava. Končí na mimoúrovňovej križovatke Piešťany. Na úseku sa nachádza celkovo
17 mostov, veľké pravostranné odpočívadlo Červeník a malé obojstranné
odpočívadlo Piešťany. Úsek uviedli do prevádzky v júli 1985.

Úsek s dĺžkou 14,008 km vedie malebnou krajinou okolo rieky Váh. Začína na
križovatke Horná Streda. Odtiaľ pokračuje na sever a končí sa na križovatke s
cestou II/515 medzi Novým Mestom nad Váhom a Rakoľubmi. Na trase je 16 mostných
objektov a odpočívadlo Hrádok. Výstavba začala v roku 1996 a polovičný profil
uviedli do prevádzky 10. septembra 1998. Tohto úseku sa netýkalo zastavenie
výstavby daľnic a preto bol plný profil dokončený 18. októbra 2000.

Úsek sa nachádza na južnom konci stredného Považia a spája mestá Nové Mesto nad
Váhom a Trenčín. V budúcnosti sa na križovatke Chocholná vybuduje kríženie s
rýchlostnou cestou R2. Na diaľnici sa nachádzajú dve obojsmerné odpočívadla
Beckov a Kostolná, ktoré slúžia aj obyvateľom okolitých obci. Na trase je
celkovo 20 mostov. Výstavba začala v roku 1996 a v polovičnom profile bol úsek v
prevádzke od 10. septembra 1998 spolu s predchádzajúcim úsekom. Zastavenie
výstavby diaľnic vládou v roku 1999 sa ani tohto úseku netýkalo. Úsek je v plnom
profile v prevádzke od 1. septembra 2000.

Úsek s dĺžkou 17 kilometrov vytvára severný obchvat Trenčína a nachádza sa na
ňom obojstranné odpočívadlo Zamarovce. Je rozdelený na dva podúseky: Chocholná –
Skala a Skala – Nemšová a podklady na výstavbu sa pripravovali ešte pred nežnou
revolúciou. Výstavba úseku Chocholná – Skala začala už v septembri 1991, zvyšku
po Nemšovú v roku 1994. Úsek uviedli do prevádzky postupne v rokoch 1997 a 1998.
Dokončovacie práce a výstavba diaľničného privádzača Trenčín, s dĺžkou 3,5
kilometra pokračovali do 18. septembra 2002, kedy bol privádzač odovzdaný do
užívania.

Trasa úseku je umiestnená medzi Nosický kanál a koryto Váhu. Na trase sú tri
mimoúrovňové rižovatky: Nemšová (Dubnica nad Váhom), Ilava a Ladce. Dĺžka úseku
je 16,63 km. S výstavbou sa začalo v roku 1996 a úsek uviedli do prevádzky v
polovičnom profile 10. debembra 1998. Plný profil bol uvedený do prevádzky 9.
novembra 2000.

Výstavba tejto časti D1 začala v roku 1997, no v roku 1999 bola pozastavená. Na
trese je celkovo 27 mostov a diaľničný privádzač Púchov. Na ľavom dvojpruhu je
14 mostov s celkovou dĺžkou takmer 2,8 km, na pravom dvojpruhu (smer Žilina) je
13 mostov s celkovou dĺžkou vyše 2,5 km. Najdlhší most (Pružinka) má dĺžku 902
metrov. Pri areáli motokrosu vo Sverepci je vybudované pravostranové odpočívadlo
a na tomto úseku je maximálna povolená rýchlosť obmedzená na 100 km/h z dôvodu
smerového vedenia diaľnice. V stúpaní pri areáli motokrosu je pruh pre pomalé
vozidlá. Prvú časť úseku od Ladiec po začiatok križovatky Beluša s dĺžkou 1,9 km
uviedli do prevádzky v polovičnom profile 24. júla 2004 a v plnom profile 26.
augusta 2004. Zvyšok úseku uviedli do prevádzky 9. decembra 2005.

Výstavba začala v januári 2008 a úsek začína v MÚK Sverepec, kde diaľnica
prekračuje cestu I/61. Ďalej prechádza nad mestom Považská Bystrica estakádou s
dĺžkou 1 444 m. Pôvodne mal mesto obchádzať tunel, ale nakoniec vláda presadila
estakádu. Druhým významným mostom je estakáda pozdĺž Hričovského kanála s dĺžkou
1 694,5 m, vybudovaný z dôvodu ochrany tohto úseku diaľnice pred povodňami. Úsek
končí v MÚK Považská Bystrica, sever (Vrtižer). Na úseku boli vybudované
protihlukové steny v dĺžke 2 000 m, jedno pravostranné odpočívadlo „Považská
Bystrica“ a Stredisko správy a údržby diaľnic Považská Bystrica (SSÚD). Úsek bol
otvorený 31. mája 2010.

Diaľničný úsek D1 Vrtižer – Hričovské Podhradie má dĺžku 12,904 km. Z pôvodnej
dĺžky 13,457 km, bol skrátený tak, aby končil na začiatku diaľnice D3. Nahradil
preťaženú cestu I/61 medzi Považskou Bystricou a Žilinou. Na trase sa nachádza
aj mimoúrovňová križovatka Bytča. Výstavba sa začala v októbri 1998, ale o rok
neskôr bola pozastavená. Výstavbu obnovili v júli 2004 a úsek uviedli do
prevádzky v plnom profile 29. júna 2007.

Úsek má dĺžku 11 320 m. Záujmové územie, ktorým prechádza trasa diaľnice D1,
začína vo Vážskej kotline napojením na stavbu diaľnice D1 Vrtižer – Hričovské
Podhradie. V tomto mieste je umiestnená križovatka diaľnic D1 a D3. Trasa
diaľnice prechádza cez vrch Viešky tunelom Ovčiarsko a pokračuje po svahoch
údolia potoka Bitarová. Na konci katastrálneho územia Bánovej tunelom Žilina
vchádza do údolia Rajčianky a Bytčice, mestskej časti Žiliny. Bytčicu prekonáva
estakádou a trasa končí v križovatke, ktorá je v katastri Bytčice a Lietavskej
Lúčky s privádzačom Žilina – juh.

Úsek sa pôvodne mal začať budovať v roku 2010 ako súčasť PPP projektu, ale
koncom roka 2010 bol ministrom dopravy Jánom Figeľom zrušený. Na financovanie
tohto úseku sa mali použiť financie zo štátneho rozpočtu a eurofondov. Začiatok
výstavby bol neskôr posunutý na rok 2012, zmluva na výstavbu bola podpísaná 9.
decembra 2013, samotná výstavba sa oficiálne začala 20. februára 2014 s termínom
dokončenia v roku 2018.

Tento úsek obíde problematický úsek cesty I/18 pri Strečne, ktorým prejde
približne 30 000 áut za deň. Je to najnáročnejší a technicky najťažší úsek
diaľnice D1. Úsek má dĺžku 13,5 kilometra a je rozdelený na úseky Lietavská
Lúčka – Višňové a Višňové – Dubná Skala. Prvý úsek je len nájazd do tunela.
Nachádza sa tu aj druhý najdlhší tunel na Slovensku – Tunel Višňové (v prípade
realizácie plánovaného tunela Karpaty ako jedného súvislého tunela) a na tomto
úseku bude 5 mostov. Zmluva na výstavbu bola podpísaná 11. júna 2014, samotná
výstavba sa oficiálne začala 17. júna 2014 s termínom dokončenia v roku 2019.
Stavbu realizuje zahraničné konzorcium Salini Impregilo S.p.A a DÚHA, a.s.
Zmluvná cena je 409 mil. EUR. Pôvodne boli odhadované stavebné náklady 896,5
milióna eur bez DPH.

Úsek Dubná Skala – Turany s dĺžkou 16,410 kilometra nadväzuje na druhý najdlhší
slovenský diaľničný tunel – Tunel Višňové. Súčasťou stavby sú tri križovatky –
Dubná Skala (s cestou I/18), Martin (s diaľničným privádzačom, strednou sekciou
rýchlostnej cesty R3) a Turany (s cestou I/18). Ďalej sa vybudoval diaľničný
privádzač z Martina s dĺžkou 1,652 kilometra, 28 mostných objektov, malé a veľké
obojstranné odpočívadlo Turčianska Štiavnička. Zmluva o výstavbe bola podpísaná
26. októbra 2011, samotná stavba začala 11. novembra 2011. Po poškodení časti
stavby vplyvom počasia v máji 2014 stavebný dozor súhlasil s oddialením termínu
lehoty výstavby do 30. septembra 2015 s tým, že úsek bude sprejazdnený do 30.
júna 2015. Celý úsek bol nakoniec slávnostne odovzdaný do užívania 10. júla
2015.

Dĺžka tohto technicky výnimočne ťažkého a najproblematickejšieho úseku celej
diaľnice D1 bola naplánovaná na 13,575 kilometra. Výstavba mala začať už na
prelome rokov 2011 a 2012. Súčasťou stavby malo byť dobudovanie križovatiek
Turany a Ružomberok, západ (Hubová), výstavba križovatky Kraľovany, 14 mostov,
tunely Rojkov (1 810 m) a Havran (2 813 m) a Stredisko správy a údržby diaľnic
pri Stankovanoch. V minulosti sa preferoval variant trasovania úseku s 5,7
kilometra dlhým Tunelom Korbeľka. V roku 2008 bola ako definitívna trasa určená
povrchová, ktorá mala viesť popri Váhu a mali sa na nej nachádzať dva tunely –
Rojkov a Havran. Plánovanú výstavbu úseku skomplikoval rozsiahly zosuv v trase
diaľnice pri Šútove, čo viedlo k opätovnému preskúmaniu trasy diaľnice, ktorá
mala byť definitívne určená v decembri 2014. Správa o hodnotení odporúča
tunelový variant V2 s Tunelmi Korbieľka (5 850 m) a Havran (2 850 m), 250 m
dlhým ekoduktom pri novej mimoúrovňovej križovatke Turany, a 4 mostami na
hlavnej trase.

Tento úsek dlhý 15,280 kilometra bol súčasťou tzv. 1. balíka PPP-projektov.
Zmluva na výstavbu bola podpísaná 7. novembra 2013, samotná výstavba sa
oficiálne začala 11. februára 2014 s termínom dokončenia v roku 2017. Tento úsek
bude tvoriť severný obchvat mesta Ružomberok. Ide o technicky náročnú stavbu,
keďže sa buduje celkovo 21 mostov s celkovou dĺžkou 4 845 metrov a okrem nich i
Tunel Čebrať s dĺžkou 3 650 metrov.

Budovanie úseku v roku 2015 skomplikovalo málo únosné podložie tunela v
kombinácií s rizikom zosuvu svahu nad trasou tunela pri západnom portáli blízko
obce Hrboltová. Razenie tunela bolo už po približne 300 metroch vzhľadom na daný
problém pozastavené a neskôr, začiatkom roka 2016, bol oficiálne predstavený
nový definitívny variant vedenia trasy ako ekonomicky a technicky najvýhodnejšie
riešenie vzniknutej situácie. Rozhodlo sa o posune trasy diaľnice severne mimo
zosuvového územia, čo bude mať za následok omeškanie odovzdania celej stavby do
užívania, jej predraženie o 100 mil. €, predlženie tunelových rúr z pôvodných 2
026 metrov až na dĺžku 3 650 metrov, ale celková dĺžka úseku sa skráti o
približne 300 metrov.

Súčasťou stavby sú i dve mimoúrovňové križovatky – križovatka Hubová
(Ružomberok, západ) bude spájať diaľnicu s rýchlostnou cestou R3 a cestou prvej
triedy I/18 a križovatka Likavka (Ružomberok, sever), ktorá spojí D1 s cestou
I/59. Termín dokončenia úseku je stanovený na rok 2020.

Úsek meria 14,332 kilometra a nachádza sa medzi mestami Ružomberok a Liptovský
Mikuláš. Výstavba prebiehala od januára 1973 do decembra 1977 súčasne s
výstavbou vodného diela Liptovská Mara. V smere na Košice boli vybudované
odpočívadlá Ivachnová (v budúcnosti by malo byť aj v opačnom smere) a Čemice.
Medzi nimi sa nachádza ešte veľké obojstranné odpočívadlo Dechtáre. Náklady na
výstavbu úseku dosiahli hodnotu 241,3 milióna Kčs. V rokoch 2005 až 2006 boli
vybudované chýbajúce odbočovacie a pripájacie pruhy na odpočívadlo Dechtáre v
celkovej dĺžke 1 006 metrov.

V rokoch 2015 – 2016 prebehne postupne modernizácia tohto, ako aj ďalších úsekov
až po Važec. V rámci nej sa spevní stredový pás, osadia sa nové zvodidlá,
odvodňovacie zariadenia, dopravné značenie a dopravné zariadenia. V rámci tohto
úseku dôjde tiež k rozšíreniu odstavného pásu; po novom úsek bude spĺňat
parametre kategórie D 25,5/100 (80), doteraz iba C 24,5/100. Stavbu zrealizuje
združenie Doprastav, Strabag, Zipp a Eurovia SK za 27,2 mil. €.

Výstavbou tohto úseku s dĺžkou 7,130 kilometra bol vytvorený južný obchvat
Liptovského Mikuláša. Úsek bol vo výstavbe od marca 1972, pričom jeho časť
sprejazdnili 1. júla 1976, zvyšok 9. decembra 1976, čo ho v poradí odovzdaných
úsekov diaľnice D1 radí na druhé miesto, hneď za úsek Bratislava – Senec.
Súčasťou stavby bola okrem križovatiek Liptovský Mikuláš a Liptovský Ján aj
budova Strediska správy a údržby diaľnic (SSÚD) na Športovej ulici v Liptovskom
Mikuláši. Celkové náklady na výstavbu vrátane budovy SSÚD dosiahli sumu 368
miliónov Kčs. V súčasnosti sa na úseku plánuje výstavba križovatky Závažná
Poruba, ktorá by skvalitnila dopravné napojenie na diaľnicu pre obyvateľov
východnej časti mesta Liptovský Mikuláš, ale i obcí susediacich s mestom.
Dokumentácia predložená na posudzovanie vplyvov na životné prostredie počíta s
výstavbou križovatky po roku 2012 a odhaduje dobu výstavby na zhruba dva roky.

Úsek medzi Liptovským Jánom a Liptovským Hrádkom s dĺžkou 5,51 kilometra bol vo
výstavbe od apríla 1975 do decembra 1983 a nachádza sa na ňom najdlhší cestný
most na Slovensku – Viadukt Podtureň dlhý 1 035 metrov. Viadukt sa nachádza 12
metrov nad terénom a vedie ponad dolinu rieky Váh a obec Podtureň. Súčasťou
stavby úseku sú aj dve mimoúrovňové križovatky – Liptovský Ján a Liptovský
Hrádok a výstavba úseku si vyžiadala investíciu vo výške 502,7 milióna Kčs.

Úsek s dĺžkou presne 7 kilometrov bol vo výstavbe v dvoch etapách. Prvá etapa
bola realizovaná v období od apríla 1983 do júna 1986, pričom sa diaľnica
vybudovala len v polovičnom profile. Druhá etapa, predstavujúca dobudovanie na
plný profil, sa začala realizovať až v apríli 1987 a dokončená bola až po nežnej
revolúcii v októbri 1990. Celkové náklady na výstavbu oboch profilov dosiahli
hodnotu 583,2 milióna Kčs. Dominantným prvkom úseku je letmo montovaný Most
Dovalovec s dĺžkou 526,4 metra, ktorý premosťuje potok Dovalovec a priľahlé
územie vo výške 33,06 metra.

Úsek vedúci paralelne s cestou I/18 a železnicou popri Bielom Váhu meria 10,630
kilometra. Vo výstavbe bol od augusta 1996 až do októbra 2007, no do predčasného
užívania ho odovzdali už 16. novembra 2000, pričom v polovičnom profile slúži už
od roku 1998. Súčasťou stavby bola jedna križovatka (Východná), dobudovanie
ďalších dvoch (Hybe a Važec), deväť mostov a štyri nadjazdy. Pri Východnej bolo
vybudované malé obojstranné odpočívadlo, križovatka Hybe bola vybudovaná len ako
polovičná, a to v smere do Bratislavy. Po odovzdaní do predčasného užívania
postupne pokračovali dokončovacie práce na výjazde a odpočívadle Východná a inom
technickom vybavení diaľnice až do októbra 2007. Celkové náklady sa vyšplhali na
hodnotu 3,461 miliardy slovenských korún.

Výstavba tohto úseku s dĺžkou 12,225 km začala ešte v auguste 1998. Projekt
počítal s výstavbou až 23 mostných objektov, troch veľkých odpočívadiel a troch
križovatiek Važec, Štrba a Mengusovce. Uvedenie do prevádzky v polovičnom
profile bolo plánované na september 2001 a v plnom profile na september 2002. V
roku 1999 bola výstavba väčšiny úsekov diaľnic na Slovensku zastavená, výnimkou
nebol ani tento úsek. Neskôr sa pôvodný projekt upravil tak, že sa postavilo len
jedno veľké odpočívadlo Štrba. Výstavbu čiastočne obnovili v roku 2003, no
naplno sa rozbehla až o rok neskôr. Súčasťou úseku je spomínaných 23 mostov a
250 metrov dlhý Tunel Lučivná. Diaľnica sa na rozdiel od predošlých úsekov
výrazne odkláňa od cesty I/18, pričom míňa len jedinú obec – Štrba, ktorá je na
ňu napojená rovnomennou križovatkou. Úsek sprevádzkovali 11. decembra 2007, ale
7,706 kilometrov dlhú časť od Važca po Tunel Lučivná len v polovičnom profile.
Diaľnica bola kompletne sprejazdnená v plnom profile až 14. septembra 2008, teda
po vyše 10 rokoch výstavby. Na tomto úseku sa nachádza najvyššie položené miesto
diaľnice D1 a zároveň aj všetkých diaľnic a rýchlostných ciest na Slovensku vo
výške 906 metrov nad morom.

Tento úsek má dĺžku 25,85 kilometra a prechádza Popradskou kotlinou. Začína
južne od obce Mengusovce a ďalej pokračuje východným smerom, pričom obchádza
mesto Svit zo severu a obec Batizovce z juhu. Za Svitom sa diaľnica priblíži k
ceste I/18 a k železničnej trati a pokračuje s nimi paralelne až po Poprad. Pred
ním sa cesta stáča na sever, míňa popradské letisko a mestskú časť Veľká. Neskôr
sa postupne stáča až na východ, pričom míňa popradské mestské časti Spišská
Sobota a Matejovce. Odtiaľ cesta pokračuje východným až juhovýchodným smerom
dokončujúc severný obchvat Popradu a končí sa križovatkou s cestou I/18 medzi
obcami Jánovce a Spišský Štvrtok. Vzhľadom na pomerne veľkú dĺžku úsek rozdelili
na tri menšie podúseky.

Mengusovce – Poprad, západ (8,000 km) bol vo výstavbe od 10. apríla 2006.
Súčasťou stavby je niekoľko mostných objektov, no dominantným prvkom je Tunel
Bôrik s dĺžkou 999 metrov. Úsek sprejazdnili 5. decembra 2009, čím sa odklonila
tranzitná doprava z cesty I/18 a tým aj mesta Svit.

Poprad, západ – Poprad, východ (6,230 km) bol vo výstavbe od 10. apríla 2006 a
sprevádzkovaný bol 6. decembra 2008 v plnom profile. Okrem križovatiek Poprad,
západ a Poprad, východ bola postavená i križovatka Vysoké Tatry s cestou II/534,
ktorá smeruje do Starého Smokovca v meste Vysoké Tatry.

Poprad, východ – Jánovce (Spišský Štvrtok) (11,620 km) začali stavať v
polovičnom profile už v auguste 2005. V roku 2006 začala výstavba aj druhého
profilu. Súčasťou stavby je 9 mostov a dobudovanie križovatky Poprad, východ
(Matejovce). 6. decembra 2008 úsek sprejazdnili v polovičnom profile, pričom
pokračovali práce na pravom jazdnom páse. Úsek kompletne odovzdali do užívania
dňa 3. septembra 2009.

Jánovce – Jablonov, I. úsek (9,000 km): Súčasťou stavby je 10 mostov a
križovatka Spišský Štvrtok. Zmluva o výstavbe bola podpísaná 17. júna 2011,
stavať začali oficiálne 20. júna 2011 poklepaním základného kameňa stavby za
účasti vtedajšej premiérky Ivety Radičovej. Výstavbu tohto úseku mali pod
patronátom spoločnosti Váhostav – SK, a.s. a Bögl A Krýsl, K.s., ktorí sa
zaviazali postaviť celý diaľničný úsek za necelých 60 miliónov € bez DPH. Na
rozostavanom úseku pri obciach Iliašovce a Kurimany sa 2. novembra 2012 zrútila
časť práve betónovanej mostovky východnej iliašovskej estakády. O život prišli
štyria robotníci, ďalších jedenásť bolo zranených. Zrútenie mosta zrejme bolo
zavinené poddimenzovanými oceľovými skružami. Celý úsek bol slávnostne a v plnom
profile odovzdaný do definitívneho užívania 20. októbra 2015.

Jánovce – Jablonov, II. úsek (9,540 km): Tento úsek odklonil tranzitnú dopravu z
cesty I. triedy číslo 18 prechádzajúcu cez mesto Levoča. Súčasťou stavby je 12
mostov, dvojrúrový Tunel Šibenik (591 m), veľké ľavostranné odpočívadlo Levoča
prístupné z oboch jazdných smerov a veľká mimoúrovňová križovatka Levoča.
Súčasťou úseku je tiež najvyšší most na D1, 59 m vysoký Most na diaľnici nad
potokom Lodina. Zmluva o dielo na výstavbu II. úseku bola uzavretá v máji 2012,
samotná výstavba bola slávnostne spustená 25. júna 2012. Výstavbu tohto úseku
realizovalo konzorcium spoločností Eurovia SK, a.s., Eurovia CS, a.s., a Stavby
Mostov Slovakia, a.s., ktorí celý diaľničný úsek postavili za vysúťaženú zmluvnú
cenu 126,26 miliónov € bez DPH. Dňa 12. augusta 2013 sa pri plánovanom odstrele
horniny v južnej tunelovej rúre tunela Šibenik počas razenia stalo nešťastie,
pri ktorom zahynul strelmajster a ďalší piati robotníci boli prevezení so
zraneniami do levočskej, popradskej a spišskonovovesskej nemocnice.[chýba zdroj]
Obchvat odľahčil cestu I/18, po ktorej prešlo až 15 tisíc vozidiel denne,
približne pätina z nich bol nákladná doprava. Celý úsek bol slávnostne odovzdaný
do užívania 30. novembra 2015. Jazdou na tomto úseku vodiči ušetria 6 minút.

Ide o technický nenáročný úsek s dĺžkou 5,21 kilometra. Nachádza sa na ňom
celkovo 8 mostných objektov v celkovej dĺžke 2 520 metrov. Súčasťou stavby bola
aj križovatka Spišské Podhradie, ktorá spája diaľnicu D1 s paralelne vedúcou
cestou I/18. Výstavba pravého pásu začala 17. apríla 2009 a úsek bol odovzdaný
do prevádzky v polovičnom profile 7. júna 2010. Výstavba druhého profilu bola
dokončená 14. decembra 2012. Dostavba úseku trvala 24 mesiacov a stála 34,217
mil € bez DPH.

Úsek dlhý 3,323 kilometra sa začal budovať 2. apríla 2009 v plnom profile. Ide o
technicky nenáročný úsek na pahorkatom území, ktorý vedie paralelne s cestou
I/18 pod Spišským hradom. Na úseku sú 2 mostné objekty – jeden priamo na
diaľnici a druhý na preloženej ceste III. triedy. Náklady na výstavbu dosiahli
22 miliónov eur. Úsek bol odovzdaný do prevádzky 7. júna 2010.

Výstavba úseku začala slávnostne položením základného kameňa dňa 1. apríla 1996
a 12. apríla sa začalo i s razbou prieskumnej štôlne tunela Branisko (4 975
metrov). Štôlňa bola prerazená 19. decembra 1997, no razba južnej tunelovej rúry
zo západnej (spišskej) začala ešte pred prerazením prieskumnej štôlne, 23. mája
1997. V roku 1998 sa vyskytli finančné problémy a napredovaniu prác nepomohol
ani útlm výstavby diaľnic na Slovensku v roku 1999. Ešte v roku 2001 sa
uvažovalo o sprejazdnení tunela spoločne s obchvatmi obcí Fričovce a Široké 1.
júla 2002. Finančné problémy z rokov 1998 a 1999 spôsobili značné meškanie prác,
a tak bol tunel slávnostne prerazený až 1. mája 2002. Ešte v septembri 2001 však
stihli dokončiť a sprejazdniť obchvat obce Široké. Tunel Branisko, momentálne
najdlhší tunel na Slovensku vôbec, slávnostne uviedli do prevádzky dňa 29. júna
2003 spoločne s obchvatom obce Fričovce a pokračovaním polprofilovej diaľnice po
obec Beharovce. Súčasťou investície bola aj výstavba budovy Strediska správy a
údržby diaľnic Beharovce. Celkové náklady na výstavbu dosiahli 9,219 miliardy
Sk. V budúcnosti sa plánuje rozšírenie tunela o druhú tunelovú rúru, na výstavbu
ktorej v súčasnosti prebieha proces územného konania a Národná diaľničná
spoločnosť odhaduje začiatok výstavby na rok 2020.

Úsek v kategórií D 26,5/100 dlhý 11,217 kilometra nahradil cestu I. triedy číslo
18 medzi obcami Svinia a Fričovce. Podľa Programu prípravy a výstavby diaľnic a
rýchlostných ciest na roky 2007 – 2010 sa s výstavbou úseku malo začať v roku
2010 a odovzdaný mal byť o tri roky neskôr. Uvedený úsek bol súčasťou tzv.
prvého balíka PPP, ktorý sa však nerealizoval. 31. marca 2011 bola na výstavbu
tohto úseku vypísaná v Európskom vestníku súťaž metódou tzv. žltej knihy FIDIC
(Naprojektuj a stavaj), prvýkrát v podmienkach Slovenskej republiky, zmluva s
víťazom bola podpísaná 2. novembra 2011. Výstavba tohto úseku začala 24.
novembra 2011 a úsek mal byť otvorený v auguste 2015. V jari 2015 ale došlo k
zosuvu svahu v oblasti mosta ponad cestu do Ondrášoviec, čo stavbu predražilo a
posunulo termín jej spustenia o niekoľko mesiacov. Celý úsek bol slávnostne
odovzdaný do užívania 17. decembra 2015, čím sa predĺžil úsek spojazdnenej
neprerušenej diaľnice od Ružomberka po Prešov v dĺžke takmer 140 kilometrov.

Úsek s dĺžkou 7,95 kilometra bol vo výstavbe v kategórii D 26,5/120,100 od 1.
decembra 2005 do 7. júna 2010. Zemné práce, výstavba mostov i úprava samotného
telesa cesty boli uskutočnené v rokoch 2005 až 2007, potom sa začala výstavba
zložitej križovatky Prešov-západ (Vydumanec), ktorá spája diaľnicu D1 s cestou
I. triedy číslo 18, cestou II. triedy číslo 546 a v budúcnosti aj s rýchlostnou
cestou R4. Úsek diaľnice odľahčil paralelnú cestu I/18 medzi Prešovom a
Chminianskou Novou Vsou, no najmä odklonil dopravu z nebezpečného úseku medzi
obcami Malý Šariš a Župčany. Na úseku sa nachádza päť mostov s celkovou dĺžkou
930 metrov, pruh pre pomalé vozidlá v dĺžke 2 095 metrov a veľké obojstranné
odpočívadlo Malý Šariš. Celkové náklady na výstavbu dosiahli 96 mil. eur.
Pôvodne sa mali postaviť tiež 3 vetvy MÚK Prešov západ spoločne s okružnou
križovatkou na súbežnej I/18, avšak kvôli problémom s majetkoprávnym
vysporiadaním sa úplne zrealizovala len jediná vetva slúžiaca pre oba smery,
ďalšie zostali nedokončené. Verejnú súťaž na dokončenie križovatky vyhrala
Skanska SK so sumou 1,99 mil. €; stavebné práce sú naplánované na september 2016
až september 2017.

Diaľničný obchvat Prešova v kategórii D26,5/100 bude merať 7,87 kilometra a
mesto bude obchádzať zo západu až juhozápadu. V prvotných štúdiách sa
posudzovali tri varianty vedenia diaľnice na tomto úseku. Ministerstvo dopravy,
pôšt a telekomunikácií v marci roku 2003 odporučilo tunelový variant s tunelom
Prešov dlhým 2 375 metrov. V modifikovanej trase, na ktorú bolo neskôr vydané už
aj územné rozhodnutie, bola dĺžka tunela napokon definitívne stanovená na 2 244
metrov. Okrem neho sa na úseku bude nachádzať osemnásť mostov. Výstavba si
vyžiada asanáciu jedného rodinného domu, 37 záhradných chatiek, 28 garáží, 8
objektov bývalého PD, 8 chatiek, bývalej čistiarne odpadových vôd, vodojemu a
unimobunky stavebnej spoločnosti. Koncom februára 2015 bolo na úsek vydané
stavebné povolenie, voči ktorému ale bol podaný rozklad. Právoplatnosť toto
povolenie nadobudlo až v júni roku 2015. 4. júna 2015 bolo vo vestníku verejného
obstarávania uverejnené vyhlásenie verejnej súťaže na zhotoviteľa. Víťazom užšej
súťaže sa stalo združenie firiem Eurovia SK, Eurovia CS, Doprastav, Metrostav a
Metrostav Slovakia, ktoré v súťaži ponúkli sumu 356,34 mil. €. Zmluva o dielo
však zatial nebola podpísaná.

Výstavba tzv. východnej D1-ky medzi Košicami a Prešovom prebiehala od apríla
1977 do apríla 1988 v dvoch etapách. Prvú etapu tvoril úsek Prešov, juh –
Ličartovce, ktorý bol vo výstavbe od apríla 1977 do júna 1987, no sprevádzkovaný
bol už v novembri 1982. Náklady na výstavbu dosiahli sumu 325,9 milióna Kčs.
Druhý úsek od Ličartoviec po Budimír (križovatka Košice-sever) začali stavať po
dokončení prvej etapy a otvorený bol v apríli 1988. Výstavba druhej etapy
východnej D1-ky si vyžiadala náklady vo výške 475,6 milióna Kčs.

Diaľnica medzi Košicami a Prešovom vedie rovinatým terénom paralelne s riekou
Torysa. Na úseku boli vybudované tri mimoúrovňové križovatky – Prešov,juh,
Ličartovce (predtým Drienov) a Košice, sever (Budimír) a dve odpočívadlá – pri
Petrovanoch a Janovíku. V rokoch 2003 až 2006 bol úsek modernizovaný osadením
stojanov tiesňového volania, meteozariadení, premenlivého dopravného značenia,
kamerového dohľadu, nápravovej váhy na odpočívadle Petrovany i oplotením cesty
po celej dĺžke úseku. V roku 2008 sa začalo uvažovať o zvýšení maximálnej
povolenej rýchlosti na tomto úseku na 160 kilometrov za hodinu.

V priebehu roka 2015 bol úsek zmodernizovaný spevnením stredového pásu, osadením
nových zvodidiel, odvodňovacích zariadení, dopravného značenia a dopravných
zariadení. Modernizáciu v hodnote 12,5 mil. € vykonala Skanska SK. .

Tento úsek v plánovanej kategórii D 26,5/120 dlhý 14,4 kilometra bude súčasťou
takzvaného vonkajšieho (diaľničného) obchvatu Košíc, ktorý budú okrem diaľnice
D1 tvoriť i rýchlostné cesty R2 a R4. Úsek Budimír – Bidovce sa bude začínať v
už jestvujúcej križovatke Košice-sever (Budimír) a odtiaľ bude pokračovať južným
až juhovýchodným smerom paralelne s riekou Torysa. Po oboch stranách bude
vybudované jedno malé odpočívadlo, v smere na ukrajinskú štátnu hranicu to bude
odpočívadlo Beniakovce a v smere do Prešova odpočívadlo Rozhanovce.

Na tomto úseku sa bude nachádzať spolu osem mostov a výstavbu ďalších troch si
vyžiadajú preložky ciest III. triedy. Okrem toho sa smerom od Košickej Novej Vsi
vybuduje druhý košický diaľničný privádzač. Súčasťou stavby budú ešte tri
mimoúrovňové križovatky (dostavba križovatky Košice-sever, križovatka
Košice-východ s R2 a R4 a križovatka Bidovce). V apríli 2015 bolo na úsek vydané
stavebné povolenie, 4. júna 2015 bolo vyhlásené verejné obstarávanie. Jeho
víťazom sa stala Skanska SK so sumou 197,44 mil. €, zmluva o dielo bola
podpísaná 25. augusta 2016, no kvôli nutnosti dopracovania štúdie na životné
prostredie EIA bolo možné výstavbu úseku zahájiť až 11. novembra 2016. Ukončenie
výstavby je naplánované na koniec roka 2019.

Úsek v budúcnosti spojí Košice s Východoslovenskou nížinou. Prekonávať bude
Dargovský priesmyk tunelom Dargov. Detaily projektu sú v procese posudzovania
vplyvov navrhovaných činností na životné prostredie a Národná diaľničná
spoločnosť odhaduje termín začatia výstavby na rok 2018.

Koncový úsek diaľnice bude končiť na hraničnom priechode Záhor, kde sa napojí na
plánovanú ukrajinskú diaľnicu M6. Vytvorí južný obchvat Michaloviec. Navrhnuté
sú dve trasy. Severnejšia tesne obíde Michalovce a Sobrance a povedie pri južnom
brehu Zemplínskej šíravy. Túto trasu viac preferuje aj Národná diaľničná
spoločnosť. Južný variant by mal viesť okolo Zemplínskej Širokej a pozdĺž
Senianskych rybníkov. Detaily projektu sú v procese posudzovania vplyvov
navrhovaných činností na životné prostredie. Výstavba by mala prebehnúť po roku
2020.

Diaľničný privádzač 3 sa nachádzal v Bratislave. Jeho začiatok bol na Ceste na
Senec vo Vajnoroch, kde sa napájal na cestu I/61. Privádzač ďalej pokračoval
križovatkou s miestnou komunikáciou a končil na výjazde Zlaté Piesky. Celková
dĺžka PD 3 bola 0,533 km. Od roku 2013 je klasifikovaný ako vetva križovatky.

Diaľničný privádzač 4 sa nachádzal v okrese Nové Mesto nad Váhom. Začínal sa
severne od obce Lúka na križovatke s cestou II/507 a smeroval na západ. Po 278
metroch končil na križovatke Lúka na D1. Od roku 2013 je klasifikovaný ako vetva
križovatky.

Diaľničný privádzač 6 sa nachádzal pri obci Východná v okrese Liptovský Mikuláš.
Začínal sa križovatkou s I/18 východne od intravilánu obce a pokračoval na
sever, kde sa po 783 metroch napojil na D1. Od roku 2013 je klasifikovaný ako
vetva križovatky.

Diaľničný privádzač 7 sa začínal na križovatke s I/18 v Širokom a o 506 metrov
neskôr sa napájal na D1. Od roku 2013 je klasifikovaný ako vetva križovatky.

Diaľničný privádzač 8 spájal cestu I. triedy 18 s križovatkou Važec na D1 v
okrese Liptovský Mikuláš. jeho dĺžka bola 333 metrov. Od roku 2013 je
klasifikovaný ako vetva križovatky.

Diaľničný privádzač 9 spájal cestu III. triedy 018144 s križovatkou Štrba na D1.
Jeho dĺžka bola 814 metrov. Od roku 2013 je klasifikovaný ako vetva križovatky.

Diaľničný privádzač 10 bol diaľničný privádzač na v Bytči. Začiatok mal na
križovatke s II/507 a končil na výjazde Bytča. Jeho celková dĺžka bola 0,746 km.
Od roku 2013 je klasifikovaný ako vetva križovatky.



https://sk.wikipedia.org/wiki/AC/DC

AC/DC sú hardrocková skupina, ktorú v roku 1973 v austrálskom Sydney založili
bratia Malcolm a Angus Young. Títo dvaja súrodenci boli stálymi členmi kapely až
do Malcolmovho ochorenia a odchodu v roku 2014. Žánrovo je kapela bežne
označovaná za hardrockovú, či bluesrockovú formáciu, no sú uznávaní aj ako
priekopníci heavy metalu. Sami svoju hudbu považujú iba za bežný rokenrol.
Bratia Youngovci tvrdia, že názov „AC/DC“ kapela dostala podľa nápisu na šijacom
stroji ich sestry Margaret.

Kým AC/DC dňa 17. februára 1975 vydali svoj štúdiový debut High Voltage boli
jedinými dvoma stabilnými členmi skupiny Malcolm a Angus Youngovci. Zostava sa
postupne stabilizovala potom, ako basgitaristu Marka Evansa nahradil v roku 1977
počas nahrávania albumu Powerage Cliff Williams. Ich sólový spevák, Bon Scott,
zomrel po ťažkej otrave alkoholom dňa 19. februára 1980, po nahraní projektu
Highway to Hell. Skupina uvažovala o ukončení kariéry, no s podporou Scottových
rodičov sa rozhodla pokračovať a začala hľadať nového vokalistu. Voľba padla na
zakladateľa a lídra glam rockovej kapely Geordie, Briana Johnsona. Ešte v tom
istom roku nahrali a vydali album Back in Black, ktorý bol poctou Bonovi
Scottovi. Album vyzdvihol kapelu na novú vyššiu úroveň komerčného úspechu a stal
sa najpredávanejším projektom, ktorý zrealizovali počas svojej hudobnej kariéry.

Ďalší ich hudobný nosič, album For Those About to Rock We Salute You, bol ich
prvým, ktorý sa stal jednotkou v rebríčkoch Spojených štátov. Krátko potom, ako
od kapely v roku 1983 odišiel bubeník Phil Rudd popularita AC/DC klesala. Na
bicie s nimi hral budúci člen formácie Dio Simon Wright. Svoje oživenie kapela
AC/DC zažila začiatkom 90. rokov potom, ako vydala album The Razor's Edge. Phil
Rudd sa ku nej vrátil v roku 1994, kedy nahradil Chrisa Sladea, ktorý s nimi
hral medzi rokmi 1989 – 94. Rudda oslovili na spoluprácu pri nahrávaní albumu
Ballbreaker (1995). V roku 2000 kapela nahrala kritikou kladne hodnotený album
Stiff Upper Lip. Ich štúdiový projekt Black Ice, ktorý vydali 20. októbra 2008
sa stal druhým najlepšie predávaným albumom roka. Tým, že v rebríčkoch celého
sveta obsadil vrcholné pozície bol ich prvým hudobných úspechom od čias vydania
For Those About to Rock. Zostava skupiny sa počas rokov nemenila až do roku
2014, kedy začal mať Malcolm Young zdravotné ťažkosti a Rudd sa zaplietol do
právnych sporov.

Skupina AC/DC má na celom svete predaných viac ako 200 miliónov hudobných
nosičov. Len v USA ich predali 71,5 miliónov. V Spojených štátoch je kapela na
jedenástom mieste medzi najpredávanejšími a sú na vrcholoch predaja hudobných
nosičov sveta. Album Back in Black s odhadovaným predajom 50 miliónov nosičov je
piatym najpredávanejším albumom sveta medzi všetkými umelcami a tretím medzi
hudobnými skupinami. Len v USA sa z neho predalo 22 miliónov, čím sa stal v
tejto krajine šiestym najpredávanejším. Televízny kanál VH1 dal skupinu AC/DC na
štvrté miesto svojho zoznamu „stovky najlepších hardrockových umelcov“, a
televízia MTV ich označila za siedmu najlepšiu heavy metalovú skupinu všetkých
čias. V roku 2004 dal časopis Rolling Stone skupinu AC/DC na 72. miesto svojho
zoznamu „stovky najlepších umelcov všetkých čias“. Producent Rick Rubin, ktorý
napísal do zoznamu v Rolling Stone článok o AC/DC sa o nich vyjadril, že sú
najlepšou rokenrolovou skupinou všetkých čias. V roku 2010 boli AC/DC v
televízii VH1 na 23. mieste ich zoznamu „stovky najlepších umelcov všetkých
čias“.

Malcolm, Angus, a George Young pochádzali zo škótskeho Glasgowa. Do Sydney sa
spolu s väčšinou rodinných príslušníkov presťahovali v roku 1963. Prvý z nich,
ktorý sa začal zaujímať o hru na gitaru bol George. Stal sa členom jednej z
najúspešnejších kapiel 60. rokov, The Easybeats. V roku 1966 sa táto skupina
stala medzinárodne úspešnou potom, ako nahrala singel „Friday on My Mind“. V
šľapajách brata šiel aj Malcolm, ktorý hral so skupinou Velvet Underground,
ktorá účinkovala v austrálskom Newcastle (kapela nemala nič spoločné s americkou
skupinou Velvet Underground). Ich najstarší brat Alex sa svojimi hudobnými
záujmami zostal zaoberať v Spojenom kráľovstve. V roku 1967 hral na basovú
gitaru v skupine The Grapefruit (neskôr len Grapefruit). Založil ju spolu s
ďalšími členmi, ktorými boli John Perry, Geoff Swettenham, a Pete Swettenham

Názov skupiny pochádza z nápisu „AC/DC“, ktorý Malcolm a Angus zazreli na
šijacom stroji ich sestry Margaret. Je skratkou, ktorá v anglickom jazyku
označuje Striedavý (alternating current)/Jednosmerný elektrický prúd (direct
current). Bratia verili, že takéto označenie symbolizuje dravú energiu ich
vysokým napätím poháňanej hudobnej produkcii. Názov skupiny je štylizovaný tak,
aby boli tieto dve skratky oddelené vyobrazením blesku. V tejto verzii sa ich
logo nachádza na každom ich štúdiovom albume, okrem medzinárodnému vydaniu
projektu Dirty Deeds Done Dirt Cheap.

V novembri roku 1973 začali bratia Malcolm a Angus Youngovci zakladať kapelu
AC/DC. Do skupiny zobrali basgitaristu, Larry Van Kriedta, speváka Dave Evansa a
na bicie nástroje s nimi začal hrať bývalý bubeník kapely The Masters
Apprentices, Colin Burgess. K úspechu skupiny AC/DC prispeli aj legendárni
roadie, Ray Arnold a Alan Kissack a promotér, Gene Pierson, ktorý kapelu
rezervoval na novoročný školský večierok v roku 1973.

Už od týchto začiatkov sa Angus Young obliekal do školskej uniformy. Nápad
dostala jeho sestra Margaret. Angus skúšal na pódiu prezentovať aj iné postavy:
Spider-Mana, Zorra, gorilu a aj paródiu na Supermana, ktorú nazval „Super-Ang“.
V týchto časoch bol hudobný priemysel silne inšpirovaný glam rockom a AC/DC mali
svoj vzor v pódiových prezentáciách kapely Skyhooks z austrálskeho mesta
Melbourne.

Postupne ale bratia Youngovci prestali uznávať Evansa za vhodného frontmana
skupiny. Príliš im pripomínal glam rockera, akým bol Gary Glitter. Príležitostne
ho preto na koncertnom pódiu nahradzoval ich prvý manažér, Dennis Laughlin,
ktorý mal praktické skúsenosti ako spevák skupín Daryl Braithwaite a Sherbet.
Evans si s Laughilnom príliš nerozumel, čo tiež prispelo ku zhoršovaniu vzťahu
medzi ním a kapelou. Spolu s Evansom skupina nahrala iba jeden singel, „Can I
Sit Next To You, Girl“/„Rockin' in the Parlour“. Druhá nahrávka singla s Evansom
bola neskôr kapelou prepísaná a nanovo nahratá s Bonom Scottom pod názvom „Can I
Sit Next to You Girl“ a vyšla v roku 1975 ako siedma na austrálskej edícii TNT a
šiesta na celosvetovo vydanom albume High Voltage z roku 1976.

V septembri roku 1974 nahradil po viacerých odporúčaniach Dave Evansa skúsený
spevák a priateľ Georga Younga, Ronald Belford "Bon" Scott. Podobne ako
Youngovci aj Scott bol škótsky rodák, ktorý sa počas detstva spolu s rodičmi
presťahoval do Austrálie.

V októbri roku 1974 skupina nahrala iba vo verzii pre austrálsky hudobný trh
album High Voltage. Ich pobyt v štúdiu trval len desať dní. Obsah albumu bol
založený na inštrumentálnych nápadoch bratov Youngovcov s textami, ktoré dodal
Bono Scott. Počas nasledujúcich mesiacov sa stabilizovala zostava kapely: ku
Scottovi a bratom Youngovcom sa pripojil basgitarista Mark Evans a hráč na bicie
nástroje, Phil Rudd. Ešte v tom istom roku vydali singel „It's a Long Way to the
Top“, ktorý sa stal ich rockovou hymnou. Bol v roku 1975 pridaný na úvod ich
druhého austrálskeho albumu, TNT, ktorý publikovali aj na Novom Zélande. Album
T.N.T. obsahoval aj nahrávku „High Voltage“, ktorá bola prvou, ktorú počas jeho
výroby napísali a nahrali. Nakoľko skladba „High Voltage“ tiež vyšla pred
vydaním albumu T.N.T., bola mylne považovaná za titulnú nahrávku ich debutu.

Medzi rokmi 1974 – 77 kapela AC/DC dostala podporu masmédií pravidelným
vystupovaním v austrálskom televíznom populárnom programe Countdown, ktorý pre
národný televízny kanál ABC pripravoval miestny významný hudobný producent Molly
Meldrum. Táto pravidelná televízna prezentácia v navýznamnejšom mediálnom
priestore spôsobila, že AC/DC sa stali jednými z najpopulárnejších populárnych
umelcov Austrálie. Ich posledné vystúpenie v tomto programe sa konalo dňa 3.
apríla 1977 a od tejto udalosti sa kapela v televíznom vysielaní nepredstavila
počas nasledujúcich 20 rokov.

V roku 1976 skupina podpísala nahrávaciu zmluvu s hudobným vydavateľstvom
Atlantic Records a vyšla na európske Lock Up Your Daughters Summer Tour, ktorého
britskú časť sponzoroval časopis Sounds. Získali počas neho neoceniteľné
skúsenosti. Podporovali vtedajších koncertných lídrov ako Black Sabbath,
Aerosmith, Kiss, Styx, UFO a Blue Öyster Cult. Hlavnými účinkujúcimi boli AC/DC
spolu s kapelou Cheap Trick.

Prvým celosvetovo publikovaným hudobným albumom skupiny AC/DC bola kompilácia
nahrávok z ich prvých dvoch albumov High Voltage a T.N.T.. Tento nosič, ktorý
vydali u Atlantic Records, dostal názov High Voltage. Obsahoval viac materiálu z
T.N.T. a iba dve nahrávky z druhého albumu. Na celom svete sa z neho kúpilo viac
ako tri milióny kópií. Kapely si vtedy získala na svoju stranu prizeň publika,
ktoré bolo skôr naklonené pre britskú punkovú vlnu. Ďalší album skupiny, Dirty
Deeds Done Dirt Cheap, vyšiel tiež v roku 1976, podobne ako predchádzajúce, vo
verzii pre svet a aj pre Austráliu. Zoznam jeho nahrávok bol rôzny a na
medzinárodnej edícii bola aj skladba „Rocker“, ktorá sa z albumu T.N.T. na
medzinárodnú hudobnú scénu nedostala. Pôvodná austrálsky verzia obsahovala aj
nahrávku „Jailbreak“, ktorá vyšla aj v roku 1984 na ich EP ’74 Jailbreak a na
koncertnom CD Live z roku 1992. Až do roku 1981, kedy boli AC/DC na vrchole
popularity, album Dirty Deeds Done Dirt Cheap oficiálne nevyšiel v Spojených
štátoch.

Po vydaní albumu Let There Be Rock bol z kapely AC/DC prepustený basgitarista
Mark Evans. Ako dôvod na toto rozhodnutie bol uvedený zámer nájsť niekoho, kto
by dokázal spievať sprievodné vokály. Evans ho popisoval skôr ako spor s Angusom
a Malcomom voči jeho pridanej hodnote. Nahradil ho Cliff Williams. Na Evansovom
odchode sa však nepodieľali tak Youngovci, ale ako neskôr manažér Epic Records a
agent AC/DC, Richard Griffiths, komentoval že „on vedel, že Mark v kapele dlho
nevydrží, lebo bol jednoducho príliš pekný chlap.“ Mark Evans v roku 2011 vo
svojej biografii DIRTY DEEDS: My Life Inside/Outside of AC/DC sa výrazne
zaoberal obdobím účinkovania v skupine AC/DC vrátane jeho vyhodenia.

AC/DC patria k tým, ktorí v začiatkoch vplývali na vznik kapiel formujúcich
koncom 70. rokov 20. storočia novú vlnu britského heavy metalu. Boli to skupiny
Saxon a Iron Maiden, ktoré boli súčasťou reakcie na úpadok popularity
niekdajších hardrockových kapiel začiatku 70. rokov. V roku 2007 kritici
zdôrazňovali, že „AC/DC spolu s Thin Lizzy, UFO, Scorpions a s Judas Priest
patrili k druhej generácii stúpajúcich hviezd, ktoré boli pripravené vstúpiť do
priestoru po padajúcej starej generácii“.

V roku 1977 sa konalo v michiganskom rádiu AM 600 WTAC prvé oficiálne americké
predstavenie kapely AC/DC. Manažér rádia, Peter C. Cavanaugh, rezervoval skupine
Capitol Theater v meste Flint. Podporným umelcom podujatia bola hardrocková
skupina MC5, ktorá sa stretla po rozpade iba pre túto príležitosť. Vystúpenie
AC/DC začali skladbou „Live Wire“ a ukončili zahraním piesne „It's a Long Way to
the Top (If You Wanna Rock 'n' Roll)“.

V britských tlačových médiách boli AC/DC identifikovaní s punk rockovým hnutím.
Táto ich reputácia im pomáhala punkový nápor konca 70. rokov a udržalo im to v
týchto časoch ich kult. Angus Young sa stal svojimi koncertnými kreáciami v
školskej uniforme výrazným predstaviteľom satirického postoja vo či oficialitám.

Album Powerage z roku 1978 sa stal debutom svojimi nahrávkami, ktoré boli
zvýraznené podstatne tvrdšími riffmi v podaní nového basgitaristu Cliffa
Williamsa.. K Powerage vyšiel jediný singel s nahrávkami "Rock 'n' Roll
Damnation/Sin City". Z ich vystúpenia na Powerage tour v glasgowskom Apollo
Theatre vznikla nahrávka If You Want Blood You've Got It. Sú na nej skladby
„Whole Lotta Rosie“, „Problem Child“, či „Let There Be Rock“, ale aj menej známe
skladby z albumu ako napríklad aj „Riff Raff“. Powerage bol posledný album,
ktorý produkovali Harry Vanda a George Young a naspieval ho Bon Scott. Je
zároveň aj najnižšie hodnoteným hudobným projektom kapely AC/DC.

Jedna z najhlavnejších prelomových udalostí v kariére skupiny AC/DC sa udiala v
roku 1979 po ich spolupráci s producentom "Mutt" Lange na výrobe albumu Highway
to Hell. Túto nahrávku spolu s Powerage označil za to najlepšie od AC/DC aj
gitarista Eddie Van Halen. Bol to prvý hudobný nosič od AC/DC, ktorý sa v
Spojených štátoch umiestnením na 17. miesto prebojoval do Top 100 a zároveň
posunul kapelu do prvých radov medzi významnými hráčmi hardrockovej hudobnej
scény. Album Highway to Hell mal texty, ktoré kapelu posunuli od prostorekých a
komických k viac pre rock charakteristickým témam. Spev na albume je viacej
zvýraznený sprievodnými vokálmi, no stále si zachováva štýl a rukopis, ktorý
patrí AC/DC: hlasné, jednoduché dunivé riffy s charakteristicky zvýraznenou
rytmikou. Záverečná nahrávka, „Night Prowler“ začína dvoma rýchlymi dychmi,
ktorých cieľom je evokovať pocit strachu a nenávisti.

V roku 1980 sa kapela pustila do prípravy albumu, ktorým by mohol byť aj Back in
Black, no Bon Scott ho už nikdy neuvidel dokončený. Po prepitej noci v
londýnskom klube Music Machine dňa 19. februára 1980 sa vracal autom späť k domu
svojho dlhoročného priateľa, Alistaira Kinneara. Potom ako dorazili k domu, sa
Kinnear bezvýsledne pokúšal dostať Scotta z automobilu. No boli obaja natoľko
pod vplyvom alkoholu, že to nakoniec vzdal a nechal ho vo voze. Keď Scott ani
ráno z auta nevyšiel, Kinnear ho rýchlo odviezol do nemocnice King's College
Hospital v Camberwelli, kde Scotta už pri príchode označili za mŕtveho. Za
príčinu smrti bolo označené vdýchnutie zvratkov, no v oficiálnej správe smrť
odôvodnená akútnou otravou alkoholom. Scottova rodina Bona pochovala v
západoaustrálsom Fremantli, mieste kam emigrovali keď bol malý chlapec.

Pre nezrovnalosti medzi oficiálnymi vyhláseniami o smrti Bona Scotta sa začali
šíriť niektoré konšpiračné teórie. Hovorilo sa sa o tom, že Scott zomrel na
predávkovanie heroínom, či bol zabitý napustením výfukových plynov do kabíny
automobilu, dokonca sa hovorilo, že Kinnear ani neexistoval. Okrem toho bol
Scott astmatikom a vonkajšia teplota bola v čase jeho smrti pod bodom mrazu.

Po Scottovej smrti kapela AC/DC uvažovala o konci svojho účinkovania, ale
povzbudení naliehaním zo strany jeho rodičov, že aj Bon by chcel, aby ďalej
pokračovali sa nakoniec rozhodli ísť ďalej a začali si hľadať nového frontmana.
Vyberali z viacerých kandidátov. Bol ním napríklad Buzz Shearman z kanadskej
kapely Moxy, Terry Slesser zo skupiny Back Street Crawler, ale aj Noddy Holder z
anglickej glam rockovej legendy Slade. Voľba nakoniec padla na Briana Johnsona,
speváka a lídra inej glam rockovej kapely, ktorá sa volala Geordie.

Angus Young neskôr v rozhovore spomenul, že „prvýkrát o Brianovi počul od Bona
Scotta. Bon hovoril o tom ako raz bol v Anglicku na turné s kapelou a Brian bol
v skupine nazvanej „Geordie“. Bon o Brianovi hovoril ako o vynikajúcom
spevákovi, ktorý mal štýl ako Little Richard. Little Richard bol veľkým Bonovým
idolom. Spomínal, že keď vtedy videl Briana, Bon si pomyslel, že to je človek,
ktorý vie o čom je rokenrol. Spomínal ho aj pred kapelou v Austrálii.“ Angus
potom dodal, že „keď padlo rozhodnutie, že po Bonovej smrti budú pokračovať,
bolo Brianove meno prvým na ktoré si s Malcolmom spomenuli.“ Pri konkurze
Johnson spieval piesne „Whole Lotta Rosie“, z albumu AC/DC Let There Be Rock a
skladbu „Nutbush City Limits“, ktorú zložili Ike & Tina Turnerovci.

S Brianom Johnsonom skupina skompletizovala skladby, ktoré začala ešte s Bonom
Scottom pripravovať pre album Back in Black. Nahrávali ho krátko po Scottovej
smrti na Bahamách v Compass Point Studios. Producentom výroby bol Mutt Lange a
nahrávanie viedol Tony Platt. Výsledný hudobný nosič sa stal ich najúspešnejším
albumom a jedným z významných hardrockových medzníkov. Obsahoval hity „Hells
Bells“, „You Shook Me All Night Long“, „Rock and Roll Ain't Noise Pollution“ ako
aj samotnú titulnú skladbu albumu. V Spojenom kráľovstve sa dostal na vrchol a v
Spojených štátoch dosiahol v rebríčku Billboard 200 štvrtú pozíciu a držal sa v
ňom 131 týždňov.

V roku 1981 nasledoval album For Those About to Rock We Salute You, ktorý sa
taktiež dobre predával a mal aj pozitívny ohlas hudobnej kritiky. Vyšli k nemu
dva z ich najpopulárnejších singlov: „Let's Get It Up“, a titulná skladba „For
Those About to Rock“, ktoré sa v Spojenom kráľovstve dostali na 13. a15. miesto
hudobných rebríčkov.

Potom ako začal mať bubeník Phil Rudd problémy s drogami a alkoholom, začal sa
zhoršovať aj jeho vzťah k Malmovi Youngovi až kým nevyvrcholil do fyzickej
konfrontácii, po ktorej Rudda vyhodili z kapely. K nahrávaniu bicích sekcií
nových skladieb pozvali štúdiového hudobníka B.J. Wilsona, no tieto časti
nakoniec neboli použité, lebo Rudd ich už aj tak dokončil. V lete roku 1983 po
koncertnom turné nahradil Rudda anglický hráč na bicie nástroje, Simon Wright.
Skupina na tomto turné vystúpila v USA a Spojenom kráľovstve pred 700 tisícovým
publikom. Na koncertoch s nimi medzi inými hrali aj Simon Kirke, ktorý sa
preslávil ako bubeník v skupinách Free a Bad Company a Paul Thompson z Roxy
Music.

Kapela sa v tom istom roku rozišla s Langem a sama si v roku 1983 vyprodukovala
projekt Flick of the Switch, v ktorom sa snažila vrátiť naspäť surovosť a
jednoduchosť ich prvých nahrávok. Album bol menej úspešný ako predchádzajúce a
bol označený ako neinvenčný a ťažko zapamätateľný. Jeden z kritikov sa vtedy
vyjadril, že „skupina má deväťkrát nahratý ten istý album“. Kapela AC/DC bola
čitateľmi časopisu Kerrang! zvolená za „ôsme najväčšie sklamanie roku 1984“.
Napriek tomu album Flick of the Switch dosiahol v britských rebríčkoch 4.
priečku a menšie úspechy dosiahli aj jeho single „Nervous Shakedown“ a „Flick of
the Switch“. Aj nasledujúci album Fly on the Wall, ktorý bratia Youngovci
vyprodukovali v roku 1985 bol kritikou označený za nenápaditý a bez konkrétneho
hudobného cieľa. K albumu vyšlo aj hudobné video s takým istým názvom. Bola na
ňom snímka kapely, ktorá zahrala päť skladieb z desiatich nahrávok albumu.

V roku 1986 sa kapela AC/DC vrátila do rebríčkov keď nahrala skladbu „Who Made
Who“. Album Who Made Who bol soundtrack pre film Stephena Kinga Vzbura strojov.
Bola na ňom zbierka starších hitov ako „You Shook Me All Night Long“, „Ride On“
s jedným novším „Who Made Who“ a dvoma novými inštrumentálkami „D.T.“ a „Chase
the Ace“.

V roku 1988 sa kapela AC/DC znovu stretla so svojimi pôvodnými producentmi
Harrym Vandom a Georgom Youngom a vo francúzskom nahrávacom štúdiu Studio
Miraval v Le Val (Occitania) nahrali album Blow Up Your Video. Z pôvodných
devätnástich vyprodukovaných skladieb na zvukový nosič vybrali desať. Napriek
tomu, že sa doň kritika navážala, že v podstate neobsahuje nič významné len
nevýraznú výplň, album sa stal komerčne úspešným. Predalo sa z neho toľko ako
dovedna z jeho dvoch predchodcov a dostal sa na druhú priečku v rebríčkoch
Spojeného kráľovstva. Bol to jeden z najúspešnejších albumov skupiny AC/DC od
roku 1980, kedy vydali Back in Black. Na Blow Up Your Video je singel, ktorý sa
umiestnil do Top 20, „Heatseeker“ a z tých populárnejších aj„That's the Way I
Wanna Rock 'n' Roll“. Turné Blow Up Your Video World Tour začalo v austrálskom
Perthe vo februári 1988. V apríli kapela koncertovaním prešla Európu. Malcolm
Young z dôvodu liečenia z alkoholizmu svoju účasť na vystúpeniach prerušil. Jeho
miesto v kapele dočasne nahradil ďalší z rodiny Youngovcov, Stevie Young. Po
turné zo skupiny odišiel Wright, aby začal s kapelou Dio spolupracovať na
nahrávaní projektu Lock Up the Wolves. Na jeho miesto prišiel do AC/DC štúdiový
veterán Chris Slade. Mimo kapely bol niekoľko mesiacov, kým ukončil rozvodové
konanie aj Brian Johnson, Napriek tomu bratia Youngovci pracovali na písaní
skladieb pre nasledujúci album a prakticky takto pokračovali aj pri ďalších
projektoch až do Black Ice z roku.

V roku 1994 Angus a Malcolm pozvali Rudda na niekoľko improvizačných vystúpení.
Následne na to nahradil Sladea, ktorý sa s kapelou rozišiel v dobrom, lebo
videl, že jej členovia veľmi chcú aby spolu znovu spolupracovali. Táto pôvodná
zostava kapely z rokov 1980 – 83 sa spolu s producentom Rickom Rubinom spojila v
Los Angeles aby v štúdiách Ocean Way Studios nahrala a v roku 1995 vydala album
Ballbreaker. Prvým singlom albumu bol „Hard as a Rock“, ďalšími dvoma boli „Hail
Caesar“ a „Cover You in Oil“.

V roku 1997 AC/DC vydali box set Bonfire. Obsahoval štyri albumy: remastrovanú
verziu Back in Black, zbierku alternatívnych nahrávok, skladieb, ktoré sa počas
produkcie nedostali na oficiálne albumy pod názvom Volts a dva koncertné albumy
Live from the Atlantic Studios a Let There Be Rock: The Movie. Live from the
Atlantic Studios nahrali 7. decembra 1977 v Atlantic Studios v New Yorku, Let
There Be Rock: The Movie bol dvojalbum, ktorý nahrali v parížskom koncertnom
sále Pavillon de Paris a bol soundtrackom k filmu AC/DC: Let There Be Rock.
Americká verzia box setu obsahovala farebnú brožúrku, obojstranný plagát,
samolepku, dočasnú tetovačku, pivový otvárač na kľúčenke a gitarové brnkadlo.

V roku 200 skupina vydala album Stiff Upper Lip, ktorý im produkoval v kanadskom
Vancouveri Warehouse Studiu ich brat George Young. U kritiky mal tento projekt
lepšiu odozvu ako Ballbreaker, no považovali ho za málo nápaditý. Pri
austrálskej edícii albumu bol aj bonusový disk s tromi ukážkovými videami a
niekoľkými koncertnými vystúpeniami, ktoré vznikli v roku 1996 v španielskom
Madride. Album Stiff Upper Lip sa v piatich krajinách dostal na prvú priečku
hitparád. Medz nimi bola Argentína a Nemecko, v troch krajinách bol album druhý
(Španielsko, Francúzsko a Švačiarsko), tretím bol v Austrálii, piaty v Kanade a
Portugalsku a siedmy bol v Nŕsku, Maďarsku a v USA. Jeho prvý singel, „Stiff
Upper Lip“ bol štyri týždne prvým v rebríčku US Mainstream Rock. Aj ďalšie
single albumu sa umiestnili dobre: „Satellite Blues“ (#7) a „Safe in New York
City“ (#31).

Dňa 30. júla 2003 skupina vystúpila spolu s Rolling Stones a Rush na benefičnom
podujatí Molson Canadian Rocks for Toronto. Koncert videlo pol milióna
návštevníkov. Jeho cieľom bolo pomôcť mestu prekonať negatívnu publicitu,
vyplývajúcu z účinkov epidémie SARS. Koncert je držiteľom rekordu za najväčšie
platené hudobné podujatie v severoamerickej histórii. V roku 2005 sa skupina
AC/DC dostala na druhé miesto zoznamu najlepšie platených umeclov zábavného
priemyslu, v roku 2006 bola v tomto zozname šiesta, aj napriek tomu, že od roku
2000 nevydala žiadny album a od roku 2003 nikde nekoncertovala.

Dňa 16. októbra 2007 vydavateľstvo Columbia Records vydalo dvoj a troj DVD
album, ktorá má názov Plug Me In. Jeho zbierka obsahuje päť a sedem hodín
vzácnych nahrávok a dokonca aj záznam AC/DC ako hrajú na strednej škole „School
Days“, „T.N.T.“, „She's Got Balls“ a „It's a Long Way to the Top“. Na DVD
kompilácii Family Jewels prvý disk obsahuje vzácne zábery s Bonom Scottom, druhý
je z éry s Brianom Johnsonom. Pre zberateľov vyšla špeciálna verzia, ktorá má
tretí disk s 21 nahrávkami z vystúpení s Johnsonom aj Scottom a viacerými
rozhovormi.

Debut kapely AC/DC vo videohre je v hrateľnej nahrávke „Let There Be Rock“ hry
Rock Band 2. Skladby z ich koncertného albumu Live at Donington sú súčasťou
série hier Rock Band series, ktorú americká obchodná sieť Wal-Mart exkluzívne
distribuuje pod názvom AC/DC Live: Rock Band Track Pack.

Z koncertu z júla 1996, ktorý sa konal v Plaza De Toros de las Ventas v
španielskom Madride pochádza vynovený Blu-ray a DVD nosič, ktorý po názvom No
Bull: The Directors Cut skupina AC/DC vydala 9. septembra 2008.

Dňa 18. augusta 2008 vydavateľstvo Columbia Records vyhlásilo, že 18. októbra v
Austrálii a vo zvyšku sveta 20. októbra toho istého roku vyjde štúdiový album
Black Ice. Hudobný nosič s 15 nahrávkami bol prvým, ktorý vyšiel po ôsmich
rokoch. Jeho producentom bol Brendan O'Brien (spolupracoval napríklad aj s Pearl
Jam, Soundgarden, Incubus či s Audioslave) a jeho technickú realizáciu mal na
starosti Mike Fraser. Tak ako Stiff Upper Lip bol album nahrávaný vo Vancouveri
v Britskej Kolumbii v The Warehouse Studio. Exkluzivitu v predaji albumu Black
Ice mali v USA obchodné siete Walmart, Sam's Club a oficiálne stránky kapely
AC/DC.

Prvým singlom albumu, ktorý zaznel v rádiách 28. augusta, bola skladba „Rock 'n'
Roll Train“. Dňa 15. augusta ku skladbe nahrali hudobné video, v ktorom
účinkovala špeciálne vybraná skupina fanúšikov. Album Black Ice debutoval na
prvých priečkach v 19. krajinách. Od marca roku 1991, kedy začalo byť pre
Billboard vykonávané meranie predaja hudobných nosičov v systéme Nielsen
SoundScan bol tento album najlepším, ktorý vydalo vydavateľstvo Columbia
Records. V ôsmich krajinách bol Black Ice certifikovaný ako multi platinový:
bolo to v USA, Austrálii, v Kanade, v Švajčiarsku, Švédsku, Nórsku, Nemecku a v
Českej republike. Platinový bol v dvanástich štátoch: Rakúsko, Belgicko, Dánsko,
Fínsko, Francúzsko, Maďasrko, Írsko, Taliansko, Spojené kráľovstvo, Argentína, v
Singapure a na Novom Zélande, a zlatý bol v štyroch ďalších krajinách: v
Holandsku, Španielsku, Poľsku a v Brazílii. Osemnásť mesačné koncertné truné,
Black Ice World Tour, ktoré malo pôvodne začať 1. septembra, začalo 28. októbra
v americkom štáte Pensylvánia, v meste Wilkes-Barre. Dňa 15. septembra 2008
skupina AC/DC debutovala vo vysielaniach rádia Sirius v programe, kde sa konal
rozhovoril s jej členov a vysielanie ich hudobných nahrávok. Koncom septembra
2009, potom ako Johnson podstúpil operáciu vredov, kapela zrušila šesť
koncertov. Dňa 29. septembra skupina oznámila, že vydáva kolekciu štúdiových a
koncertných rarít pod názvom Backtracks. Box set vyšiel 10. novembra 2009.
Obsahoval tri CD, dva DVD a jednu vinylovú LP platňu.

V novembri roku 2009 bola kapela AC/DC v austrálskom časopise Business Review
Weekly označená za najlepšie zarábajúcich v zábavnom priemysle. Po štyroch
rokoch prekonala chlapčenskú skupinu The Wiggles zárobkom 105 miliónov dolárov.

Dňa 19. apríla 2010 kapela AC/DC vydala soundtrack k filmu Iron Man 2. Mesiac
nato boli AC/DC jedným z hlavných účinkujúcich na podujatí Download Festival,
ktoré sa konalo v Donington Parku. V španielskom Bilbau ukončila skupina 28.
júna 2010 koncertné turné Black Ice World Tour. Počas 20 mesiacov hrala asi pred
päťmiliónovým publikom v 108 mestách z 28 krajím. Z troch koncertov z decembra
2009 v argentískom River Plate Stadium vyšlo 10. mája 2010 koncertné DVD Live at
River Plate. Z DVD vyšiel exkluzívny singel „Shoot to Thrill“/„War Machine“. V
roku 2011 skupina vydala aj DVD a Blu-ray AC/DC: Let There Be Rock.

Začiatkom mája roku 2011 sa Angus Youn vyjadril, že kapela AC/DC plánuje ďalšie
celosvetové koncertné turné. K turné mal v najbližšej dobe vyjsť aj nový
štúdiový album. Na rok 2013 vychádzalo aj 40. výročie vzniku AC/DC. V náväznosti
na to sa Brian Johnson v programe „That Metal Show“, ktorý vysielal hudobný
televízny kanál VH1 Classic vyjadril, že by sa skupina mala znovu vrátiť do
nahrávacieho štúdia, aby mohla v prvej polovici roku 2013 vydať nový album.
Neskôr Johnson poznamenal, že nahrávanie a teda ja vydanie nového albumu dočasne
mešká kvôli ochoreniu jedného z členov kapely. Neupresnil o ktorého člena ide,
ale dodal, že situácia nie je natoľko vážna, že by sa tento člen nemal šancu
zotaviť. V máji 2012 Malcom Young potvrdil, že skupina pracuje na potenciálnom
nasledovníkovi albumu Black Ice, no dodal, že naň budú musieť počkať dlhšie ako
si pôvodne mysleli. Dňa 19. novembra 2012 kapela vydala po 20 rokoch prvý
koncertný album Live at River Plate.

V apríli roku 2013 frontman kapely Aerosmith, Steven Tyler, povedal, že by chcel
za každú cenu spolu s AC/DC absolvovať koncertné turné. Dňa 16. apríla 2014 na
predošlé správy kapela AC/DC reagovala vyhlásením, že skupina je mimo scény,
lebo Malcolm je vážne chorý a nie je schopný vystupovať. Brian Johnson to
komentoval, že „nie sú mimo, ale sú definitívne rozhodnutí ísť do Vacouveru,
zobrať so sebou gitary a brnkať, skúšať a uvidia, či niekto neobjavil novú
melódiu a iné hudobné nápady. Ak sa čokoľvek stane, tak to nahrajú“. Následne na
to na svojej Facebookovej stránke skupina AC/DC oznámila, že Malcolm Young si
dal od nich zo zdravotných dôvodov pauzu. Posledná veta ich oficiálneho
stanoviska bola: „Kapela bude aj naďalej robiť hudbu.“ V júni Johnson oznámil,
že s najväčšou pravdepodobnosťou sa koncom roka 2014 skupina AC/DC vydá na
koncertné turné. V júli 2014 kapela potvrdila, že spolu s Malcolmovým synovcom,
Steviem Youngom, v štúdiu dokončili nový album.

Dňa 29. augusta 2014 vydal Phil Rudd svoj prvý sólový štúdiový album, Head Job.
Zároveň potvrdil, že kapela AC/DC vôbec nepomýšľa na odchod do dôchodku.

Dňa 23. septembra 2014 manažment Albert Music, ktorý spravuje hudobný katalóg
austrálskej rockovej skupiny AC/DC, vyhlásil, že jeden z pôvodných členov
skupiny, Malcolm Young, oficiálne odchádza od kapely. Skupina zároveň vydáva
nový hudobný album, Rock or Bust, na ktorom je jedenásť nových nahrávok. Album,
ktorý bol prvý v histórii AC/DC produkovaný bez účasti Malcoma Younga, vyšiel
28. novembra 2014. Skupina tiež vyhlásila svoje plány spolu s Malcolmovým a
Angusovým synovcom Steviem Youngom absolvovať svetové koncertné turné.

Dňa 6. novembra 2014 bol po policajnej razii v jeho dome Rudd obvinený z pokusu
o objednávku vraždy a za držanie mafetamínu a marihuany. Obvinenie z objednávky
vraždy bolo neskôr stiahnuté, no ostatné obvinenia zostali v platnosti. Skupina
AC/DC vydala vyjadrenie, že turné na podporu Rock or Bust by sa malo konať, no
nie je isté, že sa na ňom zúčastní aj Rudd a či je ešte stále členom kapely. Dňa
13. novembra Angus Young v rozhovore poznamenal, že v skupine zažili s Ruddom
určité problémy už pri nahrávaní Rock or Bust, no situácia okolo neho ich aj tak
prekvapila. Rudd sa takisto nenachádza na vidu a fotografiách, a nie je ani
spomínaný v súvislosti s budúcnosťou kapely, no v tejto fáze je to aj tak pre
nich ťažké rozhodnutie. Dodal aj, že skupina môže pokračovať a on si to musí
vyriešiť sám. I keď v tejto chvíli je všetko otázne. Ale aj tak ak pôjde skupina
na turné, bubeník bude v nej mať svoje miesto.

Počas charitatívneho stretnutia pred udeľovaním cien Grammy sa kapela AC/DC
fotografovala spolu s predošlým bubeníkom, Chrisom Sladeom. Neskôr bolo
potvrdené, že Slade bude účinkovať na Grammy a na nasledujúcom turné. V apríli
2015 sa Rudd priznal k držaniu drôg a plánom na zabitie svojho bývalého
asistenta. Krátko potom skupina na svojich webových stránkach odstránila Rudda z
pozície hráča na bicie nástroje a nahradila ho Chrisom Sladeom. Dňa 9. júla 2015
bol Rudd napriek všetkým snahám o oslobodenie odsúdený na osem mesiacov domáceho
väzenia.

Dňa 10. marca 2003 bola skupina AC/DC uvedená do Rokenrolovej sieni slávy. Počas
ceremónie kapela hrala skladby „Highway to Hell“ „You Shook Me All Night Long“,
ktoré zaspieval ako hosť Steven Tyler zo skupiny Aerosmith. Steven označil
energické akordy nahrávok AC/DC za „hrom od protinožcov“. Počas ďakovnej reči
Brian Johnson zacitoval ich pieseň z roku 1977: „Let There Be Rock“.

V máji roku 2003 Malcolm Young prijal cenu Teda Alberta za výnimočný prínos pre
austrálsku hudbu, počas ktorej dal špeciálnu poctu Bonovi Scottovi.

Dňa 1. októbra 2004 bola v centre mesta Melbourne premenovaná Corporation Lane
na ACDC Lane. Ulica sa nachádza blízko ulice Swanston Street kde v roku 1975, na
korbe náklaďáku, kapela nahrala videoklip k svojmu hitu "It's a Long Way to the
Top".

V roku 2009 asociácia Recording Industry Association of America aktualizovala
výsledok predaja hudobných nosičov tejto kapely v Spojených štátoch zo
69 miliónov na 71 miliónov. Skupina AC/DC sa týmto stala piatou najlepšie
predávanou kapelou v americkej histórii a medzi všetkými hudobníkmi obsadila
jedenáste miesto. Predbehla popové stálice ako sú Madonna, či Mariah Carey. RIAA
takisto certifikovala album Back in Black za jeho predaj 22 miliónov kópií na
dvojnásobne diamantový. Album sa stal piatym najlepšie predávaným v histórii
Spojených štátov. Celosvetovo tento album dosiahol predaj 50 miliónov nosičov,
vďaka čomu sa drží v prvej desiatke medzi najpredávanejšími albumami sveta.

Poznámka: Pred vydaním ich debutového albumu High Voltage (1975) prešli AC/DC
viacerými ďalšími personálnymi zmenami.



https://sk.wikipedia.org/wiki/Ma%C4%8Farsko

Maďarsko (maď. Magyarország; dlhé tvary 1918 – 1919 Maďarská (ľudová) republika
(alebo aj Maďarská demokratická republika), 1919 Maďarská republika rád, 1919
Maďarská (ľudová) republika (alebo aj Maďarská demokratická republika), 1919 –
1920 Maďarská republika, 1920 – 1946 Maďarské kráľovstvo, 1946 – 1949 Maďarská
republika, 1949 – 1989 Maďarská ľudová republika, 1989 – 2011 Maďarská
republika, od roku 2012 dlhý tvar nie je) je vnútrozemský štát v Panónskej
nížine v strednej Európe. Má rozlohu 93 030 km² a takmer 10 miliónov obyvateľov.
Maďarsko je členom Európskej únie a Schengenského priestoru. Na severe hraničí
so Slovenskom, na severovýchode s Ukrajinou, na východe s Rumunskom, na
juhovýchode so Srbskom a Chorvátskom, na juhozápade so Slovinskom a na západe s
Rakúskom.

Hlavným mestom krajiny je Budapešť. Ďalšie väčšie mestá nad 100 000 obyvateľov
sú Debrecín, Miškovec, Segedín, Pécs (Päťkostolie), Győr (Ráb), Níreďháza,
Kecskemét a Székesfehérvár (Stoličný Belehrad). Od roku 1996 je krajina členom
OECD, v roku 1999 vstúpila do NATO a roku 2004 do Európskej únie. Spolu s
okolitými krajinami je členom tzv. Vyšehradskej skupiny.

Maďarsko je mnohými ľuďmi vnímané ako krajina kúpeľov, vína a ostrých jedál.
Dnešná tvár Maďarska vznikla kombináciou mnohých vplyvov, ako z pôvodného domova
Maďarov na Urale, tak najrôznejších európskych vplyvov, a to zo západných
oblastí, viac však z oblastí smerom na juhovýchod od krajiny, zvlášť počas dlhej
doby, keď bola značná časť Uhorska obsadená Osmanskou ríšou. Asi najtypickejším
znakom pôvodu Maďarov je ich jazyk. Maďarčina, ktorá patrí k ugrofínskej
jazykovej skupine, je vzdialene príbuzná niekoľkých jazykom, ktorými sa hovorí
na severe a severovýchode Európy (fínčina, estónčina, komi a iné).
Najpodobnejšie jazyky sa dochovali vo zvyškoch v Ruskom Chantyjsko-mansijskom
autonómnom okruhu na západnej Sibíri. Maďari, vedení Arpádom, prišli do Európy
koncom 9. storočia. Odvtedy sú Maďari a ich Maďarsko neoddeliteľnou súčasťou
Európy. Novodobé dejiny Maďarska sú tesne späté s českými, slovenskými,
rakúskymi aj balkánskymi dejinami.

Dnešné Maďarsko je iba časť historického Uhorska. Cez dve tretiny územia
Uhorského kráľovstva totiž bolo po prvej svetovej vojne v dôsledku Trianonskej
mierovej zmluvy pripojené k susedným štátom, väčšinou novovzniknutým. Zvyškové
Uhorsko je od toho času v českom a slovenskom prostredí nazývané ako Maďarsko
(iné jazyky vrátane maďarčiny tieto pojmy nerozlišujú). Strata historických
území zosilnená o fakt, že mimo nových hraníc zostalo niekoľko miliónov Maďarov,
spolu s tradičným maďarským pocitom izolácie a výlučnosti, dodnes do určitej
miery negatívne ovplyvňuje vzťahy Maďarska s niektorými jeho susedmi a rezonuje
aj v maďarskej domácej politike.

Predkovia dnešných etnických Maďarov boli staromaďarské kmene, ktoré prišli do
Panónskej panvy v roku 896 a postupne asimilovali značnú časť pôvodného
slovanského obyvateľstva. Okolo roku 1000 vytvorili štát nazývaný Uhorsko. Za
vlády Štefana (okolo roku 1000) začali Maďari prijímať kresťanstvo.

Po roku 1526, teda po bitke pri Moháči, sa tá časť Uhorska, ktorej zhruba
zodpovedá dnešné Maďarsko, stala priamou súčasťou Osmanskej ríše a ostatné
územie (Kráľovské Uhorsko) sa stalo súčasťou Rakúskej monarchie, teda tam vládli
Habsburgovci. Proti Habsburgovcom v priebehu 17. a 18. storočia vypuklo niekoľko
protihabsburských stavovských povstaní, tie sa však na území dnešného Maďarska
odohrávali len marginálne.

V roku 1848 v krajine vypukla revolúcia, ktorú rakúska vláda v roku 1849
potlačila aj za pomoci ruských vojsk. Až v roku 1867 došlo k rakúsko-uhorskému
vyrovnaniu, kedy sa Rakúska monarchia zmenila na dualistický
štát Rakúsko-Uhorsko, ktorý existoval až do konca 1. svetovej vojny.
Rakúsko-Uhorsko vstúpilo do vojny, keď napadlo Srbsko, ktoré však malo podporu
Ruska a ďalších krajín Dohody.

Dlhotrvajúcou vojnou bola krajina výrazne oslabená. V novembri 1918 zaniklo
Uhorské kráľovstvo (Uhorsko) a rozpadlo sa na nástupnícke štáty: Maďarskú
(ľudovú) republiku, Česko-Slovensko (na severe), Kráľovstvo Srbov, Chorvátov a
Slovincov (na juhu) a východné pohraničie bolo pripojené k Rumunsku a západné
pohraničie – Burgenland (trochu neskôr) k Rakúsku. Zmeny hraníc boli neskôr
potvrdené Trianonskou zmluvou. V roku 1930 v krajine napriek zmenám hraníc podľa
oficiálnych údajov Maďarska žilo ešte stále 477 153 Nemcov (resp. 811 770
nemecky hovoriacich), 104 819 Slovákov (resp. 399 170 slovensky hovoriacich) či
54 360 Chorvátov a Srbov (resp. 82 003 srbochorvátsky hovoriacich).

Na jar 1919 vláda padla a bola vyhlásená tzv. Maďarská republika rád, ktorá sa
pokúsila na Slovensku vytvoriť Slovenskú republiku rád, no nakoniec bola
potlačená rumunskými a česko-slovenskými vojskami na pokyn dohodových mocností v
lete 1919. Po prechodnej vláde sociálnych demokratov sa v roku 1920 k moci
dostal Miklós Horthy a vyhlásil Maďarské kráľovstvo (v maďarčine je výraz zhodný
s výrazom Uhorské kráľovstvo), ktoré však nemalo kráľa. Horthy v Maďarsku
nastolil jeden z prvých fašistických režimov v Európe. Hlavným cieľom štátu bola
obnova Uhorska, alebo aspoň pripojenie časti území susedných štátov. Režim úzko
spolupracoval s fašistickým režimom v Taliansku a neskôr s nacistickým Nemeckom.
Už v roku 1920 bol prijatý prvý protižidovský zákon.

Počas 2. svetovej vojny viedol Maďarsko spočiatku naďalej M. Horthy. Krajina
získala časť území okolitých krajín (vrátane Slovenska) v dôsledku prvej a
druhej viedenskej arbitráže. Z územia Slovenska takto pričleneného k Maďarsku
muselo odísť okolo 100 000 Slovákov alebo Čechov. Maďarsko sa zúčastnilo vojny
na strane vojsk Osi, jeho jednotky bojovali na východnom fronte. Od 19. marca
1944 bolo maďarské územie obsadené nemeckými vojskami, v októbri bol Horthy
nútený odstúpiť a jeho miesto prebral radikálny fašistický politik F. Szálasi.
Zavládol teror tzv. Šípových krížov. Územie Maďarska oslobodzoval sovietsky 2. a
3. ukrajinský front. Najťažšie boje prebiehali v oblasti Debrecínu, Níreďházy a
Budapešti.

Po skončení druhej svetovej vojny vznikla v roku 1949 Maďarská ľudová republika
(u nás nazývaná aj Maďarská ľudovodemokratická republika, maď. Magyar
Népköztársaság), v ktorej vládli komunisti. V roku 1956 vypuklo v štáte
protikomunistické povstanie, ktoré následne potlačili sovietske vojská. Krajina
sa podieľala aj na vpáde vojsk krajín Varšavskej zmluvy do Česko-Slovenska v
auguste 1968.

V roku 1989 krajina ako jedna z prvých v regióne zrušila prísny režim na svojich
západných hraniciach a prispela tak k pádu Železnej opony. Po páde socializmu sa
krajina stala trhovou ekonomikou. Spolu s okolitými spriaznenými krajinami v
roku 1991 vytvorila neformálne spoločenstvo s cieľom podpory procesu európskej
integrácie a transformácie ekonomík, ktoré je označované ako Vyšehradská
skupina. V roku 1999 Maďarsko vstúpilo do NATO a v roku 2004 do Európskej únie.
Od decembra 2007 je aj súčasťou Shengenského priestoru.

Maďarsko je vnútrozemská krajina rozprestierajúca sa na nížinách v Panónskej
panve s pohoriami na slovenských hraniciach s najvyšším vrchom Kékes 1 014 m v
pohorí Matra. Má rozlohu 93 030 km². Až 68 % povrchu krajiny tvoria nížiny,
pričom 30 % sa nachádza vo výške 200 – 400 m n. m.

Maďarsko je svojou najväčšou riekou Dunajom rozdelené na dve časti, časť západne
od Dunaja sa nazýva Zadunajsko (Dunántúl). V tejto oblasti sa nachádzajú i
východné výbežky Álp a Maďarské stredohorie s pohoriami Mecsek, Bakonský les,
Vertešské vrchy, Gerecse, Pilišské vrchy a Buda. Oblasť na východ od Tisy sa
označuje Tiszántúl. Oblasť medzi týmito riekami sa nazýva medziriečie Tisy a
Dunaja (Duna–Tisza köze). Veľkú časť územia tvorí Veľká dunajská kotlina
(Alföld). Na severozápade sa nachádza Malá dunajská kotlina (Kisalföld) a
Severné stredohorie s južnými výbežkami Karpát, ktoré tvorí vrchovina Börzsöny,
Cserhát, Matra, Bukové vrchy (Bükk), Tokajské a Zemplínske vrchy, ktoré zasahujú
aj na územie Slovenska.

Územie Maďarska je obklopené vrásovo-príkrovovými pohoriami Álp, Karpát a
Dinaríd. Príkrovy v týchto oblastiach boli formované najmä počas jury a kriedy.
Tieto celky spoločne s podložím Panónskej panvy budujú samostatný celok
označovaný ako Alcapa, ktorý buduje hlavne severozápad územia, popri ňom sa na
juhovýchode nachádza ďalšia tektonická jednotka označovaná ako teran Tisia,
ktorý sa do svojej dnešnej polohy dostal zrejme v priebehu miocénu. Obe tieto
jednotky oddeľuje hlboko založená stredomaďarská línia, ktorá predstavuje
miocénny smerne-posuvný zlom.

Panónska panva vznikla začiatkom miocénu rozsiahlou extenziou, spôsobenou
zánikom oceánu vo Vonkajších Karpatoch. Jej výplň tvoria hlavne íly, piesky a
štrky. Hlavná fáza extenzie sa skončila v miocéne, do pliocénu a kvartéru
pokračovala iba termálna subsidencia. Tieto procesy riftingu sprevádzal i
pomerne výdatný vulkanizmus. Nachádzajú sa tu ložiská bauxitu a mangánových rúd,
ktoré však nepokrývajú celú spotrebu v krajine. Krajina má tiež zásoby zemného
plynu a ropy, ktoré však v prevažnej miere tiež dováža. Významné sú i zásoby
hnedého uhlia.

Najvýznamnejšou riekou v Maďarsku je Dunaj (Duna), ktorý preteká krajinou v
dĺžke 420 km. Ďalšie rieky sú Tisa (Tisza) a Dráva. Hlavne v okolí Tisy je
vybudovaných veľa zavlažovacích zariadení. V Zadunajsku leží Balaton. Najväčšie
termálne jazero na svete je Hévízske jazero v Kúpeľoch Hévíz. Druhé najväčšie
jazero v Panónskej panve je Jazero na Tise (Tisza-tó, predtým nazývané Kiskörei
víztároló), ktoré je možno aj najväčšie umelo založené jazero v Európe.

Maďarsko má kontinentálne podnebie s teplými a suchými letami s občasnými
silnými zrážkami a studené zimy s dostatkom snehu. Priemerná ročná teplota je
približne 9,7 °C. Najvyššie letné teploty dosahujú 42 °C, najnižšie zimné mrazy
dosahujú −29 °C. Priemerná teplota v lete je od 27 °C do 35 °C a v zime od 0 °C
do −15 °C. Ročný úhrn zrážok dosahuje 600 mm a klesá generálne zo západu na
východ.

V Maďarsku k januáru 2013 žilo 9 909 000 obyvateľov. Pôrodnosť sa pohybuje okolo
9 na 1000 obyvateľov. Celkovo má Maďarsko dlhodobo nízku pôrodnosť a prejavuje
sa tu dlhodobý pokles počtu obyvateľov. 68% ľudí žije v mestách, pričom v
Budapešti takmer až pätina obyvateľstva. Priemerná dĺžka života je 73,44 roka, u
mužov 69,27 roka a u žien 77,87 roka. Väčšina obyvateľstva hovorí po maďarsky.
Gramotnosť dosahuje 99,4%.

Obyvateľstvo má pomerne homogénne národnostné zloženie, Maďari tvoria 94,40 %
obyvateľov. Rómovia 2,02 %, Nemci 1,18 %, Slováci 0,17 %, Chorváti 0,15%, Rumuni
0,14 %, Ukrajinci 0,07 %, Srbi 0,03 %, Gréci 0,07 %, Slovinci 0,05 %, Číňania
0,03 % a iní. Maďari tvoria aj veľké menšiny v okolitých krajinách.

Náboženské zloženie obyvateľstva: rímski katolíci 51,9 %, reformovaní / kalvíni
/ 15,9 %, bez vyznania 14,5 %, luteráni 3,0 %, grécki katolíci 2,6 %, baptisti
0,2 %, pravoslávni 0,1 %, židia 0,1 % a iní.

Maďarsko po roku 1990 prešlo z centrálne plánovaného hospodárstva na trhovú
ekonomiku. Zjednodušenie tohto prechodu uľahčili i čiastočné reformy uskutočnené
pred pádom socializmu. Súkromný sektor sa podieľa na tvorbe viac ako 80% HDP.

Dopad svetovej finančnej krízy z roku 2007/2008 bol v Maďarsku zosilnený tým, že
Maďarsko vykazovalo vysoký deficit na bežnom účte, deficit štátneho rozpočtu a
vysoké zadlženie domácností v cudzej mene. Preto v októbri 2008 došlo k značnému
znehodnoteniu forintu, zvýšeniu hlavnej úrokovej miery a ekonomické subjekty
prestali byť ochotné štátu požičiavať finančné prostriedky. Maďarsko následne
dostalo od Európskej únie a MMF celkovo úver (úverovú linku) vo výške vyše 25
miliárd eur. V roku 2009 v Maďarsku v dôsledku finančnej krízy aj úsporných
opatrení vlády klesal export, domáca spotreba aj investície.

Významnými odvetviami Maďarského priemyslu sú strojárstvo (hlavne výroba
dopravných prostriedkov, napr. automobilky Suzuki a Opel), chemický priemysel a
textilná výroba. V minulosti významný potravinársky priemysel je úzko previazaný
s poľnohospodárstvom a v dnešnej dobe stráca svoju dominantnú úlohu. Napriek
tomu je však významným exportérom mäsa, hydiny, obilnín a vína.

Poľnohospodárstvo má vhodné podmienky hlavne vďaka priaznivým klimatickým
pomerom a kvalitnej pôde, ktorá zaberá asi 60% povrchu krajiny. Rozšírená je
živočíšna i rastlinná výroba. V živočíšnej výrobe prevláda chov ošípaných,
hovädzieho dobytka, koní, oviec a hydiny. Významnými pestovanými plodinami sú
pšenica, kukurica, zemiaky, cukrová repa, slnečnica, sladovnícky jačmeň, tabak,
konope a ľan. Významné je tiež pestovanie zeleniny, hlavne papriky, cibule,
ktoré sa používajú na výrobu korenia. Produkcia ovocia plne pokrýva domácu
spotrebu. Významné je tiež vinohradníctvo a výroba kvalitných vín.



https://sk.wikipedia.org/wiki/Gr%C3%B3nsko

Grónsko (grón. Kalaallit Nunaat – „Krajina ľudí“, po dánsky Grønland – „Zelená
krajina“) sa nachádza severovýchodne od Kanady, čím je geograficky súčasťou
Severnej Ameriky – ale historicky, politicky a ekonomicky ide o krajinu veľmi
prepojenú s Európou.

Grónsko je najväčší ostrov na svete (rozloha: 2 175 600 km².), ale len 15
percent územia (asi o veľkosti Britských ostrovov) je trvale bez ľadu. Zvyšok
pokrýva ľad dosahujúci miestami hrúbku až 3 000 m. Tento ľadovec (pokrývajúci
približne 1,8 milióna km2) je po Antarktickom ľadovci druhý najväčší na svete.

Ostrov objavil roku 875 vikingský moreplavec Gunnbjorn. V rokoch 982 – 985
preskúmal juhozápadné pobrežie Erik Červený. Neskôr ostrov osídlili
prisťahovalci z Islandu. Na ostrove žije iba 56 000 ľudí, z čoho je 48 000
Inuitov. Úradným jazykom je grónčina. Do júna 2009 bola úradným jazykom okrem
grónčiny aj dánčina. Grónsko bolo kolóniou od roku 1380 a až keď sa roku 1953
stalo súčasťou Dánska, získalo autonómiu. Aj Grónsko reprezentujú v dánskom
parlamente dvaja stáli zástupcovia. Grónsky parlament Landsting sa volí každé
štyri roky.

V krajine sídli parlament (Landsting) volený na 4 roky, ktorý zo svojich 31
poslancov volí premiéra a vládu (Hjemmestyre). Tá riadi všetky záležitosti
týkajúce sa grónskej domácej politiky vrátane zákonodarstva. Dánsku pripadá len
obrana krajiny a zahraničná politika, pričom samozrejme mnoho rôznych aspektov
zahraničnej politiky spravujú sami Grónčania (vzťahy s ostatnými Inuitmi a
pod..) Grónsko rovnako ako Dánsko nie je členom Menovej Únie (neprijalo euro).

Hlavou štátu je dánsky monarcha, v súčasnej dobe Margaréta II. Dánska. Premiérom
je zvyčajne predseda najsilnejšej strany v grónskom parlamente.

Grónsko, obzvlášť na nehostinnom východnom pobreží, má vážne socioekonomické
problémy s domácim násilím, sexuálnym zneužívaním neplnoletých, alkoholizmom,
tehotenstvom neplnoletých a vysokým percentom samovrážd. V Grónsku je najväčší
podiel samovrážd na svete. V roku 2006 spáchalo samovraždu 58 ľudí (štatisticky
104 ľudí na 100 000 obyvateľov). Pre porovnanie – v Dánsku je 14 samovrážd na
100 000 obyvateľov a najvyšší počet samovrážd v Európe má Litva (39 samovrážd na
100 000 obyvateľov).

Rozloha Grónska je 2 099 988 km², z toho 1 799 992 km² (85,7%) pripadá na
pevninský ľadovec. Pobrežná čiara je dlhá 39 330 km. Všetky mestá a osady sa
nachádzajú pri pobreží. Z 18 miest je 15 na západnom pobreží (Aasiaat,
Ilulissat, Kangaatsiaq, Qasigiannguit, Qeqertarsuaq, Upernavik, Uummannaq v
severnej časti, Maniitsoq, Nuuk, Paamiut, Sisimiut v strednej časti, a Ivittuut,
Nanortalik, Narsaq, Qaqortoq v južnej časti), 2 vo východnom Grónsku
(Ammassalik, Ittoqqortoormiit) a 1 v severnom Grónsku (Qaanaaq). Tieto tri časti
sa nazývajú Kitaa (Západné Grónsko), Tunu (Východné Grónsko) a Avannaa (Severné
Grónsko) V severovýchodnej časti Grónska sa nenachádza žiadne mesto a bola
vyhlásená za Národný Park Severovýchodné Grónsko. Na ľadovci boli založené 4
výskumné stanice a tábory.

Grónska kultúra začala usadením Inuitských a Vikingských bádateľov na ostrove.
Inuiti stále rybárčia. Každý rok sa tu konajú preteky psích záprahov.

V Grónsku sa bežne používa aj dánčina, najmä v hlavnom meste Nuuk. Grónčinu sa
učí len pár pôvodom negrónčanov, takže na pracoviskách je hlavným jazykom
dánčina.

Tretí jazyk v Grónsku je angličtina, ktorú ovláda väčšina mladých Grónčanov a
Dánov. Niektorí ďalší ľudia ovládajú aj iné jazyky.



https://sk.wikipedia.org/wiki/Slne%C4%8Dn%C3%A1_s%C3%BAstava

Slnečná sústava je planetárna sústava hviezdy Slnko, do ktorej patrí aj Zem.
Skladá sa zo Slnka a všetkých telies, ktoré obiehajú okolo neho; (planét,
trpasličích planét, planétok, komét, mesiacov, meteoroidov, medziplanetárneho
plynu a prachu), rovnako ako aj prostredia, v ktorom sa tento pohyb uskutočňuje.
Zem je treťou planétou slnečnej sústavy. Slnečná sústava je súčasťou oveľa
väčšieho komplexu pozostávajúceho z množstva hviezd a medzihviezdnej
hmoty – Galaxie.

Všetky telesá slnečnej sústavy sa pohybujú po dráhach, ktoré sa nazývajú
kužeľosečky. Sú to kružnica, elipsa, parabola a hyperbola. Pri svojom obehu
okolo Slnka sa telesá riadia Keplerovými zákonmi, aj keď nimi nie je možné
opísať pohyb všetkých telies slnečnej sústavy úplne presne, pretože okrem
gravitačného poľa na ne pôsobia ešte aj iné sily, ako napr. odpor prostredia.
Gravitačné pôsobenie Slnka udržiava veľké telesá slnečnej sústavy na obežných
dráhach (pohybujú sa v uzavretých krivkách – elipsy a kružnice), menšie telesá
sa môžu okrem uzavretých kriviek pohybovať aj po otvorených krivkách (po
parabolách a hyperbolách).

Na meranie vzdialeností v slnečnej sústave sa často používa jednotka
vzdialenosti známa ako astronomická jednotka (skratka AU). Jej veľkosť zodpovedá
strednej vzdialenosti Zeme od Slnka, čo je 149 597 870,691 km. Najbližší bod k
Slnku na dráhe nejakého telesa sa nazýva perihélium, najvzdialenejší afélium.
Základná rovina, voči ktorej určujeme sklon obežných dráh telies sa nazýva
rovina ekliptiky. Je to rovina, v ktorej obieha Zem okolo Slnka.

Astronómovia už poznajú množstvo planetárnych sústav sformovaných okolo iných
hviezd, ako je Slnko. Mnohé zo zatiaľ objavených sústav sa však v množstve
parametrov výrazne odlišujú od slnečnej sústavy, napríklad niektoré ich obrie
planéty obiehajú oveľa bližšie k materskej hviezde. Jedným z prvých výsledkov
výskumu mimoslnečných planét (tzv. exoplanét) je poznanie, že okolo hviezd
slnečného typu sa nemusia nachádzať planetárne sústavy podobné slnečnej sústave.

Centrálne teleso slnečnej sústavy je Slnko, v blízkosti ktorého sa nachádza aj
jej ťažisko. Po eliptických dráhach, blízkych kružniciam, obieha okolo Slnka
osem planét (Merkúr, Venuša, Zem, Mars, Jupiter, Saturn, Urán a Neptún). K
slnečnej sústave patria aj mesiace planét (napr. Mesiac), planétky, kométy,
meteoroidy. Súčasťou slnečnej sústavy je medziplanetárny prach a plyn. Pohyb
týchto telies sa riadi gravitačným zákonom. Pod vplyvom gravitácie veľkých
planét (najmä Jupitera, ktorý je zo všetkých planét najhmotnejší a Neptúna,
ktorý má najdlhšiu veľkú polos) sa však ťažisko celej slnečnej sústavy väčšinou
nenachádza vo vnútri Slnka, ale v jeho blízkosti. Z tohto dôvodu nie je Slnko
voči planétam nehybné, ale samo vykonáva malý obežný pohyb okolo ťažiska
(barycentra). Stredná perióda obehu Slnka okolo ťažiska sústavy sa líši od
použitých metód výpočtu. Pre metódu zmeny rotačného orbitálneho momentu celej
slnečnej sústavy má hodnotu približne 24,88 roka. Ostatné telesá sústavy však
obiehajú okolo ťažiska rádovo v omnoho väčších vzdialenostiach ako Slnko, takže
pre zjednodušenie možno hovoriť, že telesá slnečnej sústavy vykonávajú priamy
alebo nepriamy obežný pohyb okolo Slnka. Pri nepriamom obehu teleso obieha okolo
telesa, ktoré obieha okolo Slnka. Na pohyb prachu a plynu má okrem gravitácie
veľký vplyv aj slnečné žiarenie a magnetické pole. Aby teleso opustilo obežnú
dráhu okolo Slnka a tým aj slnečnú sústavu, musí vyvinúť rýchlosť, ktorá sa
nazýva tretia kozmická rýchlosť. Len výnimočne, napríklad pri rôznych kolíziách
alebo blízkych priblíženiach môže teleso túto rýchlosť prirodzene nadobudnúť. Ak
naopak rýchlosť pohybu telesa voči Slnku klesne pod kritickú hodnotu, teleso sa
začne po špirále blížiť k Slnku a napokon sa vyparí alebo dopadne na jeho
povrch.

Slnko obsahuje 99,866 % hmoty slnečnej sústavy. Na planéty pripadá 0,133 %
hmoty, na ich mesiace len 5,7.10−5 %, na planétky 1,5.10−7 % a na
medziplanetárny prach a plyn iba 2.10−13. Najväčšia planéta slnečnej sústavy je
Jupiter, ktorý má 0,1 % hmotnosti Slnka. Hmota je medzi planétami rozdelená
veľmi nerovnomerne. 93 % všetkej hmoty pripadajúcej na planéty obsahuje Jupiter
a Saturn. To, že najväčšie množstvo hmoty je viazané v Slnku a plynných
planétach veľmi ovplyvňuje aj celkové chemické zloženie slnečnej sústavy (pozri
tabuľku vpravo).

Vzdialenosť poslednej planéty slnečnej sústavy, Neptúna, sa považuje za hranicu
planetárnej časti slnečnej sústavy, menšie telesá obiehajúce Slnko sa však
nachádzajú ešte mnohonásobne ďalej. Celkovú hranicu slnečnej sústavy je ťažko
určiť a veľkosť celej slnečnej sústavy zostáva stále nejasná. Okraj slnečnej
sústavy je vymedzený približne dráhami dlhoperiodických komét, resp. oblasťou, v
ktorej ešte prevláda gravitačné pôsobenie Slnka nad gravitačným pôsobením
okolitých hviezd. Odhaduje sa, že by to mohla byť vzdialenosť až do 100 000 AU,
podľa niektorých zdrojov až 120 000 AU (2 svetelné roky) od Slnka, čo je takmer
polovica vzdialenosti k najbližšej hviezde. Vplyv slnečného vetra končí na
hranici slnečnej atmosféry – heliopauze. O priestore za hranicou heliopauzy,
ktorá je od Slnka vzdialená asi 50 – 1 000 AU, sa už hovorí ako o medzihviezdnom
prostredí.

Slnko je jedna z približne 400 miliárd hviezd našej Galaxie, nazývanej tiež
Mliečna cesta alebo nesprávne Mliečna dráha. Galaxia má tvar špirály s vydutým
hustejším jadrom a plochými redšími ramenami. Slnečná sústava je situovaná v
menej hustej oblasti jedného z týchto ramien, ktoré sa nazýva rameno Orióna a od
stredu Galaxie je vzdialená asi 28 000 svetelných rokov. Spočíva v bubline
horúceho ionizovaného plynu vymedzenej chladnejším a hustejším plynom
neutrálneho vodíka. Táto oblasť (miestna bublina alebo lokálna bublina) je
časťou trubice medzihviezdnej hmoty, ktorá sa tiahne cez galaktický disk až
do galaktického hala. Lokálna bublina vznikla asi pred 340 000 rokmi nárazovou
vlnou, ktorú vyvolala explózia supernovy. Po supernove zostal pulzar Geminga.
Lokálna bublina má hruškovitý tvar s priemerom 200 svetelných rokov na najužšom
mieste a 600 – 700 svetelných rokov na najširšom. Dve tretiny jej objemu sa
nachádzajú nad rovinou Galaxie a jedna tretina pod touto rovinou.

Slnečná sústava sa zúčastňuje na rotácii Galaxie, čiže obieha okolo jej stredu.
Obežná rýchlosť je asi 230 km/s, doba jedného obehu trvá približne 250 miliónov
rokov.

Slnko sa pohybuje cez materiál unikajúci zo skupiny mladých hviezd s názvom
Asociácia Škorpión smerom k Lokálnemu medzihviezdnemu oblaku, pričom ťahá so
sebou všetky telesá slnečnej sústavy. V smere pohybu Slnka sa vytvára rázová
vlna, v ktorej sa častice hviezdneho vetra pribrzďujú a odkláňajú. Rýchlosť
pohybu Slnka vzhľadom na okolité hviezdy je 19,4 km/s a bod, do ktorého smeruje
(apex), sa v súčasnosti nachádza v súhvezdí Herkules.

Ústredné teleso slnečnej sústavy je Slnko. Slnko je obrovská guľa s priemerom
109-krát väčším ako Zem tvorené plazmou s povrchovou teplotou asi 5 700 kelvinov
(~ 5 500°C). Jeho teplota však smerom dovnútra vzrastá a v jadre dosahuje podľa
odhadov až 19 000 000 kelvinov. Po chemickej stránke sa Slnko skladá najmä z
vodíka a hélia, ale v malých množstvách obsahuje všetky chemické prvky známe aj
na Zemi. Slnečná energia a jeho gravitácia riadi všetky procesy v slnečnej
sústave. Zdrojom slnečnej energie sú termojadrové reakcie, ktoré prebiehajú v
jeho jadre a pri ktorých sa každú sekundu spáli 560 miliónov ton vodíka.

Slnko patrí medzi hviezdy hlavnej postupnosti, čo znamená, že v jeho jadre
prebieha premena vodíka na hélium, a že vďaka tomu zostáva dlhodobo stabilné.
Jeho spektrálny typ je G2, čo znamená, že ide o žltú hviezdu. Hmotnosť Slnka
(2×1030 kg) predstavuje 99,87 % hmotnosti celej slnečnej sústavy. Na všetky
telesá slnečnej sústavy dopadá elektromagnetické žiarenie zo Slnka, ktoré
dosahuje celkový žiarivý výkon 3,826.1026 W. Vďaka tomuto žiareniu je možný
život na Zemi. Väčšina telies vrátane všetkých planét obieha Slnko v smere jeho
rotácie. Tento smer sa nazýva aj priamy (prográdny) smer a je dedičstvom po
rotácii pôvodnej prachoplynovej hmloviny, z ktorej všetky telesá slnečnej
sústavy vznikli. Všetky ostatné telesá v slnečnej sústave sú viditeľné len vďaka
tomu, že odrážajú slnečné svetlo, alebo žiaria preto, lebo boli k žiareniu
vybudené slnečnou energiou (napr. kométy alebo polárna žiara).

Rozpínajúca sa horná vrstva slnečnej atmosféry – koróna sa rozptyľuje do
medziplanetárneho priestoru a nazývame ju slnečný vietor. Ide o prúd energeticky
nabitých častíc, ktorý zasahuje všetky telesá bez magnetického poľa schopného
ich odkloniť. Slnečný vietor unáša so sebou siločiary slnečného magnetického
poľa, ktoré sa vo väčších vzdialenostiach od Slnka nazýva medziplanetárne
magnetické pole. Toto pole nie je homogénne a vytvára tzv. prúdové vrstvy. Vo
veľkej škále smerujú jeho siločiary buď k Slnku alebo od Slnka. Vystupujú zo
Slnka kolmo na jeho povrch, ale vo väčších vzdialenostiach sú zakrivené do tvaru
Archimedovej špirály, čo je následok slnečnej rotácie. Intenzita
medziplanetárneho magnetického poľa vo vzrastajúcich vzdialenostiach od Slnka
klesá.

Okolo Slnka obieha po eliptických dráhach osem veľkých, takmer guľatých telies
nazývaných planéty. Všetky obiehajú tým istým, prográdnym smerom približne v
rovine ekliptiky. Za planétu sa považuje každé teleso, ktoré obieha okolo Slnka
a neobieha pritom okolo iného telesa, ktoré je dostatočne hmotné na to, aby ho
vlastná gravitácia sformovala do tvaru gule, a ktoré vyčistilo okolie svojej
obežnej dráhy. Tieto kritériá dlho neboli presne sformulované, za planéty sa
telesá označovali skôr intuitívne alebo na základe tradície. Až v roku 2006
Medzinárodná astronomická únia sformovala presnejšie kritérium oddeľujúce malé
guľaté objekty od planét. Telesá, ktoré nespĺňajú posledné kritérium (vyčistenie
svojej dráhy) sa zaraďujú medzi tzv. trpasličie planéty. Medzi trpasličie
planéty bolo zaradené aj teleso dlhé roky evidované ako planéta – Pluto. Planéty
môžu mať vlastné obežnice – mesiace. Fyzikálne vlastnosti ako teplota, hustota a
hmotnosť planét sú rôzne. Závisia od typu planéty, jej veľkosti a vzdialenosti
od Slnka. Na základe spoločných vlastností možno planéty rozdeliť na dve veľké
skupiny: terestriálne a joviálne planéty (pozri nižšie).

Všetky planéty sa otáčajú (rotujú) okolo svojej osi, šesť z nich v smere svojho
obehu (prográdnym smerom) a dve v protismere obehu (retrográdnym smerom).
Rotačné periódy planét sú rôzne dlhé, od rádovo hodín až po celé mesiace. Ich
rozmanitosť, podobne ako nezvyčajná retrográdna rotácia druhej a siedmej planéty
nebola dodnes úplne objasnená. Veľmi pomalú rotáciu najbližších planét k Slnku,
Merkúra a Venuše, majú pravdepodobne na svedomí slnečné slapy a rezonancia s ich
obežnou dobou okolo Slnka.

Ďalšou skupinou telies patriacich do slnečnej sústavy sú mesiace. Každá
prirodzená obežnica planéty, trpasličej planéty alebo planétky sa nazýva mesiac.
Najväčšie mesiace majú guľatý tvar a môžu dosiahnuť až veľkosti malých planét
(napríklad najväčší mesiac slnečnej sústavy Ganymedes je väčší ako najmenšia
planéta slnečnej sústavy Merkúr). Mnohé mesiace sú však veľmi malé a dosahujú
priemer iba niekoľko kilometrov. Mesiace bývajú spravidla veľmi chladné (výnimku
tvorí Io) a posiate krátermi po dopade menších telies. Len málo z nich má
atmosféru. Mesiace mávajú len planéty obiehajúce ďalej od Slnka ako Venuša (čiže
Zem, Mars, Jupiter, atď…). Veľké vonkajšie planéty mávajú desiatky mesiacov.
Väčšie a bližšie mesiace väčšinou obiehajú svoju planétu prográdnym smerom,
vzdialenejšie a menšie mesiace (niekedy sa im hovorí nepravidelné mesiace) často
obiehajú opačným, retrográdnym smerom. Súčasný počet planetárnych mesiacov v
slnečnej sústave je 173, neustále sa však mení, pretože sa objavujú nové
mesiace.

Hoci teleso s najväčším počtom známych mesiacov (65) je v súčasnosti Jupiter,
najväčší absolútny počet mesiacov má takmer určite Neptún, pretože má najväčšiu
Hillovu sféru a zároveň sa nachádza v oblastiach slnečnej sústavy s veľkým
množstvom planétok, ktoré by mohol gravitačne zachytiť na svoju obežnú dráhu.
Pre veľkú vzdialenosť Neptúna od Slnka je však objavovanie jeho mesiacov
problematickejšie, ako objavovanie mesiacov bližších planét.

Všetky obežnice Slnka menšie ako trpasličie planéty sa zaraďujú medzi malé
telesá. Sú to planétky, kométy, meteoroidy, prach a plyn. Tieto objekty sa
označujú ako medziplanetárna hmota a nachádzajú sa v priestore, ktorý nazývame
medziplanetárny priestor.

Planétky (tiež nazývané asteroidy) sú telesá obiehajúce Slnko, ktoré spravidla
nemajú guľatý tvar. Ich povrch je kamenný s väčšími, či menšími prímesami kovu.
Pre svoju malú príťažlivosť si nedokážu udržať atmosféru tak ako veľké planéty.
Vyskytujú sa všade v slnečnej sústave, ale niekde je ich koncentrácia
vyššia – vtedy hovoríme o skupinách asteroidov alebo rodinách asteroidov. Obežné
dráhy planétok mávajú často len malý sklon k ekliptike.

Kométy sú ľadovo-prachové telesá obiehajúce po výstredných dráhach niekedy s
veľkými sklonmi k ekliptike. Keď sa priblížia k Slnku, zahrievaním a odparovaním
ich povrchu sa utvorí prechodná atmosféra – koma, ktorú pri väčšej blízkosti
Slnka slnečný vietor vyformuje do dlhého chvosta. Keď sa kométa na svojej
obežnej dráhe opäť vzdiali od Slnka, chvost zase zmizne a neskôr sa stráca aj
koma. Medzi asteroidmi a kométami pravdepodobne neexistujú presné hranice,
pretože sú známe aj telesá, ktoré javia vlastnosti oboch (pozri nižšie).

Meteoroidy sú malé telieska podobného zloženia ako planétky, ale miniatúrnych
rozmerov. Vznikajú pri vzájomných zrážkach planétok, ale niektoré obiehajú Slnko
už od vzniku slnečnej sústavy. Keď sa dostanú do atmosféry nejakej planéty alebo
mesiaca, začnú sa vyparovať a žiariť. Vtedy hovoríme o meteoroch. Koncentrácie
meteoroidov sú vyššie na dráhach, po ktorých preleteli kométy, pretože tieto
meteoroidy sú úlomkami ich chvostov. Keď sa planéta alebo mesiac s atmosférou
dostanú do takéhoto prúdu meteoroidov, možno v jej atmosfére pozorovať
meteorický roj.

Aj planétky majú svoje prirodzené družice. Ide o veľmi malé telesá, ktorých
existencia bola dlho len v štádiu dohadov. Niekedy sú mesiace planétok natoľko
hmotné, že ťažisko ich vzájomného obehu už leží mimo väčšieho telesa. Vtedy sa
nazývajú binárne planétky. Prvým objaveným satelitom planétky je asi
65-kilometrové teleso obiehajúce planétku 18 Melpomene, ktorého existencia sa
predpokladá na základe pozorovaní z 11. decembra 1978. Definitívne označenie má
v súčasnosti (ku koncu roka 2008) 16 satelitov planétok.

Pozostatkom po protoplanetárnom disku je aj časť medziplanetárneho prachu a
plynu. Medziplanetárny prach a plyn možno v noci pozorovať, ako tzv. zodiakálne
svetlo, slabý svetelný pás pozdĺž ekliptiky. Tieto najmenšie častice slnečnej
sústavy preto môžeme považovať za veľmi riedku reflexnú hmlovinu.

Vzhľadom na to, že slnečná sústava sa pohybuje v medzihviezdnom prostredí,
nevyhnutne pri tejto púti stretáva častice medzihviezdneho prostredia, ktoré ňou
prechádzajú. Vplyvom gravitácie, tlaku žiarenia, magnetického poľa a iných síl
je spojitý prúd týchto častíc narušený, a to predovšetkým v blízkosti Slnka.
Niektoré častice zanikajú pádom na Slnko alebo vysublimujú v jeho blízkosti. Pri
najmenších časticiach tlak slnečného žiarenia prevládne nad gravitáciou Slnka a
tieto telesá sú zo slnečnej sústavy vytlačené. Väčšie častice odkloní gravitácia
Slnka na hyperbolické dráhy a unikajú naspäť do medzihviezdneho priestoru.
Medzihviezdne častice sú väčšinou komplikované zhluky zrniek nanometrových až
submikrometrových rozmerov a zvyčajne sú veľmi porézne. V okolí Slnka dosahujú
priemernú rýchlosť 26 km/s.

Centrom slnečnej sústavy je Slnko. Ostatné telesá ho priamo alebo nepriamo
obiehajú. Takmer všetky obežné dráhy sú eliptické. Excentricita elíps sa však
značne líši. Závisí od typu telesa (napríklad planéty obiehajú po dráhach takmer
kruhových, ale kométy po veľmi výstredných), nie je však pravidlom. Väčšina
telies obieha Slnko v blízkosti roviny nazývanej ekliptika. Sklon ich dráhy k
ekliptike býva spravidla veľmi mierny, ale vzdialenejšie telesá mávajú často
väčší sklon dráhy než telesá, ktoré obiehajú bližšie. V pomerne tesnej blízkosti
Slnka (cca do 0,3 AU) by mala obiehať Slnko hypotetická skupina planétok s
názvom Vulkanoidy. Nazvané boli podľa hypotetickej planéty Vulkán, ktorá mala
byť najbližšou planétou Slnka. Potvrdenie existencie Vulkanoidov je pre
astronómov ťažkou úlohou, pretože silný slnečný jas takmer znemožňuje vidieť
telesá v jeho blízkosti.

Za Vulkanoidmi sa nachádzajú obežné dráhy štyroch planét, nazývaných
terestriálne, čiže „Zemi podobné“. V poradí od Slnka sú to planéty Merkúr,
Venuša, Zem a Mars. Majú spoločných niekoľko znakov: sú relatívne malé s
priemermi od 4 879 do 12 756 km, vzdialenosti medzi nimi sú tiež relatívne malé
a sú medzi sebou podobné, majú pevný povrch, podobné vnútorné zloženie, nemajú
prstence, majú malý počet alebo žiadne mesiace, a slabé alebo žiadne magnetické
pole. Všetky obiehajú v blízkosti ekliptiky. Najväčší sklon k ekliptike z tejto
skupiny telies má Merkúr. Najväčšia terestriálna planéta je Zem. Všetky
terestriálne planéty možno vidieť za vhodných podmienok voľným okom, preto boli
ľuďom známe od nepamäti. Z terestriálnych planét sa ešte vyčleňujú vnútorné
planéty, čo sú planéty, ktorých obežná dráha leží vo vnútri obežnej dráhy Zeme.
Niekedy sa názov vnútorné planéty zase používa ako synonymum pre terestriálne
planéty, ale len slnečnej sústavy.

V oblasti terestriálnych planét obiehajú aj planétky, a to buď osamotene, alebo
v skupinách. Medzi takéto skupiny patria napríklad skupiny Apollo, Amor a Aten.
Osobitnou skupinou sú blízkozemské asteroidy označované ako NEA (z anglického
Near-Earth asteroids). Ich dráhy sa približujú k obežnej dráhe Zeme, alebo ju
dokonca križujú a preto môžu predstavovať nebezpečenstvo pre Zem. Ďalšia skupina
telies, ktoré križujú obežnú dráhu terestrických planét, sú tzv. kométy
Kreutzovej skupiny. Tieto kométy sa približujú na veľmi malú vzdialenosť k
povrchu Slnka.

Za obežnou dráhou Marsu je pásmo planétok nazývané aj pásmo asteroidov.
Koncentrácia planétok je tu neporovnateľne väčšia ako v okolitom priestore
slnečnej sústavy. Obiehajú vo vzdialenosti, v ktorej by sa podľa
Titiusovho-Bodeho radu mala nachádzať ďalšia planéta. Rozmer obiehajúcich telies
v tejto oblasti nepresahuje 1 000 km, čo je skoro päťkrát menej ako priemer
Merkúru, najmenšej planéty slnečnej sústavy, a ani ich súhrnná hmotnosť
nepostačuje na utvorenie planéty. Ich priemerná veľkosť je 2 až 3 km. Toto pásmo
nie je homogénne, ale obsahuje niekoľko medzier – Kirkwoodove medzery, ktoré sa
zrejme vytvorili pod vplyvom gravitačného pôsobenia Jupitera. Planétky obiehajú
približne po kruhových dráhach s obežnou dobou 2 až 4 roky. Ich sklony k
ekliptike sa väčšinou pohybujú v rozsahu ± 20°. V tomto pásme obieha Slnko aj
prvá objavená trpasličia planéta 1 Ceres, ktorá bola krátko po svojom objave
pokladaná za dlho hľadanú planétu v tejto oblasti. Ceres je guľaté kamenné
teleso bez atmosféry, ktorému bol status trpasličej planéty pridelený na
zasadaní Medzinárodnej astronomickej únie v roku 2006. Dovtedy sa o tomto telese
hovorilo ako o najväčšom známom asteroide.

Nedávno bola Keckovým ďalekohľadom pozorovaná nová skupina telies, ktorých
obežné dráhy sa podobajú dráham planétok hlavného pásma, ale na rozdiel od nich
majú komu a chvost, čiže znaky typické pre kométy. Okrem dráhy sa od komét však
odlišujú ešte aj v tom, že za sebou nezanechávajú mikroskopické častice, ale
častice o veľkosti niekoľkých milimetrov až centimetrov. To naznačuje, že sa
museli formovať v iných podmienkach ako klasické kométy. Patrí sem napríklad
asteroid 118 401, ktorý bol preklasifikovaný na kométu 176P/Linear. Astronómovia
túto skupinu zatiaľ neoficiálne nazývajú "kométy hlavného pásu".

Za pásmom planétok sa nachádzajú ďalšie štyri planéty – Joviálne planéty
(podobné Jupiteru). Ide o Jupiter, Saturn, Urán a Neptún. Jupiter je vôbec
najväčšia planéta slnečnej sústavy a druhé najväčšie teleso slnečnej sústavy
hneď po Slnku. Všetky joviálne planéty sú obrovské (priemer 49 528 km až
142 984 km) a vzdialenosti medzi nimi sú veľké. Niekedy sa nazývajú aj plynné
obry, pretože sú to plynné planéty bez pevného povrchu, obklopené sústavami
prstencov a mesiacov. Prstence tvoria väčšinou drobné, nahusto a blízko planéty
obiehajúce častice koncentrované do jednej roviny, preto sa pri pozorovaní z
väčšej vzdialenosti javia ako kompaktný útvar. Amatérskym ďalekohľadom sa dá
pozorovať len prstenec Saturna, prstence ostatných planét sú na to príliš
nevýrazné. Okolo všetkých štyroch planét obiehajú desiatky mesiacov, pričom
najväčšie z nich majú guľatý tvar a svojou veľkosťou sa približujú k
terestrickým planétam. Všetky joviálne planéty majú pravdepodobne kamenno-ľadové
jadro, obklopené tekutým alebo polotuhým plášťom zloženým hlavne z vodíka a
hélia (u Jupitera a Saturna), alebo z metánu, amoniaku a vodného ľadu (Urán,
Neptún). Atmosféry joviálnych planét sú neobyčajne búrlivé a ich magnetické
polia sú silné (pole Jupitera je 20 000-krát silnejšie ako magnetické pole
Zeme). Joviálne planéty majú sklony dráh k ekliptike takisto nízke. Prvé dve, za
veľmi priaznivých podmienok až tri joviálne planéty, možno vidieť voľným okom.
Keďže Urán je voľným okom veľmi ťažko pozorovateľný a Neptún je bez ďalekohľadu
úplne nepozorovateľný, tieto dve planéty neboli známe od staroveku, ale objavené
až v rokoch 1781 (Urán) a 1846 (Neptún).

Aj medzi joviálnymi planétami obiehajú planétky. Zvláštnou skupinou planétok sú
Kentauri – telesá s vlastnosťami planétok aj komét.

Planétky nepodliehajú len gravitácii Slnka, ale aj gravitácii planét, hlavne
joviálnych. Takto vznikli niektoré osobitné skupiny malých telies, napríklad
tzv. Jupiterova rodina komét. Je to skupina krátkoperiodických komét, ktoré majú
aféliá v blízkosti obežnej dráhy Jupitera. Predpokladá sa, že pochádzajú buď z
Kuiperovho pásu, alebo z Oortovho mračna komét, ale gravitácia Jupitera znížila
výstrednosť a sklon ich dráh. Ďalší dôsledok gravitačného pôsobenia planét je
ten, že mnohé malé telesá obiehajú v tzv. rezonancii s planétou. To znamená, že
pomer strednej obežnej doby telesa a planéty je celé číslo. V rezonancii 2:3 je
napríklad Neptún s trpasličou planétou Pluto. Osobitným prípadom rezonancie je
rezonancia 1:1. Vtedy telesá obiehajú po rovnakej obežnej dráhe, ako planéta,
ale stabilné sú len v bodoch 60° pred a za planétou. Týmto bodom sa hovorí
libračné body a telesá v nich obiehajúce sa nazývajú Trójania. Trójania boli
objavení u Jupitera a Neptúna. Pôvodné teórie predpokladali, že telesá boli na
týchto pozíciách zachytené, ale najnovšie štúdie ukázali, že Jupiterovi Trójania
už na tejto dráhe vznikli. Ide teda o veľmi starú a dynamicky veľmi stabilnú
skupinu.

Za joviálnymi planétami sa nachádza ďalšie pásmo planétok. Na rozdiel od
hlavného pásu planétok telesá Kuiperovho pásu obsahujú už značnú prímes vodného
ľadu, preto sa označujú ako kometárne telesá. Toto pásmo dostalo pomenovanie
Kuiperov pás alebo Edgeworth-Kuiperov pás. Je neobyčajne široké, začína sa za
obežnou dráhou Neptúna vo vzdialenosti približne 4,5 miliárd kilometrov (30 AU)
a končí vo vzdialenostiach až 7,5 miliárd kilometrov (50 AU). Ostré zakončenie
Kuiperovho pásu je dodnes predmetom výskumov a strmý pokles telies za týmto
okrajom nie je dobre objasnený. Podľa jednej teórie je orezanie Kuiperovho pásu
len zdanlivé a jeho telesá sa nachádzajú aj vo väčších vzdialenostiach, sú však
príliš malé na to, aby sa dali pozorovať.

Celkový počet telies Kuiperovho pásu s priemerom väčším ako 5 km sa odhaduje na
1 miliardu. Obeh okolo Slnka väčšine z nich trvá viac ako 250 rokov. V tomto
pásme obiehajú Slnko ďalšie trpasličie planéty: dvojplanéta Pluto/Cháron,
Haumea, Makemake a Eris. Pluto bolo od svojho objavu v roku 1930 až do augusta
2006 považované za deviatu planétu slnečnej sústavy, ktorú však nebolo možné
zaradiť ani k terestrickým, ani joviálnym planétam. Pluto bolo teda v
skutočnosti prvým objaveným objektom Kuiperovho pásu, ale objav druhého s
označením (15760) 1992 QB1 prišiel až v roku 1992. Medzi ďalšie telesá
dostatočne veľké na to, aby zaujali guľový tvar, patrí napríklad Sedna, ktorá
však k objektom Kuiperovho pásu už nepatrí.

Na Kuiperov pás nadväzuje riedky rozptýlený disk. Jeho objekty dosahujú väčšie
sklony k ekliptike ako objekty Kuiperovho pásu. Všetky telesá, ktorých orbity
ležia za obežnou dráhou Neptúna, sa súhrnne označujú ako transneptúnske objekty.

Obežné dráhy komét neraz križujú všetky zmienené oblasti, alebo minimálne orbity
viacerých planét. Ich sklony k ekliptike bývajú rôzne veľké a nie je u nich
výnimočný ani retrográdny obeh – obeh v opačnom smere ako obiehajú planéty.
Kométy sú klasifikované podľa ich obežných dôb (periód). Krátkoperiodické kométy
majú obežné doby dlhé menej ako 200 rokov, kým dlhoperiodické kométy majú dlhšie
obežné doby, pričom však stále zostávajú gravitačne viazané k Slnku.
Jednonávratové kométy majú parabolické a hyperbolické obežné dráhy, ktoré ich
vynesú navždy mimo slnečnú sústavu po jednom prechode popri Slnku. Opačným
extrémom je krátkoperiodická kométa Encke, ktorej obežná dráha jej nedovolí
vzdialiť sa od Slnka ďalej ako planéta Jupiter. Za miesto vzniku
krátkoperiodických komét sa považuje Kuiperov pás, zatiaľ čo zdrojom
dlhoperiodických je zrejme Oortov oblak (pozri nižšie).

Terminačná vlna alebo rázová vlna slnečného vetra je guľová oblasť, v ktorej
rýchlosť slnečného vetra klesá pod rýchlosť zvuku. Deje sa to vo vzdialenosti 80
až 95 AU od Slnka. Spomalenie slnečného vetra so sebou nutne nesie zvýšenie jeho
hustoty. Za terminačnou vlnou je oblasť nazývaná plášť heliosféry, ktorá
pokračuje až k heliopauze. V plášti heliosféry sa pravdepodobne nachádza
najvzdialenejšia človekom vyrobená kozmická sonda Voyager 1, ktorá bola v roku
2007 vo vzdialenosti 103,7 AU od Slnka. Jeho dvojča Voyager 2 je od Slnka
vzdialené 83,6 AU a do terminačnej vlny ešte iba vstupuje.

Prvou „hranicou“ slnečnej sústavy je heliopauza. Je to oblasť, v ktorej už tlak
častíc slnečného vetra prestáva odolávať tlaku galaktického vetra. Za
heliopauzou začína medzihviezdny priestor. Vnútorná oblasť heliopauzy sa nazýva
heliosféra. Heliosféra je vyplnená časticami slnečného vetra. Z údajov dvojice
sondy Voyager, ktoré sa nachádzajú 17 a 20 miliárd km od Slnka vyplýva, že
heliosféra nemá guľatý tvar, ale jej tvar pripomína skôr kométu. Jej najbližší
okraj leží vo vzdialenosti 90 až 100 AU smerom do súhvezdia Strelec. Na opačnej
strane oblohy, smerom do súhvezdí Perzeus a Kasiopeja je heliosféra pretiahnutá
do dlhého magnetického chvosta vyplneného ionizovaným plynom. Podľa názoru
niektorých vedcov je heliosféra tvarovaná vonkajšími silami, predovšetkým tlakom
medzihviezdneho plynu.

V smere svojho pohybu Slnko pred sebou tlačí ešte rázovú vlnu, v ktorej sa mení
smer pohybu častíc hviezdneho vetra.

Najvzdialenejším útvarom slnečnej sústavy je predpokladaná sféra malých ľadových
telies nazývaná Oortov oblak alebo Oortovo mračno komét. Jeho vzdialenosť je
odhadovaná v rozsahu 3 000 AU až po 120 000 AU. Množstvo telies obiehajúcich v
tejto časti slnečnej sústavy sa odhaduje rádovo na bilióny. Jeho celková
hmotnosť je však len niekoľko hmotností Zeme. Tieto telesá sú v podstate jadrami
komét. Ak sa dostanú do kolízie s inými telesami, alebo sa ich dráhy porušia v
dôsledku gravitačného pôsobenia blízko prelietavajúceho telesa, môžu opustiť
slnečnú sústavu alebo sa naopak dostať do jej hlbších častí a obiehať okolo
Slnka po veľmi výstrednej eliptickej dráhe s perihéliom medzi obežnými dráhami
planét. Z Oortovho oblaku pochádza pravdepodobne väčšina dlhoperiodických komét.

Za poslednú a definitívnu hranicu Slnečnej sústavy sa považuje vzdialenosť, v
ktorej sa už gravitačné pole Slnka vyrovnáva s gravitačným poľom okolitých
hviezd. Podľa odhadov by to mala byť vzdialenosť zhruba 2 svetelné roky od
Slnka.

Existujú teórie, podľa ktorých by za obežnou dráhou Pluta mali obiehať ďalšie
telesá príliš veľké a hmotné na to, aby sa dali zaradiť ku Kuiperovmu pásu,
rozptýlenému disku, či Oortovmu oblaku. Dôvodom pre takéto hypotézy sa stali
napríklad odchýlky Neptúna od jeho vypočítanej dráhy, čo mal byť dôkaz
gravitačného pôsobenia ďalšej, ešte neobjavenej planéty za obežnou dráhou
Neptúna. Táto údajná planéta bola pomenovaná ako Planéta X a jej nájdeniu sa
venovalo množstvo významných astronómov, napríklad Percival Lowell. Dlhé
pátranie napokon vyústilo do objavu Pluta, no jeho hmotnosť bola príliš malá na
to, aby mohla spôsobovať výrazné odchýlky v obežnej dráhe Neptúna. Po presnejšom
určení Neptúnovej dráhy sa však ukázalo, že planéta pri svojom obehu žiadne
odchýlky nevykazuje.

Sporadické vymrštenie kometárnych jadier z Oortovho mraku sa občas pripisuje
hypotetickému telesu, planéte, či dokonca hviezde, ktorá bola nazvaná Nemesis.
Toto teleso by malo obiehať okolo Slnka po veľmi excentrickej elipse s aféliom
vo vzdialenosti 90 000 AU a s periódou 30 miliónov rokov. Pri každom prelete
aféliom by svojou gravitáciou vymrštila kometárne jadrá dovnútra slnečnej
sústavy, kde by dopadali na planéty a teda aj na Zem. Existenciu Nemesis však
nepotvrdili žiadne pozorovania.

Planéty však vplývajú aj na obežné dráhy iných planét a spôsobujú ich poruchy
(perturbácie), ktoré sa prejavujú niekoľkými spôsobmi. Vplyv jednej planéty na
inú planétu obiehajúcu okolo Slnka zjednodušene popisuje problém troch telies.
Toto riešenie však vychádza z Newtonovského popisu gravitácie. Aj s využitím
novšej teórie, všeobecnej teórie relativity, sú kvôli dráhovému chaosu možné
presné výpočty budúcich obežných dráh planét len na desiatky miliónov rokov do
budúcnosti.

Jedným z najzreteľnejších prejavov porúch je otáčanie apsidovej priamky známe aj
ako stáčanie perihélia. Pri stáčaní perihélia sa afélium a perihélium v
priestore pomaly presúvajú v smere obehu planéty. U Zeme sa apsidová priamka
pootočí ročne o uhol 11,6 oblúkových sekúnd. Ďalšími prejavmi sú otáčanie
uzlovej priamky planét retrográdnym smerom a tiež pomaly sa meniace sklony dráh
planét k ekliptike. Pozvoľna sa menia aj výstrednosti (excentricity) dráh,
pričom u Merkúra, Marsu, Jupitera a Neptúna sa výstrednosť dráhy momentálne
zväčšuje, zatiaľ čo u Venuše, Zeme, Saturna a Urána sa zmenšuje. Excentricita
zemskej dráhy ročne klesá asi o 0,0000004 (z hodnoty 0,016 710 219). To znamená,
že zemská obežná dráha sa stáva čoraz kruhovejšou.

Niektoré zmeny dráhových elementov sú preukázateľne periodické, čiže oscilujú
okolo strednej hodnoty a z dlhodobého hľadiska zostávajú konštantné. Existujú
však aj nevratné, tzv. sekulárne zmeny. Tie sú podľa starších poznatkov nepatrné
a nezasahujú hlavné dráhové elementy (veľké polosi a obežné doby planét). Podľa
G. Laughlina nie je veľmi pravdepodobné, že by v najbližších 3 miliardách rokov
došlo k destabilizácii obežných dráh planét. Novšie počítačové simulácie však
ukázali, že v nasledujúcich piatich miliardách rokov nastanú výraznejšie zmeny v
excentricite hlavne u terestrických planét. U Zeme bude táto zmena predstavovať
maximálne osem percent, ale u Marsu môže rozdiel oproti súčasnej excentricite
predstavovať až 20 %. Takisto je možné veľké zvýšenie excentricity Merkúru, čo
ukazujú aj simulácie vykonané J. Laskarom a M. Gastineauom. Podľa týchto autorov
je Merkúr najväčším rizikom pre budúcu stabilitu obežných dráh terestrických
planét.

Najspoľahlivejší údaj o veku slnečnej sústavy pochádza z rozboru výskytu
kalciových častíc v hliníku v kazašskom meteorite Jefremovka. Y. Amelin a kol. z
toho vyvodili, že vek slnečnej sústavy je 4,5672 ± 0,0006 miliárd rokov.

Podľa v súčasnosti najviac uznávaného modelu Slnko a jeho planéty začali vznikať
pred 4,6 až 4,7 miliardami rokov z obrovského oblaku medzihviezdnej hmoty.
Základným materiálom bola globula, pomerne malá, chladná a pomaly rotujúca
plynoprachová hmlovina. Táto globula sa niekedy nazýva aj slnečná hmlovina. Jej
počiatočná teplota je odhadovaná na 50 – 100 kelvinov (−223 °C až −173 °C). Tá
sa, pravdepodobne pod vplyvom zvýšeného toku hviezdneho vetra po výbuchu
supernovy, začala zmršťovať. Zmršťovaním vlastnou váhou sa uvoľnila gravitačná
potenciálna energia, ktorá sa premenila čiastočne na žiarenie a čiastočne na
teplo. Preto teplota globuly pomaly rástla a rýchlosť jej rotácie sa zvyšovala.
Odstredivá sila postupne vydúvala hmotu do tvaru disku. V jeho strede, kde bola
koncentrácia hmoty najvyššia, sa utvorilo protoslnko a okolo neho
protoplanetárny disk.

V disku sa počas dlhého procesu postupným zliepaním utvorili malé zhluky hmoty.
Tieto zhluky hmoty ďalším zliepaním vytvorili planetezimály – niekoľkometrové až
niekoľkokilometrové telesá nepravidelného tvaru. Niektoré planétezimály
vzniknuté v tomto období sa zachovali dodnes. Ide hlavne o telesá Kuiperovho
pásu, ale zrejme aj o mnohé malé mesiace joviálnych planét.

Po určitom čase sa rast najväčších telies zrýchlil a najmenších naopak spomalil.
Z väčších telies sa potom utvorili protoplanéty – guľaté telesá približne o
veľkosti Mesiaca. Zrážkami a zliepaním protoplanét sa v blízkosti Slnka utvorili
štyri terestrické planéty. Keďže ich vznik sa odohrával v blízkosti Slnka, sú
tvorené prevažne kamenným a kovovým materiálom, pretože plynný materiál sa pod
vplyvom veľkej teploty vyparil. Iná situácia bola vo väčších vzdialenostiach od
Slnka, kde sa okrem pevných častíc nachádzalo aj veľké množstvo plynu.
Protoplanéty v týchto oblastiach nabaľovali svojou gravitáciou na seba plyn a
tak vznikli joviálne planéty.

Podľa inej teórie vznikli joviálne planéty niekoľkými gravitačnými kolapsmi,
čiže rýchlym zmrštením sa zhluku hmoty v zárodočnom disku. Tento proces trval
zhruba 800 rokov, čiže z kozmologického hľadiska bol extrémne krátky. Slapové
sily joviálnych planét menili orbitálne parametre malých telies vo svojej
blízkosti a postupne tak vznikol Oortov oblak komét. Protoslnko zatiaľ priberalo
hmotu a jeho teplota rástla. Napokon teplota a tlak v jadre protoslnka stúpli
natoľko, že sa v ňom začali zlučovať jadrá ľahkého vodíka. Zapálením
termojadrových reakcií v strede Slnka možno považovať proces tvorby slnečnej
sústavy za ukončený. Podľa najnovších výskumov sa však po vzniku planéty
pravdepodobne nenachádzali na súčasných dráhach a je možné, že ani ich počet
nebol rovnaký ako dnes. Napríklad podľa scenára vzniku slnečnej sústavy s názvom
Nice Model sa planetárne embryo Jupitera utvorilo o niečo ďalej od Slnka a
naopak embryá Saturna, Urána a Neptúna sa utvorili na dráhach bližších k Slnku.

Posledným štádiom vzniku slnečnej sústavy bolo intenzívne bombardovanie
medziplanetárnou hmotou, ktoré vyvrcholilo asi pred 4 miliardami rokov.
Spočiatku bolo bombardovanie také silné, že nedovolilo mladým terestrickým
planétam, aby sa na nich utvorila pevná kôra. Neskôr toto bombardovanie začalo
po sebe nechávať stopy, z ktorých niektoré sú pozorovateľné dodnes na planétach
a ich mesiacoch ako impaktné krátery a panvy. Množstvo dopadových kráterov však
bolo medzitým zahladené geologickými procesmi. Počas nasledujúcich niekoľkých
stoviek miliónov rokov bombardovanie postupne slablo, aj keď kolízie v slnečnej
sústave sa občas odohrajú aj v súčasnosti.

Budúci vývoj slnečnej sústavy závisí od vývoja Slnka. Slnko má jadrové palivo
postačujúce ešte na 5, maximálne na 7 miliárd rokov postupného horenia. Po jeho
spotrebovaní sa začnú vonkajšie vrstvy Slnka pomaly nafukovať a pohlcovať
vnútorné planéty slnečnej sústavy. Slnko prejde do ďalšieho štádia svojho
vývoja, ktoré nazývame červený obor. V ňom ostane Slnko približne na 35 miliónov
rokov stabilné a zatiaľ bude vo svojom jadre spaľovať hélium ("odpad" pôvodných
termojadrových reakcií) na uhlík a kyslík. Po vyčerpaní zásob hélia však bude
rozpínanie slnečného povrchu pokračovať, až sa napokon zmení na mladú planetárnu
hmlovinu, ktorá pohltí aj tie najvzdialenejšie časti slnečnej sústavy. Z jadra
Slnka sa stane malá horúca a veľmi hustá hviezda – biely trpaslík. Vonkajšie
obálky sa budú ako planetárna hmlovina naďalej rozpínať, až sa napokon zmiešajú
s medzihviezdnou hmotou a môžu poslúžiť pri vzniku ďalších nových hviezd.

Už v staroveku poznali naši predkovia Slnko, Mesiac a päť planét viditeľných
voľným okom. Boli to Merkúr, Venuša, Mars, Jupiter a Saturn. Slnko a Mesiac
zaraďovali tiež k planétam, naopak Zem k nim podľa nich nepatrila. Až do 16.
storočia sa udržovala geocentrická predstava o usporiadaní slnečnej sústavy.
Spočiatku bola Zem považovaná za dosku plávajúcu na vodách a planéty, Slnko,
Mesiac a hviezdy boli v predstavách ľudí umiestnené na otáčajúce sa guľové
sféry. Typickým predstaviteľom geocentrizmu bol Aristoteles. Zem už síce
považoval za guľu, ale všetky ostatné telesá sú jej obežnice. Podľa vzrastajúcej
vzdialenosti od Zeme mali Zem obiehať Mesiac, Slnko, Merkúr, Venuša, Mars,
Jupiter, Saturn a najvzdialenejšia bola sféra hviezd. Tento jednoduchý systém
však nebol schopný vysvetliť všetky pozorované pohyby planét na oblohe. Jeho
systém bol postupne vylepšovaný. Najväčšiu reformu v rámci geocentrického
systému priniesol Klaudios Ptolemaios, ktorý vytvoril pre planéty zložitý systém
pohybu po deferentoch a epicykloch. Jeho systém umožňoval pomerne presne
vypočítať budúce polohy planét.

O presadenie heliocentrizmu sa zaslúžil Mikuláš Kopernik, zákony pohybu planét
objavil Johannes Kepler začiatkom 17. storočia a Isaac Newton koncom 17.
storočia sformuloval gravitačný zákon. S teóriou vzniku slnečnej sústavy z
hmloviny prišiel po prvýkrát Immanuel Kant. Neskôr túto teóriu rozvinul
francúzsky matematik Pierre Laplace a jeho teória je dodnes najširšie prijímanou
hypotézou vzniku slnečnej sústavy.

V 18. storočí sa známa časť slnečnej sústavy začala rozširovať. 13. marca 1781
William Herschel objavil siedmu planétu, Urán, ale sám bol dlho presvečený, že
ide o kométu. 1. januára 1801 Giuseppe Piazzi objavil nový, dovtedy neznámy typ
telies, planétku (1 Ceres). V tomto prípade bol objaviteľ presvedčený, že
objavil novú planétu, ale v nasledujúcich rokov boli objavené ďalšie malé telesá
v priestore medzi Marsom a Jupiterom: planétky Pallas, Juno a Vesta. Postupne
boli objavované ďalšie planétky a dnes je ich známych niekoľko desiatok tisíc. V
roku 1846 Johann Gale objavil ďalšie veľké teleso slnečnej sústavy, planétu
Neptún.

S rozvojom kozmonautiky súvisel tiež rozvoj podrobného výskumu telies slnečnej
sústavy sondami. Vnútorné planéty a ich mesiace skúmali sondy Mariner 10,
Venera, Luna, Viking, Mars, Fobos a ďalšie. V roku 1959 sonda Luna 1 ako prvá
dosiahla iné kozmické teleso – preletela okolo Mesiaca. Prvý dopad na Mesiac sa
uskutočnil v tom istom roku sondou Luna 2. Prvá sonda, ktorá sa priblížila k
inej planéte, bola v roku 1962 Mariner 2 a preletela okolo Venuše. O 2 roky
neskôr Mariner 4 preletel okolo Marsu. Prvé pristátie na Mesiaci uskutočnila v
roku 1966 sonda Luna 9, prvé pristátie na planéte – opäť Venuši – sa uskutočnilo
sondou Venera 7 v roku 1970. To už ale bolo potom, ako sa prví ľudia, Neil
Armstrong a Buzz Aldrin prechádzali po Mesiaci. Mesiac bol jediné teleso
slnečnej sústavy, ktoré bolo zblízka preskúmané ľudskou posádkou. Ostatné časti
slnečnej sústavy sú pre ľudí ešte stále nedosiahnuteľným priestorom. Keby sme sa
pokúšali cestovať na okraj slnečnej sústavy vesmírnou loďou Apollo rýchlosťou
40 200 km/h (najväčšou rýchlosťou, akú kedy teleso s ľudskou posádkou vyvinulo),
cesta len k prvej hranici slnečnej sústavy, k heliopauze v jej najbližšom bode,
by nám trvala 84 rokov. V súčasnosti heliopauzu dosiahli len automatické sondy
vypustené k vonkajším planétam: Pioneer 10 a 11 a Voyager 1 a 2.

Okrem planét a mesiacov skúmali sondy tiež kométy: napríklad sonda Deep Impact
skúmala kométu Tempel 1. Ďalšie zase preskúmali asteroidy – sonda NEAR Shoemaker
asteroid Eros, japonská sonda Hayabusa zase asteroid 25143 Itokawa. Sonda New
Horizons mieri ku Kuiperovmu pásu a má skúmať okrem iného aj trpasličiu planétu
Pluto.

Okrem sond skúmajú telesá slnečnej sústavy pozemské a orbitálne ďalekohľady,
napríklad Hubblov vesmírny ďalekohľad.

Pohyby telies slnečnej sústavy študuje nebeská mechanika, otázky vzniku slnečnej
sústavy planetárna kozmogónia.

Pomenovanie telies slnečnej sústavy sa v histórii ľudstva vyvíjalo a menilo. V
súčasnosti na ňu dohliada Medzinárodná astronomická únia (IAU), v rámci ktorej v
roku 1973 vznikla nomenklatúrna skupina WGPSN (Working Group for Planetary
System Nomenclature). V rámci nej existujú podskupiny pre povrchové útvary na
Mesiaci, terestrických planétach a malých telies slnečnej sústavy. Pomenovanie
povrchových útvarov sa riadi množstvom pravidiel, kde je to však možné, tam by
mala byť použitá a rozvíjaná tematika ustálená v začiatkoch nomenklatúry
slnečnej sústavy.

Planéty známe ľuďom od začiatku ich histórie niesli mená božstiev, a preto sa aj
pomenovanie novoobjavených planét (Uránu, Neptúna a Pluta) pridŕžalo tejto
tradície. Mená ich satelitov majú (s výnimkou Uránu) väčšinou vzťah k svojej
materskej planéte, napríklad veľké mesiace Saturnu sú pomenované po
mytologických bratoch boha Saturna, titánoch. Povrchové útvary mesiacov môžu
niesť mená spojené s mytológiou ako aj s charakterom povrchu. Napríklad útvary
na Jupiterovom sopečnom mesiaci Io obsahujú mená postáv z mytológie ohňa, Slnka,
sopiek, hromu a iných. Venuša ako jediná planéta pomenovaná podľa bohyne nesie
na svojom povrchu útvary pomenované takmer výlučne ženskými menami. Prvé
objavené planétky dostávali mená po ženských mytologických postavách, čo však so
vzrastajúcim počtom objavov nestačilo. V súčasnosti mená planétok pochádzajú z
najrôznejších oblastí kultúry, histórie a vedy. Kométy dostávajú mená podľa
svojho objaviteľa, či (nanajvýš troch) objaviteľov. Každý systém pomenovania
však nesie svoje výnimky.



https://sk.wikipedia.org/wiki/Kanada

Kanada je severoamerický štát, ktorý pozostáva z desiatich provincií a troch
teritórií. Kanada sa nachádza v severnej časti kontinentu a je rozšírená od
pobrežia Atlantického oceánu na východe až po pobrežie Tichého oceánu na západe
a na severe až po Arktický oceán. S rozlohou viac ako 9,9 milióna štvorcových
kilometrov je Kanada druhou najväčšou krajinou podľa rozlohy a jej spoločná
hranica s USA je najdlhšou krajinnou hranicou na svete.

Krajina, ktorá je dnes Kanada, bola obývaná po tisícročia rôznymi skupinami
pôvodných obyvateľov. Na konci 15. storočia začali britské a francúzske
expedície, ktoré neskôr začali obývať región pozdĺž Atlantického oceánu.
Francúzsko v roku 1763 prenechalo skoro všetky svoje kolónie v Severnej Amerike
po Sedemročnej vojne. V roku 1867 so zjednotením troch kolónií Britskej Severnej
Ameriky prostredníctvom Confederation of Canada bola vytvorená Kanada ako
federálne domínium štyroch provincií. To začalo pribúdaním provincií a teritórií
a rastom autonómií zo Spojeného kráľovstva. Toto rozširovanie autonómie bolo
zvýraznené hlavne Balfourskou deklaráciou a opätovne potvrdené Westminsterským
štatútom, ktorý deklaroval samoriadené domíniá s presne vyrovnaným Britským
impériom. Zákon Canada Act prijatý v roku 1982 konečne oddelil pozostatky
legálnej závislosti v parlamente Spojeného kráľovstva.

Kanada je federálny štát, ktorý je riadený ako parlamentná demokracia a
konštitučná monarchia s kráľovnou Alžbetou II. ako hlavou štátu. Je to
bilingválny národ s oficiálnymi jazykmi Angličtinou a Francúzštinou na
federálnej úrovni. Ako jedna zo svetovo najvyspelejších krajín je Kanada
rôznorodou ekonomikou, ktorá sa spolieha na svoje hojné prírodné zásoby a na
obchod – najmä s USA, s ktorými Kanada má dlhé a komplexné vzťahy. Kanada je
členom G7, G8, G20, NATO, OECD, WTO, Spoločenstva národov, Frankofónie, OAS,
APEC a OSN. So šiestym najvyšším Indexom ľudského rozvoja je Kanada jednou z
krajín s najvyššou životnou úrovňou.

Názov Canada pochádza z reči prvých národov – konkrétnejšie z kmeňa Hurónov – a
znie kanata a do slovenčiny sa dá preložiť ako „dedina“, „zoskupenie dedín“ či
„osídlenie“. V roku 1535 použili indiáni toto slovo pre označenie osady
Stadacona v rozhovore s Jacquesom Cartierom. Ten ho potom začal používať pre
označenie oblasti okolo svojej osady – dnes už ako časť Québecu. Od roku 1547 sa
toto označenie začalo objavovať na mapách ako označenie rozsiahlej oblasti
okolo. Teda pôvodné označenie, Nové Francúzsko, sa prestávalo používať a Canada
bol názov územia na sever od USA a na východ od Aljašky.

Francúzska kolónia Kanada, vznikla pozdĺž Rieky svätého Vavrinca a severne od
Veľkých jazier. Neskôr získala územie Spojené kráľovstvo, ktorá na ňom následne
postavila dve kolónie: Hornú (Upper Canada) a Dolnú Kanadu (Lower Canada),
dohromady označované ako Kanady The Canadas. Tieto zanikli v roku 1841, kedy
boli zjednotené do Provincie Kanada (Province of Canada). V roku 1867 sa Kanada
stala konfederáciou a britským domíniom, pričom oficiálne bola označovaná ako
Dominion of Canada, prípadne Canadian Confederation. S rastúcou mierou
nezávislosti na Veľkej Británii sa postupne stále častejšie vypúšťalo z názvu
Dominion of. V roku 1982 bol prijatý zákon Canada Act, ktorý uvádza ako jediný
oficiálny názov krajiny Canada. V tom istom roku došlo tiež k premenovaniu
štátneho sviatku Dominion Day na Canada Day.

Kanadské územie zahŕňa severnú časť Severnej Ameriky. Na severe k nemu patrí rad
arktických ostrovov zasahujúcich až k Severnému ľadovému oceánu. Na
severovýchode sú tieto ostrovy úzkymi prielivmi oddelené od dánskeho Grónska.
Kanada reklamuje od roku 1925 svoje právo na časť Arktídy medzi 60 a 141°
zemepisnej dĺžky, tieto nároky však neuznávajú všetky štáty. Na východe je
pobrežie Atlantického oceánu, na juhu hranica s USA (postupne od východu ide o
štáty Maine, New Hampshire, Vermont, New York, Pensylvánia, Ohio, Michigan,
Wisconsin, Minnesota, Severná Dakota, Montana, Idaho a Washington) a na západe
je pobrežie Tichého oceánu a hranica s americkým štátom Aljaška. Od New Yorku po
Minnesotu tvorí hranicu s USA systém Veľkých jazier a s ním súvisiace rieky.

Hustota osídlenia kanadského územia je 3,26 obyvateľa/km² (jedna z najnižších na
svete), ale rozmiestnenie obyvateľstva je veľmi nerovnomerné. Väčšina obyvateľov
je sústredená v južnej a východnej časti krajiny, najmä v 160 km dlhom páse
okolo amerických hraníc a v koridore Québec-Winsdor. Najsevernejším trvalo
osídleným miestom Kanady (a takisto aj sveta) je CFS Alert na severnom výbežku
Ellesmerovho ostrova, 817 kilometrov (450 námorných míľ) od severného pólu.

Stredo-severnú časť Kanady tvorí Canadian Shield, ktorý obklopuje Hudsonov
záliv. Ide o oblasť skál odrených predchádzajúcou činnosťou ľadovcov. Je tu len
slabá vrstva pôdy (pokiaľ vôbec nejaká je), veľké množstvo minerálov a tiež
množstvo jazier a riek. Celkovo je Kanada krajina s najväčším počtom jazier na
svete a v týchto jazerách sa nachádzajú tiež najväčšia svetová zásoba sladkej
povrchovej vody.

Vo východnej časti Kanady ústi Rieka svätého Vavrinca do Atlantického oceánu
najväčším nálevkovitým ústím na svete. V podstate za neho možno považovať celý
Záliv svätého Vavrinca. Na konci zálivu leží ostrov Newfoundland. Južne od
zálivu a polostrova Gaspé ležia tzv. Prímorské alebo Canadian Maritimes. Je
fakt, že tento názov by sa dal teoreticky použiť pre každú provinciu okrem
Alberty a Saskatchewanu. New Brunswick a Nové Škótsko sú tu rozdelené Fundyjským
zálivom, ktorý je známy vysokým rozpätím medzi prílivom a odlivom.

Stred Kanady je z klimatického i tranzitného hľadiska silne ovplyvnený na severe
hlboko do severoamerickej pevniny zasahujúcim Hudsonovým zálivom a Jamesovou
zátokou, na juhu systémom Veľkých kanadských jazier. Na západe sa potom
nachádzajú jednak prérie s tromi tzv. Canadian Prairies, ktoré Rocky Mountains
odtínajú od jedinej „pacifickej“ provincie, Britskej Kolumbie.

Z vegetačného a klimatického hľadiska prechádza arktické územie ľadových púští
cez tundru a severský ihličnatý les až k prériám a zmiešaným a listnatým lesom
mierneho pásma na juhu. Veľké kanadské jazerá potom stabilizujú priľahlé územia
tak, že tam mrzne pomerne málo a na niektorých miestach sa vďaka priaznivým
mikroklimatickým podmienkam dajú pestovať aj rôzne subtropické až tropické
rastliny (napr. oblasť Niagarského polostrova).

Archeologické štúdie datujú prvé ľudské osídlenie do doby pred asi 26 000 rokmi
na miestach severného Yukonu a pred asi 9 500 rokmi na miestach južného Ontária.
Prvé európske osídlenie založili na kanadskom území Vikingovia okolo roku 1000 v
L’Anse aux Meadows, to však existovalo iba krátko a z dlhodobého hľadiska nemalo
žiadny význam. Kanada (resp. jej východné pobrežie) bola pre Európu znovu
objavená na prelome 15. a 16. storočia výskumnou plavbou Johna Cabota (1497),
ďalšie výpravy podnikli Jacques Cartier (1534) a ďalší. Prvé dlhodobé európske
osídlenie tu založili Francúzi. Išlo o Port Royal (1605) a Quebec (1608).
Angličania ich nasledovali v roku 1610 v oblasti Newfoundlandu. S príchodom
Európanov sa na kanadskom území začali rýchlo šíriť európske choroby, ktoré
decimovali pôvodných obyvateľov a otvárali kolonistom cestu do indiánskych
území.

Francúzi v 17. storočí kolonizovali okolie Rieky svätého Vavrinca kým Briti
osídľovali trinásť kolónií na východnom pobreží dnešných Spojených štátov.
Spoločnosť Hudsonovho zálivu sa sústredila na oblasť Zemi princa Ruprechta. V
rokoch 1689 – 1763 došlo k sérii tzv. francúzskych a indiánskych vojen. Tieto
vojny vyústili do zániku francúzskej moci v Kanade, ktorá pripadla Veľkej
Británii.

Tá v roku 1774 schválila pre upokojenie situácie tzv. Quebec Act, ktorý
akceptoval katolícke náboženstvo, francúzsky civilný zákonník a francúzštinu ako
úradný jazyk na území provincie Québec.

Počas americkej vojny za nezávislosť sa Kanada nepripojila ku povstaniu 13
kolónií a stala sa cieľovou krajinou desiatok tisíc lojalistov odchádzajúcich z
územia dnešných USA. Tým sa dostal na územie Québecu rad anglicky hovoriacich
protestantov usídľujúcich sa predovšetkým v oblasti Veľkých jazier. To viedlo k
neskoršiemu rozdeleniu provincie Québec na Hornú a Dolnú Kanadu, pre Hornú
Kanadu (dnešná provincia Ontário) nebol Quebec Act naďalej relevantný.

V britsko-americkej vojne v rokoch 1812 – 1815 hrala kanadská fronta enormne
dôležitú úlohu. USA sa opakovane pokúšali obsadiť Hornú aj Dolnú Kanadu, ale ich
vpády boli odradené. Významný bol v tomto ohľade postoj indiánskeho
obyvateľstva, ktoré podporovalo skôr Britov (na britskej strane bojovali hlavné
kmene z oblasti Veľkých kanadských jazier a Tecumsehova únia), a takisto
miestnych kolonistov. Vojny sa francúzski obyvatelia väčšinou nezúčastňovali a
pokiaľ áno, tak väčšinou na strane Britov. Vojna s USA skončila nakoniec uznaním
statu quo ante.

Nasledovala expanzia na sever a západ s pomocou Severozápadnej spoločnosti a
Spoločnosti Hudosonovho zálivu, ktorá intenzívne prebiehala už niekoľko
desaťročí. V roku 1837 došlo k povstaniu časti francúzskeho obyvateľstva (pozri
Povstanie v roku 1837). Po jeho potlačení sa Británia rozhodla vytvoriť z Hornej
a Dolnej Kanady jeden celok (Zjednotená kanadská provincia).

V roku 1846 boli podpísaním Oregonskej zmluvy ukončené teritoriálne spory medzi
USA a Kanadou (za hranicu na západe bola určená 49. rovnobežka). Prudký rast
kanadskej populácie vďaka veľkej emigrácii z Európy a vysokej pôrodnosti viedol
k osídľovaniu kanadského vnútrozemia a zakladaniu nových kolónií: Vancouver a
Britská Kolumbia. Zároveň niektorí Európania začali Kanadu opúšťať a odchádzali
do USA. V roku 1867 bol prijatý Zákon o Britskej Severnej Amerike, ktorý
zjednotil britské severoamerické kolónie Provincia Kanada, Nové Škótsko a New
Brunswich do jedného, už do značnej miery autonómneho domínia. Krátko nato došlo
k znovuvytvoreniu provincií Ontário a Quebec. Do týchto provincií bola začlenená
Zem princa Ruprechta a pričlenené boli oblasti bývalej Severozápadnej
spoločnosti ako Severozápadné teritóriá a novo vytvorená provincia Manitoba.
Následne bola pripojená Britská Kolumbia (od roku 1866 zjednotená s
Vancouverom). Osídľovanie nových území bolo podporené okrem iného výstavbou
troch transkontinentálnych železníc (vrátane Canadian Pacific Railway) a
ustanovením North-West Mounted Police. V roku 1873 sa pripojila ďalšia kolónia
(Ostrov princa Eduarda) a provinčný status získali časti Severozápadných
teritórií: Alberta a Saskatchewan (1905).

Kanada vstúpila do prvej svetovej vojny automaticky vyhlásením vojny s Veľkou
Britániou a poslala na európske bojisko kontingent zložený prevažne z
dobrovoľníkov. Straty však boli natoľko ťažké, že pre doplnenie kanadských síl v
roku 1917 musel premiér Robert Borden vypísať povinné odvody do armády. Z
približne 625 000 Kanaďanov, ktorí bojovali v Prvej svetovej vojne, bolo okolo
60 000 zabitých a ďalších 173 000 bolo zranených.

V roku 1919 Kanada v rámci ďalšieho osamostatňovania sama za seba vstúpila do
Spoločnosti národov a v roku 1931 Westminsterský štatút potvrdil jej
nezávislosť. Veľká hospodárska kríza na prelome 20. a 30. rokov zasiahla aj
Kanadu.

Pred druhou svetovou vojnou Kanada podporovala politiku appeasementu voči
Nemecku, po invázii na Poľsko potom jej premiér William Lyon Mackenzie King
presadil v kanadskom parlamente vyhlásenie vojny (10. septembra). Počas vojny
došlo k obrovskému rozvoju zbrojného priemyslu, Kanada zásobovala svojimi
produktmi nielen Veľkú Britániu, ale aj USA a ZSSR. Jej pozemné jednotky boli
najprv dislokované prevažne vo Veľkej Británii, neskôr sa zúčastnili vojnových
operácií. Obchodné aj vojenské loďstvo hralo enormne významnú úlohu v bitke o
Atlantik.

V roku 1949 sa do tej doby formálne nezávislé Domínium Newfoundland pripojilo ku
Kanade ako jej 10. provincia. Výsledkom silnej povojnovej emigrácie bola tzv.
tichá revolúcia v Québecu, kde zreteľne poklesol podiel francúzsky hovoriacich
obyvateľov a došlo k výraznej sekularizácii spoločnosti.

Počas roku 1981 došlo k tzv. patriácii ústavy, ktorá mala definitívne
zrealizovať z Kanady nezávislú krajinu. 17. apríla 1982 tak došlo aj cez odpor
predstaviteľov Québecu k schváleniu novej verzie ústavy, podľa ktorej sa Kanada
stala úplne nezávislou krajinou, v ktorej čele stojí monarcha zdieľaný s Veľkou
Britániou.

Sociálne a spoločenské zmeny v rámci kanadského zriadenia a zmienených ústavných
zmien viedli k prudkému nárastu autonomizačných a separatistických snáh Québecu
a výsledkom boli dve referendá o osamostatnenie tejto provincie. Prvé bolo
jednoznačne zamietnuté (1980, ešte pred zmenou ústavy), výsledok druhého bol už
veľmi tesný (1995, pre odtrhnutie 49,4% hlasujúcich). Kanadský najvyšší súd však
vydal v roku 1997 stanovisko, že Québec nemá právo na jednostranné vyhlásenie
nezávislosti. Separatistické hnutie v Québecu ale stále pokračuje v činnosti a
viac-menej odmieta toto stanovisko akceptovať.

V priebehu povojnových rokov dochádzalo ku stále väčšej ekonomickej integrácii
medzi Kanadou a USA. Tá v roku 1987 vyústila do kanadsko-americkej zmluvy o
voľnom obchode, ktorá vytvorila kanadsko-americkú zónu voľného obchodu. Pod
silným americkým vplyvom sú tiež kanadské médiá (v americkom pohraničí a v
anglicky hovoriacich častiach krajiny všeobecne upadá pod konkurenciou
amerických médií), čo vedie na jednej strane k snahám ešte viac posilniť
integráciu oboch krajín (existuje tu signifikantná skupina, ktorá sa usiluje o
vytvorenie tzv. Severoamerickej únie). Dňa 1. apríla 1999 došlo k poslednej
zmene v najvyššom administratívnom členení krajiny, keď bolo zo Severozápadných
teritórií vyčlenené teritórium Nunavut.

Kanada je de iure konštitučná monarchia, ktorej hlavou je Alžbeta II., kráľovná
Veľkej Británie. Zástupcom kráľovnej v Kanade je generálny guvernér (v
súčasnosti, jún 2012, David Lloyd Johnston). Kanada je tiež parlamentná
zastupiteľská demokracia s federálnym usporiadaním a silnými demokratickými
tradíciami. Základom Kanadskej monarchie sú zložky výkonnej moci, legislatívy a
súdnej moci vlády.

Kanadská ústava vytvára právny rámec existencie krajiny, skladá sa z písaného
obsahu a nepísaných tradícií a konvencií. Jej základ je obsiahnutý v Zákone o
britskej Severnej Amerike z roku 1867 („British North America Act 1867“, resp.
„Constitution Act 1867“). Hovorí sa, že Kanada má ústavu podobnú princípom
Spojeného kráľovstva a rozdeľuje moc medzi federálne a provinčné vlády. Zahŕňa
tzv. Canadian Charter of Rights and Freedoms (Kanadská charta práv a slobôd)
zaručujúcu základné práva a slobody, ktoré vo všeobecnom meradle nemôžu byť
potlačené žiadnymi legislatívnymi alebo procedurálnymi krokmi na žiadnej z
úrovní vlády. Federálnemu parlamentu a provinčným správam akokoľvek umožňuje na
päť rokov niektoré jej ďalšie časti potlačiť.

Funkcia premiéra prináleží vodcovi strany, ktorý získava dôveru väčšiny dolnej
komory kanadského parlamentu. Generálny guvernér zastupujúci kráľovnú formálne
menuje vládu aj premiéra. Podľa konvencií však voľbu premiéra rešpektuje.
Kanadská vláda sa tradične skladá z členov strany prvého ministra, ktorí majú
kreslo v parlamente, väčšinou v dolnej snemovni. Jej členovia sú viazaní
prísahou k Kráľovninej tajnej rade pre Kanadu a stávajú sa ministrami britskej
koruny. Premiér má širokú politickú moc predovšetkým pri menovaní ďalších
vysokých úradníkov. Súčasným generálnym guvernérom je od roku 2010 Jeho
excelencia David Lloyd Johnston, súčasným premiérom je od roku 2015 vodca
Liberal Party of Canada, Justin Trudeau.

Kanadský parlament je zložený z dvoch komôr, snemovne ľudu a senátu. Každý z
členov snemovne ľudu je volený väčšinovým volebným systémom. Všeobecné voľby
vypisuje generálny guvernér na žiadosť predsedu vlády. Nové voľby musia byť
vypísané do štyroch rokov od posledných volieb. Členovia senátu, ktorých kreslá
sú prideľované na regionálnom základe, sú vyberaní premiérom a formálne menované
generálnym guvernérom. Svoju funkciu potom zastávajú až do veku 75 rokov.

Štyrmi hlavnými kanadskými politickými stranami sú Conservative Party of Canada
(Konzervatívna strana Kanady), Liberal Party of Canada (Liberálna strana
Kanady), New Democratic Party (Nová demokratická strana) (NDP) a „Bloc
Québécois“ (Québecký blok). Súčasná (2015) vláda je zostavená liberálnou stranou
(vládne od roku 2015).

Kanada je zložená z desiatich provincií a troch teritórií. Medzi provincie
patria Alberta, Britská Kolumbia, Manitoba, New Brunswick, Newfoundland a
Labrador, Nové Škótsko, Ontário, Ostrov princa Edwarda, Quebec a Saskatchewan.
Medzi teritória patria Severozápadné teritóriá, Nunavut a Yukon. Provincie majú
vysoký stupeň autonómie, teritória o niečo menší. Oboje disponujú vlastnými
provincionálnymi (resp. teritoriálnymi) symbolmi, pozri zoznam kanadských
provinciálnych a teritoriálnych symbolov.

Provincie sú zodpovedné za väčšinu štátnych sociálnych programov v Kanade a
spoločne sústredia viac finančných prostriedkov ako federálna vláda. Mira
finančnej a samosprávnej autonómie je tu veľmi vysoká. Federálna vláda môže
iniciovať národné programy a politiku v jednotlivých provinciách (napr. Canada
Health Act), ale provincie môžu rozhodnúť, že sa nebudú na tejto politike
podieľať. O viac-menej vyrovnanú úroveň služieb v jednotlivých provinciách sa
starajú tzv. vyrovnávacie platby riadené Federálnou vládou, ktoré presúvajú
finančné prostriedky od bohatších provincií do rozpočtov chudobnejších
provincií.

Všetky provincie a teritória majú jednokomorový volený zákonodarný orgán, v
ktorého čele stojí premiér, vyberaný rovnako ako prvý minister Kanady. Zároveň
má každá provincia viceguvernéra (Lieutenant-Governor), ktorý reprezentuje
Korunu a je analógiou generálneho guvernéra na federálnej úrovni. V teritóriách
je obdobou viceguvernéra korunný komisár.

Kanada má úzke zahraničné vzťahy s USA, s ktorými má najdlhšie nebránenú hranicu
na svete, alebo napr. spoločnú leteckú obranu (NORAD). Obe krajiny spolu často
kooperujú ako na politickej, tak aj vojenskej úrovni a ich ekonomiky sú veľmi
úzko spojené (tiež Severoamerická menová únia). Okrem toho má Kanada
nadštandardné vzťahy s Veľkou Britániou a Francúzskom, dvomi bývalými
imperiálnymi mocnosťami, ktoré hrali nezastupiteľnú úlohu pri jej vzniku – je
členom Commonwealthu a La Francophonie. S Veľkou Britániou má navyše spoločnú
formálnu hlavu štátu.

Zhruba od polovice 20. storočia je Kanada advokátom multilateralizmu, a vyvíja
úsilie na dosiahnutie riešenia globálnych problémov v spolupráci s inými
národmi. Jednou z prvých výrazných demonštrácií tohto stanoviska je vystupovanie
L. B. Pearsona za Suezskú krízu, ktorý presadzoval vyslanie mierových síl OSN do
oblasti. Kanada hrá v oblasti mierových misií OSN vedúcu úlohu, zúčastnila sa
ich už viac ako päťdesiat, vrátane tých pred rokom 1989, v posledných rokoch sa
však jej príspevok kráti.

Kanada je jedným zo zakladajúcich členov NATO. V súčasnosti disponuje 67 000
vojakmi a približne 43 000 rezervistami. Kanadské ozbrojené sily sa skladajú z
armády, námorníctva a vzdušných síl. Disponujú 1 400 obrnenými vozidlami, 34
vojenskými plavidlami a 861 lietadlami.

Vo svojej histórii sa Kanada okrem mierových misií OSN priamo zúčastnila aj
vojnových konfliktov ako vojnová strana, konkrétne druhej búrskej vojny, prvej
svetovej vojny, druhej svetovej vojny, kórejskej vojny, druhej vojny v Perzskom
zálive a intervencii v Afganistane. Pokiaľ by sme započítali aj prehistóriu
Kanady – tak je nutné pripočítať ešte významnú úlohu Kanaďanov v
britsko-americkej vojne. Medzi marcom a októbrom 2011 sa kanadské ozbrojené sily
podieľali na intervencii NATO v Líbyjskej občianskej vojne.

Zvláštne oddiely určené na boj s prírodnými katastrofami (Disaster Assistance
Response Team, DART) zasahovali v 21. storočí pri troch mimoriadne rozsiahlych
katastrofách: Zemetrasenie v Indickom oceáne 26. decembra 2004, zemetrasenie v
Kašmíre (2005) a hurikáne Katrina (2005).



https://sk.wikipedia.org/wiki/India

India, oficiálny názov Indická republika, je druhá najľudnatejšia krajina na
svete.

Zaberá takmer celý Indický subkontinent a jej pobrežná čiara má viac ako 7 000
kilometrov. Susedí s Pakistanom na západe, Čínou na severozápade aj
severovýchode, Nepálom a Bhutánom na severovýchode, Bangladéšom a Mjanmarskom na
východe a v Indickom oceáne ležiacimi Maldivami na juhozápade a Srí Lankou na
juhu. India považuje aj Afganistan za štát, s ktorým hraničí.

S počtom obyvateľov vyše jednej miliardy je druhou najľudnatejšou krajinou na
svete a rozlohou jej prislúcha siedme miesto. Je domovom niekoľkých starovekých
civilizácií a centrom dôležitých historických obchodných ciest.

India je známa svojimi bohatými náboženskými tradíciami. Štyri z
najrozšírenejších náboženstiev sveta – hinduizmus, budhizmus, džinizmus a
sikhizmus – majú svoje korene v Indii.

Ako bývalá kolónia Britská India do roku 1947 sa India počas posledných
dvadsiatich rokov výrazne rozvíjala, obzvlášť v ekonomickej a vojenskej sfére, v
regionálnom aj globálnom meradle.

Názov India je odvodený od staroperzskej verzie slova Sindhu, historického
miestneho mena pre rieku Indus. Ústava Indie uznáva ako bežné používanie aj
výraz Bharat (hin.: भारत /bʰɑːrət̪/ ) ako oficiálne pomenovanie rovnakého
statusu. Tento názov je odvodený od sanskritského mena kráľa Hindov, Bharata,
ktorého príbeh je spomenutý v epickej básni Mahábhárata. Tretie meno, Hindustan
(hin.: हिन्दुस्तान /hin̪d̪ust̪ɑːn/) (per. Hindská krajina), sa používa od
dvanásteho storočia, hoci jeho súčasné použitie je obmedzené z dôvodov
vnútroštátnych konfliktov o tom, ako toto slovo reprezentuje krajinu.

Úkryty s maľbami z kamennej doby v Bhímbétke v štáte Madhjapradéš sú najstaršími
známymi stopami ľudského osídlenia na území súčasnej Indie. Prvé známe trvalé
osídlenie sa objavilo pred 9 000 rokmi a postupne sa vyvinulo do civilizácie
povodia Indusu, ktorá začala okolo 3 300 pred Kr. a kulminovala medzi 2 600 pred
Kr. a 1 900 pred Kr. Nasledovala ju védska civilizácia. Zhruba od roku 550 pred
Kr. vzniklo veľa nezávislých kráľovstiev.

Na severe územia sa nachádzala ríša Maurjovcov, ktorá prispela vo veľkej miere
ku kultúrnemu dedičstvu krajiny. Od roku 180 pred Kr. nasledovali série invázií
zo strednej Ázie, ktoré viedli k vzniku Indo-gréckeho, Indo-skýtskeho a
Indo-partského kráľovstva. Od tretieho storočia pred Kr. panovali Guptovci a ich
obdobie má prívlastok „Zlatý vek“ starovekej Indie. Na severe krajiny sa
vystriedalo zopár dynastií v priebehu niekoľkých období vrátane dynastií
Čálukjovci, Čérovci, Čólovci, Kadambovci, Pallavovci a Pándjovci. Veda, umenie,
literatúra, matematika, astronómia, náboženstvo a filozofia prekvitali pod
patronátom týchto kráľov.

Po islamských inváziách zo strednej Ázie a Perzie (7. - 12. stor.) väčšina
severnej a strednej Indie padla pod nadvládu dillískeho sultanátu a neskôr pod
Mughalskú dynastiu, ktorá postupne rozšírila ich vládu do väčšiny Indického
subkontinentu. Aj napriek tomu niekoľko pôvodných kráľovstiev prosperovalo,
špeciálne v krytých oblastiach juhu, ako napríklad ríša Vidžajanagar. V polovici
druhého tisícročia niekoľko európskych krajín vrátane Portugalska, Holandska,
Francúzska a Spojeného kráľovstva, ktoré pôvodne chceli obchodovať s Indiou,
využili situáciu v krajine, kedy zničené kráľovstvá bojovali proti sebe, a
zriadili v krajine kolónie. Povstanie z roku 1857, miestne známe ako prvá vojna
za indickú nezávislosť, proti Britskej východoindickej spoločnosti zlyhalo.
Potom ako bola vzbura potlačená, väčšina indického územia padla pod priamu
správu Britského impéria. Na začiatku 20. storočia dlhotrvajúce, nenásilné
úsilie o nezávislosť, vedené Mahatmom Gándhim, široko známym pod označením „Otec
národa“, vyvrcholilo 15. augusta 1947, kedy India získala úplnú nezávislosť od
Británie a stala sa republikou 26. januára 1950.

Ako multietnický a multináboženský štát zažila India niekoľko náboženských
násilností a povstaní v rôznych častiach krajiny, no to ju neoslabilo a
pokračuje ako suverénna demokracia. Má niekoľko nedoriešených sporov o hranice s
Čínou, ktoré sa vystupňovali do krátkej čínsko-indickej vojny v roku 1962 a s
Pakistanom, ktoré vyústili do vojen v rokoch 1947, 1965, 1971 a v roku 1999 v
Kargile. India je zakladajúci člen Hnutia nezúčastnených krajín a OSN. V roku
1974 India vykonala podzemné skúšky jadrových zbraní, čo ju neoficiálne robí
členom „jadrového klubu“. V roku 1998 nasledovala séria ďalších piatich testov.
Významné ekonomické reformy, ktoré začali v roku 1991, transformovali Indiu
medzi krajiny s najrýchlejšie rastúcim hospodárstvom na svete a pridala si na
celosvetovom a regionálnom vplyve.

India je suverénna, sekulárna a demokratická republika s kvázi - federálnou
formou vlády a dvojkomorovým parlamentom fungujúcim podľa westministerského
parlamentného systému. Má tri formy riadenia: legislatívu, exekutívu a súdnu
moc. Prezident je hlavou štátu a má z veľkej časti reprezentatívnu úlohu, ktorá
zahŕňa interpretovanie ústavy, podpisovanie zákonov, udeľovanie milostí a
vyhlasovanie stavu núdze. Je aj vrchným veliteľom Indických ozbrojených síl.
Prezident a viceprezident sú volení nepriamo voličmi na päťročné obdobie.

Premiér je predsedom vlády a má najviac výkonných právomocí. Je volený
zákonodarcami politických strán alebo koalíciou majúcou parlamentnú väčšinu a
slúži päť rokov. Ústava otvorene neustanovuje funkciu zástupcu predsedu vlády,
ale táto možnosť bola občas praktizovaná. Zákonodarný zbor Indie je dvojkomorový
parlament, ktorý sa skladá z hornej snemovne zvanej Radžja Sabha (Rada štátov),
a dolnej snemovne zvanej Lok Sabha (Snemovňa ľudu). 245 – členná Radžja Sabha je
volená nepriamo voličmi na funkčné obdobie šesť rokov. 545–členná Lok Sabha je
volená priamo všeľudovým hlasovaním na päťročné obdobie a je ustanovujúcou
zložkou politickej sily a vládneho zoskupenia. Všetci indickí obyvatelia nad 18
rokov majú právo voliť. Premiér predsedá Rade ministrov.

Exekutíva je zastúpená prezidentom, viceprezidentom a ministerským kabinetom,
vedeným predsedom vlády. Každý minister spravujúci ministerský úrad musí byť
členom jednej z komôr parlamentu. V indickom parlamentnom systéme je výkonná moc
podriadená zákonodarnej. Nezávislá súdna moc Indie pozostáva z Najvyššieho súdu
na čele s predsedom Najvyššieho súdu v Indii. Najvyšší súd ma oboje,
prvostupňovú jurisdikciu nad spormi medzi štátmi a odvolaciu jurisdikciu nad
vrchnými súdmi. India má 18. odvolacích vrchných súdov, každý má jurisdikciu nad
zväzovým štátom alebo skupinou menších zväzových štátov. Každý s týchto štátov
má odstupňovaný systém nižších súdov. Prípadný konflikt medzi legislatívou a
justíciou je prenechaný prezidentovi.

Na čele krajiny stojí Indická národná kongresová strana (INC), ktorá si udržuje
svoj vplyv už od vzniku nezávislej Indie. INC, často vedená členom rodiny Nahru
– Gándhi, sa tešila parlamentnej väčšine s výnimkou krátkych období počas 70. a
80. rokov. Medzi rokmi 1996 a 1998 nastalo obdobie politickej nestability a
vláda bola najprv zostavená pravicovou nacionalistickou stranou Bharatija
Džanata (BJ) a neskôr ľavicovou koalíciou Spojený front (United Front). V roku
1998 BJ s menšími regionálnymi stranami vytvorila Národnú demokratickú alianciu
(NDA) a stala sa prvou nekongresovou stranou, ktorá dokončila celé päťročné
volebné obdobie. Vo voľbách v roku 2004 zvíťazila Národná kongresová strana a
získala dostatočný počet kresiel, aby mohla vytvoriť koalíciu s pomocou
ľavicových strán.

India si udržuje priateľské vzťahy s väčšinou krajín, no roky, ktoré nasledovali
po vyhlásení nezávislosti, sú poznačené neustálymi konfliktami s Pakistanom a
Čínou o územie Kašmíru a Arunáčalpradéšu. Počas Studenej vojny sa India pokúsila
udržať si svoju neutralitu a bola jedným zo zakladajúcich členov Hnutia
nezúčastnených krajín. Po čínsko-indickej vojne v roku 1962 sa zlepšili vzájomné
vzťahy Indie so Sovietskym zväzom, čo ale narušilo vzťahy so Spojenými štátmi.
Stav sa opäť ustálil po skončení Studenej vojny. Súčasne priateľské ponuky
predkladané Indickou vládou posilnili vzťahy so Spojenými štátmi, Čínou a
Pakistanom. V ekonomickej sfére má India blízky vzťah s inými rozvojovými
krajinami v Južnej Amerike, Ázii a Afrike, špeciálne s Brazíliou a Mexikom.
India je taktiež zakladajúci člen OSN a do veľkej miery prispela k úspechu
operácií OSN prebiehajúcich na štyroch kontinentoch. Viac ako 55 000 indických
príslušníkov bojových a policajných síl slúžilo v 35 mierových misiách Spojených
národov.

India je rozdelená na 28 štátov (ktoré sa ďalej delia na okresy), šesť zväzových
teritórií a teritórium hlavného mesta Dillí. Štáty majú svoju vlastnú volenú
vládu, kým zväzovým teritóriám vládne správca menovaný zväzovou vládou (len
niektoré majú volené vlády).

India má dve výskumné základne v Antarktíde - Dakšin Gangotri and Maitri, no
zatiaľ sa nedomáha práva na územie.

Himaláje, tvoriace severnú hranicu Indie, sú najvyšším pohorím na svete.
Najvyšším vrchom Indie je Káčaňdžunga, ležiaca na hranici indického štátu Sikkim
a Nepálu, vysoká 8 586 m. Najvyšší vrch ležiaci iba na území Indie je Nandádéví,
vysoký 7 816 m. Na východe India hraničí s Bangladéšom a Mjanmarskom. Za
severnou hranicou leží Čína, Bhután a Nepál. Na severozápade, kde leží púšť Thar
prebieha hranica s Pakistanom. Zvyšok severnej, strednej a východnej Indie
pozostáva z úrodnej Indogangskej nížiny, ktorá sa nachádza v povodí riek Indus,
Ganga a Brahmaputra.

Južný indický polostrov sa skoro celý rozkladá na Dekanskej plošine, ktorá je z
juhozápadu, juhu a juhovýchodu obmývaná Indickým oceánom. Pobrežie je dlhé okolo
6 tisíc kilometrov a je pomerne málo členité. Len na západe sú dva väčšie
polostrovy Kačchský a polostrov Káthijávar. Časť západného pobrežia od
Khanbátskeho zálivu po Paňdžim, sa nazýva Konkán. Ďalej na juh pokračuje ako
lagúnové Malabarské pobrežie. Najjužnejším bodom pevninovej časti Indie a
polostrova Predná India je mys Kumári. Ostrov Srí Lanka oddeľuje od Indie
Manársky záliv a Palcký prieliv. Južná časť východného pobrežia Indie medzi
ústím Kávérí a Krišny sa nazýva Koromandelské pobrežie. Rovnako ako ďalšia časť
východného pobrežia je nízke, lagúnové a menej vhodné na budovanie prístavov.
Súčasťou Indie sú aj súostrovia Andamany a Nikobary v Bengálskom zálive a
Lakadivy a ostrov Mimikoj v Arabskom mori.

Podnebie Indie sa líši od tropického na juhu až po mierne na severe krajiny.
Časti Indie, ktoré ležia v Himalájach majú podnebie tundry. Väčšina dažďov je
spôsobená monzúnmi.

Himaláje, tvoria severnú hranicu Indie. Himalájske pohorie od pohoria Karakoram
oddeľuje horný tok rieky Indus. Najvyššie polohy oboch vysokohorských masívov sú
zaľadnené. Stály sneh leží v súčasnosti na južných stranách vo výškach 4 400 až
5 300 m a okolo 6 000 m na severe. V Karakorame sa táto výška pohybuje v
rozmedzí 5 000-6 000 m. Dĺžka ľadovcov presahuje miestami 60 km. V prevažnej
časti Himalájí prevláda vysokohorský ľadovcový reliéf.

Indogangská nížina je rozsiahla nížina v povodí riek Indus, Ganga a Brahmaputra.

Dekanská plošina je rozľahlá vysočina zaberajúca vnútrozemie Indického
polostrova.

India má síce v absolútnom ponímaní štvrtú najväčšiu ekonomiku, pretože patrí
medzi krajiny s najväčším počtom obyvateľov. Jej HDP na obyvateľa ju však radí
medzi chudobné krajiny. V súčasnosti má však tendenciu dobiehať vyspelé krajiny
(na prelome rokov 2005 – 2006 zaznamenala India hospodársky rast 8,1 %), ale HDP
na obyvateľa zostáva stále nízke.

Devízové rezervy Indie majú hodnotu vyše 145 miliárd USD. Mumbaj je finančným
centrom a základňou Rezervnej banky Indie a poprednej Bombajskej burzy. Kým
štvrtina obyvateľov Indie stále žije pod úrovňou chudoby, vyvinula sa spolu s
informačnými technológiami a službami rozsiahla stredná trieda.

India má pracovnú silu 496,4 milióna obyvateľov, z ktorých poľnohospodárstvo
tvorí 60 %, priemysel 17 % a služby 23 %. Miera nezamestnanosti je 9 %.
Poľnohospodárstvo produkuje ryžu, pšenicu, bavlnu, jutu, čaj, cukrovú trstinu,
zemiaky; dobytok, bizóny, ovce, kozy, hydinu a ryby. Priemysel zahŕňa textil,
chemikálie, spracovanie jedla, oceľ, prepravovanie zariadenia, cement, ropa a
stroje.

Každoročne do Indie cestujú len asi 3 milióny turistov, pričom turizmus
predstavuje dôležitý, no stále nedostatočne vyvinutý zdroj národného dôchodku.
Turizmus tvorí 5,3 % hrubého domáceho produktu a priamo či nepriamo vytvára asi
42 miliónov pracovných miest, čo je asi 10 percent pracovnej sily Indie.

Hlavnými obchodnými partnermi sú Spojené štáty, Európska únia, Japonsko, Čína a
Spojené arabské emiráty.

India je druhá najľudnatejšia krajina na svete. Jazyk, náboženstvo a kasty sú
determinované sociálnou a politickou organizáciou v rámci vysoko rôznorodej
populácie. Indickými najväčšími aglomeráciami sú Mumbaj (kedysi Bombaj), Dillí,
Kalkata (kedysi Calcutta) a Čennaj (kedysi Madras). Gramotnosť obyvateľstva je
64,8 %, z toho 53,7 % žien a 75,3 % mužov. Pomer pohlaví je 933 žien na 1000
mužov. Percento pracujúcich je 39,1 %, z toho 51,7 % mužov a 25,6 % žien.
Priemerný vek je 24,66 a populačný rast je 22,32 pôrodov na 1000 obyvateľov.

Napriek tomu, že 80,5 % ľudí sú Hindovia, India je tiež domovom tretej najväčšej
populácie moslimov na svete (13,4 %) po Indonézii a Pakistane. Ďalšie náboženské
skupiny zahŕňajú kresťanov (2,3 %), sikhov (1,84 %), budhistov (0,76 %),
džainistov (0,40 %), židov, zoroastristov, ahmadi-moslimov a bahaistov.

India je domovom dvoch hlavných lingvistických skupín: indoárijskej (používa ju
asi 74 % populácie) a drávidskej (používa ju asi 24 % populácie). Iné jazyky
používané v Indii pochádzajú z austroázijských a tibetsko-barmských jazykových
skupín. Indická ústava uznáva 23 oficiálnych jazykov. Hindčinu a angličtinu
používa vláda na úradné účely. Dva tradičné jazyky Indie sú sanskrit a
tamilčina. Počet materinských jazykov v Indii dosahuje až 1 652.

India ma bohaté a unikátne kultúrne dedičstvo a dokázala si zachovať svoje
tradície počas histórie aj napriek preberaniu nových zvykov, tradícií a
myšlienok zároveň od útočníkov aj imigrantov. Množstvo zvykov, jazykov a
monumentov je dôkazom vzájomného miešania sa vplyvov počas storočí. Napríklad
slávny Tádžmahal, alebo iné pamiatky sú príkladom islamsky inšpirovanej
architektúry, ktoré boli zdedené po Mugalskej dynastii. Sú výsledkom
synkretickej tradície, ktorá kombinuje elementy zo všetkých častí krajiny.
Indická spoločnosť je široko pluralitná, mnohojazyčná a mnohonárodnostná.

Indická hudba je reprezentovaná širokým spektrom foriem. Dva hlavné prúdy
klasickej hudby sú Carnatic z Južnej Indie a Hindustani zo Severnej Indie.
Populárne formy hudby taktiež prevládajú, za zmienku stojí napríklad Filmi
hudba. V Indii taktiež existuje množstvo druhov klasických tancov vrátane
Bharatanatyam, Kathakali, Kathak a Manipuri. Často majú formu príbehu a obsahujú
duchovné a náboženské prvky. India má rozmanité festivaly, z ktorých je mnoho
oslavovaných bez ohľadu na kastu a vierovyznanie. Najznámejšie a
najpopulárnejšie oslavy zahŕňajú hinduistické festivaly Diwali, Holi a Dussehra
a moslimské oslavy Eid.

Prvé literárne zmienky v Indii mali väčšinou ústnu formu a až neskôr boli
prevedené do písomnej podoby ako napríklad Védy, alebo eposy Mahábhárata a
Rámájana. V Indii je taktiež množstvo významných a moderných spisovateľov
píšucich v indických jazykoch a angličtine. Jediným nositeľom Nobelovej ceny za
literatúru bol bengálsky spisovateľ Rabíndranáth Thákur. Ročne India produkuje
najväčší počet filmov vo svete. Filmová produkcia má svoju základňu v Mumbaji,
ktorá je často označovaná ako „Bollywood“.

Indická kuchyňa je neobyčajne rozmanitá; ingrediencie, korenie a kuchárske
metódy sa líšia každým regiónom. Ryža a pšenica tvoria základnú potravinovú
zložku v krajine. India je taktiež pozoruhodná pre pestrosť vegetariánskej a
nevegetariánskej kuchyne. Korenisté jedlá a sladkosti sú veľmi populárne.

Indické tradičné oblečenie je odlišné medzi jednotlivými regiónmi. Značne sa
líši či už farbami, alebo štýlmi, záleží na rôznych faktoroch ako podnebie.
Najpopulárnejší odev pre ženy sa nazýva sárí a dhotí pre mužov.

Národný šport Indie je pozemný hokej, no aj napriek tomu je kriket teraz veľmi
populárnym športom spôsobený úspechom a popularitou v poslednej dobe. V
niektorých štátoch, najmä na severovýchode, futbal je najpopulárnejším športom a
je široko sledovaný napriek tomu, že India sa umiestnila mimo top 100 národných
tímov, vo svetovom rebríčku FIFA. India ma taktiež silné zastúpenie v šachu s
niekoľkými hráčmi s medzinárodným statusom vrátane Viswanathan Anand, ktorý bol
FIDE šampiónom. Ďalšie populárne športy sú biliard a streľba.

S jednou striebornou a dvoma bronzovými medailami na posledných troch
olympiádach má India len málo športových úspechov. Do roku 1980 vyhrala osemkrát
zlatú medailu v pozemnom hokeji.

Tradičné domorodé športy sú polo, kabaddi a gilli-danda, ktoré sa hrajú v celej
krajine. Šach, bedminton a carom sa považujú, že vznikli v Indii. Biliard a
bedminton priniesli Indii medzinárodný úspech. Formula 1 sa taktiež teší
popularite, aj keď len v mestských oblastiach.



https://sk.wikipedia.org/wiki/Tungusk%C3%A1_udalos%C5%A5

Tunguská udalosť (iné názvy: tunguská katastrofa, tunguská explózia, (ak sa
postuluje meteoritický pôvod) tunguský meteorit; tunguzská udalosť, tunguzská
katastrofa, tunguzská explózia ) bol obrovský výbuch, ku ktorému došlo 30. júna
1908 o 7. hodine a 17. minúte v tajge pri rieke Podkamennaja Tunguska
(Podkamenná Tunguzka) vo východnej časti Sibíri - asi 800 km severozápadne od
jazera Bajkal, 65 km od Vanavary (vtedy najbližšie väčšie sídlo v okolí).

V okolí výbuchu boli pováľané stromy do vzdialenosti až 40 km (ležia hviezdovito
od stredu výbuchu) a poškodené do vzdialenosti 200 km, tlakovú vlnu bolo cítiť v
Európe aj Amerike. Cestujúci na transsibírskej železnici smerom do Kanska počas
udalosti údajne videli letieť „svietiacu hmotu“, a potom počuli silný tresk.
Tlaková vlna bola tak silná, že strojvodca Grjaznov zastavil vlak, lebo si
myslel, že sa vykoľajil. Ešte 300 km od epicentra tlaková vlna vyrážala okná. Vo
Vanavare popraskali steny na domoch, tlaková vlna zrazila na zem ľudí aj
dobytok.

Záchvevy zeme zaznamenali všetky európske aj americké seizmografy. Tlakovú vlnu
zaznamenali barografy v Irkutsku (970 km) za hodinu, v Postupime (cca 5 000 km)
za 4 hodiny 41 minút a vo Washingtone za 8 hodín. Tlaková vlna obehla celú Zem -
druhýkrát ju v Postupime namerali po 30 hodinách a 28 minútach.

Odhaduje sa, že výbuch dostal do atmosféry okolo 10 miliónov ton pevného
materiálu (vrátane úlomkov objektu a prachu). Prach spôsobil rozptyl svetla,
takže jasno zostávalo aj po západe slnka. Viac ako týždeň po udalosti sa v
Londýne dali čítať noviny o polnoci.

Vedci začali udalosť skúmať na mieste až po mnohých rokoch. Prvú vedeckú
expedíciu, ktorá sa do oblasti katastrofy dostala, viedol mineralóg Leonid Kulik
v roku 1927. Bol presvedčený, že katastrofu spôsobil železný meteorit, zvyšky
ktorého neúspešne hľadal do roku 1939. Dokumentácia polomu pomocou leteckej
fotografie sa začala až v roku 1937. Kulikovovi sa nepodarilo objaviť žiaden
zvyšok železného meteoritu. Jediné, čo našiel a zdokumentoval, boli
mikroskopické guľôčky magnetitu, niklu a železa.

V rokoch 1959 až 1987 intenzívnejší výskum oblasti robil ruský geofyzik Alexej
Zolotov. V mieste polomu zistil mierne zvýšenú rádioaktivitu. Stromy na Sibíri a
na Aljaške majú v letokruhoch zodpovedajúcich roku 1909 rádioaktivitu zvýšenú až
1,5-násobne. Zolotov zrátal, že tak rozsiahly polom spôsobil výbuch so silou
zodpovedajúcou výbuchu 40 megaton TNT (2000-násobne silnejší ako výbuch v
Hirošime). Bol presvedčený, že išlo o jadrový výbuch, ktorý nastal vo výške 5 až
10 km. Keďže v roku 1908 ešte nebola známa jadrová bomba, Zolotov usúdil, že
muselo ísť o výbuch motorov a paliva mimozemskej kozmickej lode.

V roku 1990 sa na mieste katastrofy našli maličké grafito-diamantové kvapôčky,
ktoré určite nemajú pozemský pôvod, resp. sú dôkazom šokovej metamorfózy, ktorá
sprevádza impakty mimozemských telies. Tiež sa namerali magnetické anomálie.
Najnovšie odhady sily výbuchu sa pohybujú v rozpätí od 5 do 30 megaton TNT.

Príčina výbuchu a javov s ním spojených doteraz nebola jednoznačne zodpovedaná.
V súčasnosti sa veľa odborníkov prikláňa k teórii, že mohlo ísť o zrážku s
kometárnym jadrom (resp. jeho časťou) o priemere asi 60 metrov. Za túto teóriu
hovorí aj fakt, že sa nepodarilo nájsť žiaden kúsok dopadnutého meteoritu, o
ktorom sa predpokladá, že výbuch spôsobil. Jadro kométy by sa totiž pri výbuchu
vyparilo, pretože ho tvoria prevažne zamrznuté plyny a kusy ľadu. Druhá časť
vedcov sa pridŕža teórie, podľa ktorej katastrofu spôsobil pád meteoritu.



https://sk.wikipedia.org/wiki/El%C3%A1n_(skupina)

Elán je slovenská hudobná skupina, ktorú v Bratislave v roku 1968 založili
vtedajší spolužiaci zo základnej školy spevák Jožo Ráž, hráč na klávesové
nástroje Vašo Patejdl, gitarista Juraj Farkaš a bubeník Zdeno Baláž.

Elán spočiatku fungoval ako viac menej voľná formácia, s ktorou spolupracovali
aj ďalší hudobníci. Hrávali v stredoškolských a vysokoškolských kluboch v
Bratislave, neskôr v zahraničí: v Tunise, Bulharsku a Švédsku. Prvé známe
pôvodné skladby skupiny Elán boli „Dám ti všetko čo mám“, „Semafór“, či úspešný
pokus Vaša Patejdla skladba s názvom „Bláznivé hry“ s ktorou kapela vystúpila na
Bratislavskej lýre v roku 1979. Vašo Patejdl vtedy získal cenu za najlepší
aranžmán.

Do povedomia širšej verejnosti sa skupina dostala v roku 1980 po tom ako na
bratislavskej lýre získala strieborné ocenenie s piesňou „Kaskadér“. V priebehu
80. rokov kapela zaujala publikum hlavne svojou pôvodnou slovenskou tvorbou.
Významnou zmenou v jej histórii bol príchod Jána Baláža zo skupiny Modus a
spolupráca na koncipovaných štúdiových albumoch s textármi ako boli Boris Filan,
či výtvarným spracovaním vizualizácie albumov a hudobných projektov, vrátane
loga skupiny, známeho Bubáka s vyplazeným jazykom od Alana Lesyka. Ich debutovým
albumom bol Ôsmy svetadiel z roku 1981, po ňom nasledovali albumy Nie sme zlí,
Elán 3, Hodina slovenčiny. Skladby z tohto obdobia ako „Tuláci v podchodoch“,
„Človečina“, „Stužková“, „Zaľúbil sa chlapec“, či „Kráľovná bielych tenisiek“
patria stále do repertoáru nielen koncertov skupiny Elán, ale aj repertoáru
hudobníkov na rôznych príležitostných spoločenských podujatí na Slovensku.

V druhej polovici 80. rokov (1985) od skupiny odchádzajú Zdeno Baláž, Vašo
Patejdl a Juraj Farkaš. Ján Baláž spolu s Jožom Rážom doplnili zostavu skupiny
bubeníkom Gabrielom Szabom a klávesistom Martinom Karvašom. Táto zostava začala
druhú etapu pôsobenia kapely od roku 1986. Skupina Elán vydáva štúdiové hudobné
projekty, ktoré vyšli na albumoch Detektívka, Nebezpečný náklad (so sériou
videoklipov), či Rabaka, ku ktorému bol nakrútený rovnomenný film na scenári
ktorého sa s Borisom Filanom podieľal aj režisér Dušan Rapoš. Z tohto obdobia
pochádzajú hity skupiny ako „Tanečnice z Lúčnice“, „Detektívka“, „Ver mi“,
„Nebezpečný náklad“, v roku 1988 boli vydané na jednom singli skladby „Smrtka na
Pražskom orloji“ a „Dresy“. Jožo Ráž naspieval s Petrom Nagyom skladbu „Psi sa
bránia útokom“, z projektu Rabaka vzišli skladby ako „Od Tatier k Dunaju“, „Van
Goghovo ucho“, či „Čaba neblázni“… Koncom roku 1989 zo skupiny odišli Szabó s
Karvašom.

Začiatkom 90. rokov sa skupina obnovuje v zložení Jožo Ráž, Ján Baláž, Peter
Farnbauer, Ľubomír Horňák a Juraj Kuchárek. Táto zostava nahrala albumy Netvor z
čiernej hviezdy Q7A a niekoľko reedícií svojich hitov pod názvom Legenda. Z
tohoto obdobia pochádzajú hity ako sú "Bosorka", "Sestrička z Kramárov", „Hostia
z inej planéty“, „Pištoľ“, „Modlitba pre dva hlasy“, „Amnestia na neveru“. V
roku 1996 sa do kapely vracia Vašo Patejdl a skupina ohlasuje nahrávanie nového
albumu, ktorý vychádza pod názvom Hodina pravdy („Anna Mária“, „Odkazovač“,
„Hey, hey zlato“). Po motocyklovej havárii Joža Ráža boli v rokoch 2002 a 2003
vydané ďalšie dva komerčne úspešné albumy Elán 3000 a Tretie oko. Na jeseň 2010
bol po dlhých siedmich rokoch vydaný ďalší štúdiový album Anjelská daň. V
októbri 2014 bol po podpise zmluvy s hudobným vydavateľstvom Warner Music vydaný
nový štúdiový album Živých nás nedostanú

Elán aj v rámci československej hudobnej scény vyprodukoval viacero hitov a má
za sebou niekoľko ocenení aj vo verejných anketách popularity, ako sú
umiestnenia v ročníkoch československej, či neskôr len slovenskej ankety Slávik.
Značka Elán patrí medzi tie, ktoré dodnes dokážu vypredať v Česku a na Slovensku
aj najväčšie koncertné pódiá. Na koncerte na pražskej Letnej bolo v publiku
80 000 ľudí. Dňa 21. septembra 2007 skupina odohrala koncert v prenajatej hale
newyorskej Carnegie Hall.

V súčasnosti sa dá povedať, že členmi skupiny Elán sú Jožo Ráž, Vašo Patejdl a
Ján Baláž. Na koncertoch a v nahrávacích štúdiách od konca 80. rokov, kedy zo
skupiny odišli Martin Karvaš, Gabo Szabó sa neskôr do kapely vrátil sólovo
produkujúci Vašo Patejdl a s touto zostavou striedavo spolupracujú rôzni
hudobníci.



https://sk.wikipedia.org/wiki/%C4%8Cachtick%C3%BD_hrad

Čachtický hrad (ďalší hist. názov: Chehte) je dnes zrúcanina hradu na
vápencovo-dolomitickom vrchu (375 m n. m.) v Čachtickom krase, Malých Karpatoch
medzi obcami Čachtice a Višňové.

Čachtický hrad vznikol v prvej polovici 13. storočia. Patril medzi prvé hrady,
ktoré zabezpečovali západnú hranicu Uhorska, najmä v 13. storočí, keď ho
spravoval hradný kráľovský kastelán. V roku 1273 ho napadol a silno poškodil
český kráľ Přemysl Otakar II. Medzi prvými pánmi hradu boli Peter a Pongrác z
rodu Hunt-Poznanovcov, načas patril aj Matúšovi Čákovi Trenčianskemu. V roku
1392 prešiel do majetku Stibora zo Stiboríc, ktorý vlastnil 15 hradov na Považí.
V roku 1467 väznili na hrade husitského veliteľa Jána Švehlu. Hrad mal
predovšetkým chrániť hranice Uhorska, preto bol budovaný ako mohutná pevnosť.
Nikdy sa nestal prepychovým sídlom. Bývanie na hrade bolo nepohodlné. Jedinou
aspoň trochu zdobenou časťou na hrade bola kaplnka. Od roku 1569 boli vlastníkmi
Nádasdyovci. V roku 1708 dobyli hrad vojská František II. Rákoci a odvtedy začal
pustnúť, aj keď začas slúžil ako väzenie.

Zrúcaniny Čachtického hradu tvoria dodnes dobre identifikovateľné budovy,
postupne sa dvíhajúce na hornom, strednom a dolnom hrade. Opevnenia si zachovali
zvyšky štítkových renesančných atík, na hornom hrade sú fragmenty pôvodných
omietok s maľbami. Na starších fotografiách môžete hrad vidieť s vežou, v
súčasnosti stojí bohužiaľ už iba jeden jej múr. Z hradu je nádherný výhľad na
okolité svahy Malých Karpát, kopanice Myjavskej pahorkatiny a Považský Inovec.
Od júna 2012 sa na hrade vykonávajú záchranné práce, plánované do mája 2014.

Na najvyššom mieste hradného brala postavili palác s hranolovou a podkovovitou
vežou, v ktorej bola umiestnená aj kaplnka. Okolo horného nádvoria vznikali
postupne v 14. storočí ďalšie budovy, zatiaľ čo veľké nádvorie stredného hradu
iba na okraji lemovali hospodárske budovy. Z čias stiborovských úprav pochádza
ďalší palác a kaplnka. Dolné nádvorie, ktoré slúžilo najmä obrane, bolo
prístupné z horného hrebeňa ponad priekopu vysekanú v skale. Medzi dolným dvorom
a renesančným nádvorím bol v druhej polovici 16. storočia dlhý spojovací tunel.
V prvej polovici 16. storočia vznikol pod hradom kaštieľ, nazývaný aj hradný
kaštieľ. V roku 1772 vyhorel, v literatúre sa uvádza ako ruina alebo
archeologická lokalita.



https://sk.wikipedia.org/wiki/Rumunsko

Rumunsko (po rumunsky: România) dlhý tvar Rumunsko (po rumunsky: România) je
štát v juhovýchodnej Európe.

Nachádza sa v severnej časti Balkánskeho polostrova. Severnú a východnú hranicu
v dĺžke 362 km a 169 km utvára s Ukrajinou a Moldavskom (450 km), na juhu s
Bulharskom (608 km). Na severozápade hraničí s Maďarskom (443 km) a na
juhozápade so Srbskom (476 km). Východné brehy obmýva Čierne more v dĺžke
225 km. Od 1. januára 2007 je Rumunsko členom Európskej únie.

Približne dve tretiny územia pokrývajú horstvá a pahorkatiny a zhruba tretinu
zaberajú nížiny. V strede krajiny dominujú Karpaty, ktoré v najvyšších polohách
presahujú 2 000 m. Členia sa na tri časti – Východné, Južné (tzv. Transylvánske
Alpy) a Rumunské Západné Karpaty. Východné Karpaty sú pokryté lesmi, sú bohaté
na drahé kovy a minerálne pramene. V Južných Karpatoch ležia najvyššie vrchy
Rumunska (Moldoveanu, 2 544 m) a vyše 150 jazier. Rumunské Západné Karpaty sú
nižšie, ale značne členité (Železné vráta na Dunaji). Karpatský masív obklopuje
výbežky rozsiahlej Panónskej panvy, ktorá pokrýva západné okraje krajiny. Na
východe, medzi dolným Dunajom a pobrežím Čierneho mora, leží oblasť známa pod
názvom Dobrudža, ktorá má s výnimkou dunajskej delty mierne zvlnený terén
(pahorky cca 200 – 300 m, maximum 467 m). Delta Dunaja je najnižšie položeným
miestom Rumunska. Na západe sa rozkladá pohorie Munţii Apuseni. Pohraničné
oblasti tvoria nížiny, Veľká dunajská kotlina na západe, Valašská nížina na juhu
a rovina okolo rieky Prut na východe.

Morské pobrežie má 225 km. Najväčšia rieka v Rumunsku – Dunaj – sa tiahne po
celej dĺžke južnej hranice s Bulharskom. Hranicu s Moldavskom tvorí dotvára
rieka Prut, ktorá sa vlieva do Dunaja.

Dunaj má na rumunskom území vyše 1 000 km, čo je zhruba tretina celého toku.
Tvorí hranicu so Srbskom a Bulharskom a pri ústí zasa s Ukrajinou. Na Dunaji
leží niekoľko významných ostrovov, (ostrov pri meste Brăila, vyše 700 km²). Za
komunistického režimu tu bolo niekoľko táborov nútených prác, väzni sa
zúčastňovali na vysúšaní močiarov. Delta Dunaja zaberá cca 3 500 km² a ako
prírodná rezervácia je na zozname svetového dedičstva UNESCO. Východiskom do
delty je mesto Tulcea.

Mureš (700 km) pramení v pohorí Giurgeu, ktoré je súčasťou Karpát. Vlieva sa do
Tisy pri maďarskom Szegede. V rovnakej časti Karpát pramení Olt (vyše 600 km),
ktorý však tečie po východných svahoch a vlieva sa do Dunaja. Pohraničnou riekou
je dnes Prut (vyše 700 km), ktorý pred rokom 1940, keď Besarábiu a Severnú
Bukovinu obsadil ZSSR, tiekol takmer celý na rumunskom území.

Názov krajiny România je odvodené od slova român, ktoré je odvodené z latinského
slova romanus. Skutočnosť, že názov rumunského etnika je odvodený od slova
romanus, má korene v 16. storočí, kedy ho spomína mnoho autorov z Talianska,
ktorí cestovali do Transylvánie, Moldávie a Valašska. Najstarší existujúci
dokument, napísaný v rumunčine, je list z roku 1521 známy pod názvom Scrisoarea
lui Neacşu din Câmpulung alebo Ţara Rumânească (po slovensky: rumunská zem),
ktorý oznamuje, že starosta mesta Braşov Johannes Benkner sa pripravuje na
bezprostredne hroziaci útok Osmanskej ríše v Transylvánii. Tento dokument je
vzácny aj zhľadiska prvého spomenutia názvu krajiny v rumunskom jazyku.

V neskorej antike sa Rímska ríša často nazývala po latinsky Romania, hoci
niektorí historici zastávajú názor, že ide o Byzantskú ríšu. Tento návrh je však
neprijateľný, nakoľko sa toto označenie vzťahovalo aj na vymedzenie časti
Európy, kde sa používali románske jazyky.

Až do 19. storočia sa priestoru medzi riekami Dnester a Tisa hovorilo Rumânia
namiesto România a etniku, žijúcemu na tomto území rumâni miesto români.
Vzhľadom k tomu, že pojem rumân (označujúci rumunské etnikum a štát) vznikol
koncom 18. storočia, predtým všetkých Rumunov a ich krajinu nazývali Valasi a
Valašsko.

Zaujímavosť je, že rovnakým menom, teda Romania, prípadne Rumeli do 19. stor.
nazývali aj Gréci dnešné Grécko. Samotní Gréci sa tiež nazývali Romaioi, teda
Rimania, v podstate rovnako ako aj Rumuni. Je to dôsledok byzantskej národnej
identity, Byzancia bola totiž gréckym pokračovateľom Rímskej ríše. Gréci od
tohto názvu definitívne upustili koncom 19. stor.

Národnostné zloženie obyvateľstva Rumunska podľa posledného sčítania
obyvateľstva z 1. júla 2002.

Rumunsko je parlamentnou demokraciou s poloprezidentským systémom vlády, t. j.
výkonná moc je rozdelená medzi prezidenta a predsedu vlády. Prezident sa volí vo
všeobecných voľbách. Zákonodarný orgán (po rumunsky: Parlamentul) pozostáva z
dvoch komôr.

V dolnej komore má najviac kresiel sociálna demokracia (113), národní liberáli
majú iba 64 kresiel, ale vytvárajú spoločný blok s demokratickou stranou (48).
Silná pozícia ľavice naznačuje, že najvážnejší protivník súčasného prezidenta –
kandidát sociálnej demokracie Adrian Năstase – získal v prvom kole volieb
dokonca viac hlasov, no nestačilo mu to na víťazstvo.

Územie Rumunska sa delí na 41 administratívnych jednotiek (žúp) a hlavné mesto
Bukurešť.



https://sk.wikipedia.org/wiki/Dunaj

Dunaj (nem. Donau, chorv. Dunav, maď. Duna, srb. a bulh. Дунав, rum. Dunărea) je
druhá najdlhšia európska rieka a najdlhšia rieka v Európskej únii. V meste
Donaueschingen vzniká sútokom zdrojníc Breg a Brigach prameniacich vo
Schwarzwalde (Nemecko), preteká južným Nemeckom, Rakúskom, Slovenskom,
Maďarskom, Srbskom, potom tvorí po mnoho desiatok kilometrov rumunsko-bulharskú
hranicu a ústi deltou do Čierneho mora na hraniciach medzi Rumunskom a
Ukrajinou, pričom pri ukrajinskom meste Reni hraničí s teritóriom Moldavska.

Starí Rimania poznali rieku, ktorá z veľkej časti tvorila severnú hranicu ich
impéria, pod latinským názvom Danubius. Podľa legendy vyslal rímsky vojvodca
svojich vojakov hľadať prameň rieky. Tí na úpätí Čierneho lesa narazili na silný
minerálny prameň (v miestach, kde dnes leží mesto Donaueschingen), ktorý tu síce
do rieky vyviera, ale nie je jej počiatkom. Vojakom sa podľa povesti nechcelo
predierať čiernymi lesmi ku skutočnému prameňu a označili toto miesto za prameň
Dunaja. Toto pojatie sa vžilo a dodnes nesie rieka svoje meno až od mesta
Donaueschingen, kde je žriedlo obstavané ako jej symbolický prameň. V
skutočnosti vzniká Dunaj sútokom potokov Breg a Brigach, ktoré sa tiež
stretávajú na území mesta.

Dunaj je pre menšie plavidlá splavný od mesta Ulm, kde prijíma vodnatý alpský
prítok Iller a vstupuje do Bavorska. V skutočnosti je však z ekologických
dôvodov možná plavba bez zvláštneho povolenia až od mesta Kelheim, pri ktorom
cez ústie rieky Altmühl odbočuje do povodia Rýna Mohansko-dunajský prieplav.

Priemerný prietok Dunaja je v ústí 6 500 m³/s, v Budapešti 2 350 m³/s, v
Bratislave 2 025 m³/s a vo Viedni 1 900 m³/s.

Dunaj preteká, respektíve dotýka sa 10 nasledovných krajín (v smere od prameňa
do ústia): Nemecko, Rakúsko, Slovensko, Maďarsko, Chorvátsko, Srbsko, Rumunsko,
Bulharsko, Moldavsko a Ukrajina.

Názov Dunaj (a príbuzné tvary v iných jazykoch) pochádza z latinského mena
rímskeho boha Danubia. Toto slovo môže byť keltského, skytského alebo
sarmatského pôvodu. Dunaj bol označovaný tiež ako Tonach, neskôr tiež Donaw.
Starým menom (najmä) dolného Dunaja bolo latinské Hister, Ister, pochádzajúce z
gréckeho Ἴστρος (Ístros). Grécku podobu zmieňuje Hesiodos vo svojej Theogonii,
označuje ním syna Okeáne a Téthydy (Theogonia 339).

Delta rieky Dunaj je druhá najväčšia európska riečna delta (po Volge) a od roku
2001 je zapísaná na zozname Svetového dedičstva UNESCO.



https://sk.wikipedia.org/wiki/Krvn%C3%A1_skupina

Krvná skupina alebo krvný typ je charakteristika vlastností červených krviniek v
krvi jedinca, resp. sacharidov a bielkovín na ich bunkovej membráne.
Najdôležitejšie klasifikácie pre popis ľudských krvných skupín sú A,B,0 a Rhesus
faktor (Rh faktor). Známych je ale aj približne ďalších 50 systémov krvných
typov. Často sú ale menej významné ako AB0 a Rh.

Krvná skupina je určená antigénmi na povrchu červených krviniek. Niektoré
antigény sú čisté bielkoviny, iné tvoria bielkoviny s polysacharidmi.
Neprítomnosť niektorého z týchto znakov spôsobuje prirodzenú produkciu
príslušných protilátok (pozri nižšie).

Transfúzia krvi neidentickej krvnej skupiny by viedla k okamžitej imunologickej
reakcii – zhlukovaniu a rozpadu krviniek darovanej krvi. Darovaná krv by bola
organizmom odmietnutá a výsledný produkt chemickej reakcie by spôsobil akútne
zdravotné problémy, ktoré by mohli viesť až k hemolytickej anémii, zlyhaniu
obličiek, šoku a smrti.

Najvýznamnejšie kritérium pre rozdelenie krvi do skupín je tzv. AB0 systém.
Ľudská krv sa rozlišuje podľa prítomnosti antigénov A a B:

Na svete je najčastejší krvný typ 0, ale v niektorých oblastiach (napr. v
Švédsku a Nórsku, ale aj na Slovensku) je najbežnejší typ A. Typ AB sa vyskytuje
najmenej. Existujú určité regionálne a rasové rozdelenia ľudskej krvi podľa
prítomnosti antigénov AB0. Podľa národnej transfúznej služby je podiel krvných
skupín na Slovensku nasledovný: 42 % populácie má skupinu 0, 32 % skupinu A,
18 % skupinu B a 8 % populácie má krvnú skupinu AB.

Presný dôvod, prečo si ľudský organizmus vytvára protilátky k antigénu, s ktorým
sa nikdy nestretol, nie je vedecky popísaný. Vedci predpokladajú, že určité
bakteriálne antigény sú rovnaké u glykoproteínov A aj B a protilátky vytvorené
proti týmto baktériám reagujú s krvou cudzieho typu.

Antigény AB0 sa nevyskytujú len na červených krvinkách, ale tiež v iných
tkanivách (pečeň, obličky, pľúca). Okrem iného tiež ovplyvňujú krvácanie a
zrážanie krvi.

Krvné skupiny sa dedia po oboch rodičoch. Typ krvi je určený jediným génom s
tromi alelami: i, IA a IB. Gén kóduje enzým glykosyltransferázu, ktorý mení
sacharidy antigénov na povrchu červených krviniek. Gén sa nachádza na dlhom
ramene deviateho chromozómu (9q34).

Alela IA zodpovedá typu A, IB zodpovedá typu B a i zodpovedá typu 0. IA a IB sú
dominantné nad i, takže ľudia s alelami ii majú typ 0, ľudia s alelami IAIA
alebo IAi majú typ A a ľudia s alelami IBIB alebo IBi majú typ B. Ľudia s
alelami IAIB majú oba fenotypy, pretože A a B sú kodominantné. Preto je pre
rodiča s krvným typom AB prakticky nemožné mať dieťa s typom 0 (ale nie je to
priamym dôkazom, že dieťa nie je jeho).

Evoluční biológovia prijímajú teóriu, že alela IA sa vyvinula ako prvá.
Nasledovala alela i, k čomu stačilo odstránenie jediného nukleotidu, čo ostatné
nukleotidy posunulo. Ako posledná sa objavila alela IB. Tejto chronológii tiež
zodpovedá zastúpenie krvných typov vo svete. Je tiež konzistentná s všeobecne
prijímanými presunmi populácie a prevládajúcimi krvnými typmi v rôznych častiach
sveta. Napríklad typ B je veľmi častý v ázijských populáciách, ale nie priveľmi
častý v európskych.

Objav krvných skupín AB0 sa všeobecne pripisuje viedenskému vedcovi Karlovi
Landsteinerovi, ktorý v roku 1901 objavil tri krvné skupiny A, B a C (dnešné A,
B a 0). Za tento objav dostal v roku 1930 Nobelovu cenu za fyziológiu alebo
medicínu. V roku 1921 ale americká lekárska komisia dala prednosť Janskému,
ktorý síce krvné skupiny objavil neskôr, ale na rozdiel od Landsteinera všetky
4.

V roku 1902 popísali rakúski vedci A. van Descatello a A. Sturli krvnú skupinu
AB ako „výnimku z Ladsteinerovho pravidla“.

V roku 1907 nezávisle od nich opísal český psychiater Jan Janský štvrtú krvnú
skupinu, ktorá obsahuje znaky A i B. Janský používal označenie skupín I, II, III
a IV.

Nezávisle od Janského opísal v roku 1910 štyri krvné skupiny Američan William
Lorenzo Moss. Použil tiež označenie rímskymi číslicami I – IV, ale v opačnom
poradí ako Janský.

V tridsiatych rokoch 20. storočia sa zjednotilo označovanie krvných typov A, B,
AB a 0 (podľa označenia Landsteinera). V niektorých jazykoch (o. i. v
angličtine, španielčine alebo francúzštine) sa používa zápis ABO s písmenom O, v
iných (napr. v slovenčine, češtine alebo nemčine) zápis AB0 s nulou. Svetová
zdravotnícka organizácia vo svojich anglických materiáloch používa zápis ABO.

Druhý významný krvný typ rozlišujúci krv podľa tzv. Rhesus faktora (skrátene Rh
faktora) opísal Karl Landsteiner a Alexander Weiner v roku 1940. Rh faktor je
pomenovaný podľa makakov Macaca mulatta (anglicky Rhesus Macaque), u ktorých ho
Landsteiner a Weiner objavili.

Najsilnejší je antigén D; keď je antigén D prítomný na povrchu červených
krviniek, krv sa označuje Rh+, v opačnom prípade Rh−. Najčastejšie je označenie
Rh faktora spojené s typom AB0 a zapisuje sa napr. ako A−. Ľudia s krvou bez
antigénu D nemôžu prijímať krv Rh+, pretože by si proti antigénu D vytvorili
protilátky a darovanú krv by neprijali – nastala by hemolytická reakcia.

Reakcia na prítomnosť antigénu D je príčinou tzv. hemolytickej choroby
novorodencov. Tá sa môže prejaviť v tele matky s krvou Rh−, ktorá už porodila
dieťa s Rh+ otcom (a toto dieťa malo Rh+) alebo dostala transfúziu krvi Rh+. V
jej tele sú už vytvorené protilátky anti-D, ktoré môžu ohroziť nový plod. V
minulosti neriešiteľná situácia (dochádzalo k úmrtiam ďalších detí) sa dnes
rieši veľmi jednoducho – injekčným podaním antiglobulínu matke po pôrode. Deti s
Rh+ narodené matke s Rh- potom majú po narodení iba menšie komplikácie vo forme
novorodeneckej žltačky.

Z tabuľky vyplýva, že pre ľudí s krvou Rh− je riskantné cestovať do iných častí
sveta, kde sú zásoby krvi Rh− malé (obzvlášť vo východnej Ázii). Preto by mali
transfúzne stanice v týchto oblastiach podporovať darcov krvi európskeho pôvodu.

V slovenskej populácii je najčastejšia krvná skupina A (42 % populácie) potom
skupina 0 (38 %), B (13 %) a AB (7 %). Zhruba 85 % slovenskej populácie je Rh
pozitívnych. Pri transfúzii krvi je životne dôležité použiť krvnú skupinu, ktorá
príjemcu nepoškodí. Nasledujúca tabuľka ukazuje povolené kombinácie krvi darcu a
príjemcu.

Tabuľka názorne ukazuje, že príjemca s krvou AB+ môže dostať krv akéhokoľvek
darcu, preto sa mu tiež hovorí univerzálny príjemca. Naopak krv skupiny 0− môže
byť darovaná všetkým príjemcom, ide o univerzálneho darcu.

Okrem vyššie uvedených dvoch najvýznačnejších krvných typov je známych okolo 50
ďalších. Ich antigény sa vyskytujú v krvi spolu s antigénmi AB0 a D – krv je
teda presnejšie opísaná napr. ako A Rh− ccee K−.

Ďalšie systémy krvných typov nie sú významné pri transfúziách krvi, ale majú
význam pri forenznej analýze, napríklad pri určovaní páchateľov trestných činov.

Tento článok je čiastočný alebo úplný preklad článku Krevní skupina na českej
Wikipédii.



https://sk.wikipedia.org/wiki/Sovietsky_zv%C3%A4z

Sovietsky zväz, dlhý tvar Zväz sovietskych socialistických republík (skratka
ZSSR; rus. Sojuz Sovetskich Socialističeskich Respublik, Союз Советских
Социалистических Республик) bol federatívny socialistický zväzový štát vo
východnej Európe a severnej časti Ázie existujúci v rozmedzí rokov 1922 až 1991.
Rozlohou 22,4 milióna km2 bol rozlohou najväčším štátom sveta. Jeho hlavným
mestom bola Moskva.

Zväz sovietskych socialistických republík sa rozprestieral vo východnej Európe,
strednej a severnej Ázii. Svojou rozlohou 22,4 milióna km² zaberal takmer jednu
šestinu súše sveta. Štatistiky OSN vyčleňovali ZSSR pre jeho obrovskú rozlohu a
spoločensko-hospodársku špecifickosť ako osobitný, svetadielom zodpovedajúci
celok. V ZSSR žilo začiatkom roku 1989 287,6 milióna obyvateľov, vyše sto
veľkých a malých národností odlišujúcich sa jazykom a kultúrou, ktoré ale
spájali rovnaké historické korene a osud. Približne polovica obyvateľov boli
Rusi.

Do vyhlásenia socializmu v krajine ústavou v roku 1936, bola v krajine vyhlásená
diktatúra proletariátu a chudobného roľníctva. V treťom odseku ústavy z roku
1936 sa hovorilo: „Všetka moc v ZSSR patrí pracujúcemu ľudu miest a dedín
prostredníctvom sovietu zastupujúceho pracujúcich“.

Jedinou politickou stranou bola Komunistická strana Sovietskeho zväzu – KSSZ.
Najvyšší orgán štátnej moci (parlament) bol Najvyšší soviet ZSSR. Mal dve komory
– Soviet zväzu a Soviet národností. Obe komory mali po 750 poslancov volených
občanmi na 5 rokov. V období medzi zasadaniami plnilo funkcie Najvyššieho
sovietu Prezídium Najvyššieho sovietu na čele s predsedom.

Hlavne za vlády V. I. Lenina (1917 – 1924) a J. V. Stalina (1924 – 1953) možno
režim v krajine označiť za tvrdú totalitnú diktatúru jednej strany, zodpovednú
za smrť miliónov sovietskych občanov.

Od 15. marca 1990 bol najvyšším predstaviteľom štátu prezident. Ako jediný túto
funkciu vykonával Michail Sergejevič Gorbačov, ktorý v súvislosti s rozpadom
ZSSR rezignoval 25. decembra 1991.

Najvyššími predstaviteľmi (spravidla vo funkcii predsedu prezídia Najvyššieho
sovietu, ktoré bolo kolektívnou hlavou štátu) Sovietskeho zväzu boli vždy
zároveň vodcovia vládnucej strany (od roku 1925 KSSZ) – spravidla prvý alebo
generálny tajomník

Územie ZSSR predstavoval kompaktný, veľmi slabo rozčlenený pevninový blok,
rozprestierajúci sa od Baltského mora na západe po Tichý oceán na východe, čo je
vyše 10 000 km, a zo severu na juh od Severného ľadového oceánu po pohoria
Strednej Ázie, čo je vyše 4 500 km. Krajné body: na severe – mys Fligeli na
Rudolfovom ostrove (zem Františka Jozefa), (81° 51´ sev. zemepisnej šírky),
resp. na pevnine Čeľuskinov mys na polostrove Tajmýr (77° 43´ sev. zem. šírky);
na juhu – južne od mesta Kuška v Turkménskej SSR (35° 08´ sev. zem. šírky); na
západe – Baltská kosa v Kaliningradskej oblasti (19° 33´ vých. zem. dĺžky); na
východe – Ratmanovov ostrov v Beringovom prielive (169° 02´ záp. zem. dĺžky),
resp. na pevnine Dežňovov mys na Čukotskom polostrove (169° 40´ záp. zem.
dĺžky). Z celkovej rozlohy 22,4 mil km² pripadalo na európsku časť 5,6 mil. km²,
na ázijskú časť 16,8 mil km². Ostrovy a polostrovy zaberali 1,3 mil. km². Územie
ZSSR sa rozprestieralo v 11 časových pásmach. S obrovskou rozlohou bola spätá aj
veľká rozmanitosť prírodných podmienok ako aj nesmierne nerastné bohatstvo.
Celková dĺžka hraníc bola okolo 43 000 km. ZSSR priamo hraničilo s 12 štátmi. Na
západe susedilo s Nórskom, Fínskom, Poľskom, ČSSR, Maďarskom a Rumunskom. Na
juhu hraničilo s Tureckom, Iránom a Afganistanom. Na východe s Čínou, Mongolskom
a Kórejskou ľudovodemokratickou republikou. Väčšia časť hraníc s týmito
krajinami bola prirodzeného charakteru, tvorili ich pohoria resp. rieky. Na
východe bolo ZSSR Ochotským morom oddelené od Japonska a Beringovým prielivom od
USA. Najdlhšiu hranicu mal ZSSR s ČĽR (8 000 km) a Mongolskom (4 000 km),
najkratšiu s KĽDR (16 km) a ČSSR (98 km). Poludníky prechádzajúce na západe
Rybárskym polostrovom a na východe Ratmanovovým ostrovom k Severnému pólu
ohraničujú sovietsky sektor Arktídy.

Rovinná časť ZSSR sa rozprestierala od Baltského mora po rieku Jenisej a od
Severného ľadového oceánu po pohoria Strednej Ázie. Skladala sa z troch
osobitných útvarov – Východoeurópskej nížiny, Západosibírskej nížiny a Turanskej
nížiny. Rozlohou najväčšia a povrchovo pestrá je Východoeurópska nížina (vyše 4
mil. km²) zaberajúca väčšinu európskej časti ZSSR. Striedajú sa na nej nevysoké
(300 – 400 m n. m.) pahorkatiny a vrchoviny (Stredoruská pahorkatina,
Volynsko-podolská pahorkatina a i.) s nížinami (Dneperská, Ocko-donská,
Kaspická).

Pahorkatiny a vrchoviny sa zvyčajne viažu na vyzdvihnuté kryhy predkambrickej
platformy, alebo sú zvyškami obrovských koncových morén kontinentálneho ľadovca
(Valdajská vrchovina), kým nížiny sú miestami poklesov. Reliéf severozápadnej
časti roviny bol modelovaný ľadovcom, nachádzajú sa tam početné morény, jazerá,
močiare a piesočnaté periglaciálne nížiny (Meščerská, Polesie). Južnú časť
nížiny modelovala riečna erózia. Širokými dolinami riek, eróznymi ryhami
(ovaragy) sú rozbrázdené najmä vyvýšeniny, pokryté rovnako ako nížiny sprašou.
Kaspická nížina leží značnou časťou pod hladinou oceánu a v dôsledku veľkej
suchosti ju pokrývajú piesky, slané jazerá a slaniská. Najvyššou časťou
Východoeurópskej nížiny je Kolsko-karelská oblasť (najvyšší vrch Chibiny
1 191 m), ktorá tvorí výstup predkambrickej platformy veľmi príznačnej
zaľadnením. Úzke a vyše 2 000 km dlhé pohorie Ural, ťahajúce sa v poludníkovom
smere, oddeľuje Východoeurópsku nížinu od Západosibírskej nížiny. Pohorie Ural
je nevysoké (najv. vrch Narodnaja 1 894 m), tvorí ho rad paralelných chrbtov. Je
bohaté na nerasty. Západosibírska nížina (2,6 mil km²) tvorí takmer ideálnu
rovinu s malými výškovými rozdielmi (100 – 140 m n. m. v strede, 200 m na
okrajoch). Spád rieky Ob od Novosibirska po ústie (na 3 000 km toku) je iba
90 m. Hlavným prvkom Západosibírskej nížiny sú ploché, veľmi široké a slabo
drénované, a preto zamokrené močaristé rozvodia.

Druhým reliéfnym prvkom sú široké, dobre sformované, a preto i odvodňované
doliny riek využívané i poľnohospodárstvom. Južne od Západosibírskej nížiny sa
rozkladá stará, na nerastné suroviny bohatá, veľmi rozrušená Kazašská plošina.
Turanská nížina leží v polopúšti a púšti. Suché a horúce podnebie tu podmienilo
vznik eolitických foriem reliéfu (presypy) v nižších častiach nížiny, ktoré
tvoria púšte Karakum, Kyzylkum a iné okrajové časti tvoria najmä veternou
eróziou poznačené nevysoké plošiny (Usťurt, Turgajská plošina) s početnými
svedeckými vrchmi. Horskú obrubu Východoeurópskej nížiny z juhu tvoria tri od
seba oddelené pohoria alpínskeho veku – Karpaty, Krymské vrchy a Kaukaz.
Ukrajinské Karpaty (najvyšší vrch Hoverla 2 061 m) sú nevysoké, flyšovými
vrstvami budované a ľahko priechodné pohorie, pre ktoré sú typické široké a
odlesnené chrbty (poloniny) spadajúce do dolín strmými zalesnenými svahmi. Medzi
Sevastopoľom a Feodosijou na juhu polostrova Krym sa ťahajú Krymské vrchy (najv.
vrch Roman-Koš 1 545 m) budované zväčša vápencami a tvoriace tri od seba
oddelené, mierne na sever a strmo na juh spadajúce chrbty. Obdobou polonín sú tu
jajly. Tvoria ich naklonené a značne skrasovatelé vrcholové plošiny. Oblasť
Kaukazu sa rozprestiera medzi Čiernym a Kaspickým morom a tvoria ju štyri časti:
nížinné a archaické Predkaukazsko (Kubánska a Terecko-kumská nížina,
Stavropoľská plošina); pohorie Veľký Kaukaz, jedno z najkrajších pohorí ZSSR
(najv. vrch Elbrus 5 642 m); depresiu Zakaukazska tvoria dve nížiny (Rionská,
Kursko-arakská); za depresiou sa dvíhajú pohoria Malého Kaukazu uzatvárajúce
sopečnú Arménsku vysočinu. Za Kaspickým morom sa začínajú pohoria Strednej Ázie
pustatinným pohorím Kopet-Dag (najv. vrch Reza 2 942 m). Jeho pokračovaním sú
dve najvyššie pohoria ZSSR, Pamír s najvyšším bodom ZSSR (Štítom Komunizmu
7 495 m) a Ťanšan (najv. vrch Štít víťazstva 7 439 m). Pohorie Pamír je vysoko
vyzdvihnutý horský uzol s alpínskym reliéfom a početnými ľadovcami. Ťanšan je
pohorie vrásovo-zlomovej štruktúry, rozčlenené zlomami na viacero chrbtov so
zarovnanými plošinami (syrty), medzi ktorými ležia hlboké kotliny (Fergranská,
Issykkuľská). Severne od Ťan-šanu sa rozkladajú dve horské kryhy (Džungársky
Alatau, Tarbagataj) a pohorie Altaj (najv. vrch Belucha 4 506 m) s parovinným
reliéfom v stredných výškach a s alpínskym reliéfom v najvyššej dodnes
zaľadnenej časti. Výbežkom Altaja na severe je Kuznecký Alatau a Salairský
masív, ktorý uzatvárajú Kuzneckú kotlinu bohatú na uhlie. Východným pokračovaním
Altaja je vyše 3 000 m vysoké pohorie Sajany. Medzi riekami Jenisej a Lena sa
rozprestiera Stredosibírska plošina (500 – 700 m n. m.) s lávovými pokrovmi
(trapy). Plošina je rozrezaná hlbokými dolinami riek s početnými vodopádmi a
prahmi, na severe strmo spadá do Stredosibírskej nížiny bohatej na jazerá.
Pohoria v Pribajkalsku a Zabajkalsku tvoria nevysoké a ploché horské chrbty
severovýchodného a juhozápadného smeru oddelené pozdĺžnymi zlomovými
zníženinami. Jednou z nich je priekopová prepadlina jazera Bajkal, ktoré je
najhlbším jazerom sveta (1 620 m). Východne od rieky Lena sa rozkladá horská
oblasť severovýchodnej Sibíri s viacerými pohoriami oblúkovitého tvaru (Stanový,
Verchojanský a Čerkeského chrbát, Kolymské vrchy a iné), ktoré obklopujú náhorné
plošiny (Ojmjakonská a iné). Najvyššie pohorie Sibíri a Ďalekého východu je na
polostrove Kamčatka. (sopka Kľučevskaja 4 750 m). Na Kamčatke a Kurilských
ostrovoch je do 40 činných sopiek, Južnú časť Ďalekého východu vypĺňajú pohoria
Sichote-Aliň a Burejský chrbát, oddelené nížinou pri rieke Amur.

Veľké nerastné bohatstvo ZSSR bolo úzko späté s pestrou geologickou stavbou
územia krajiny. Niektoré ložiská nerastných surovín vznikli procesmi
sedimentácie organických (uhlie, ropa) a anorganických látok (soli, železné
rudy). Takéto ložiská sa vyskytujú najmä na územiach, ktorých podklad tvoria
staré platformy (Ruská platforma, Sibírsky štít). Pre platformy je
charakteristický vznik metamorfovaných ložísk (železné rudy). Na územiach, kde
sa horotvorné procesy uskutočňovali neskôr intrúzie magmy a vulkanizmus
podmienili vznik rudných ložísk. Na petrograficky rovnorodých územiach sa
formovali neveľké ložiská veľmi rozmanitých nerastných surovín (Kola, Ural,
Kazachstan, Donecká pahorkatina, Zabajkalsko a iné).

ZSSR malo najväčšie palivové zásoby spomedzi všetkých krajín sveta. Podľa
odhadov sa na území ZSSR nachádzalo 57 % svetových zásob uhlia (8670 miliárd
ton). Spomedzi všetkých oblastí ťažby uhlia mali najväčší význam uhoľné panvy
ležiace v zaľudnených a hospodársky aktívnych územiach. V európskej časti ZSSR
to boli Donecká a Pečorská uhoľná panva a Moskovská hnedouhoľná panva. Na juhu
Sibíri a v Kazachstane ležia dve ďalšie panvy významné pre ťažbu čierneho uhlia
a to: Magadanská a Karagandská. Významná je tiež Čeľabinská hnedouhoľná panva na
Urale, Jekaterinburská v Kazachstane, Kansko-ačinská a Irkutská panva vo
východnej Sibíri, Burejská panva na Ďalekom východe a menšie panvy v Strednej
Ázii a Zabajkalsku. Obrovské zásoby uhlia sú tiež v Tunguszkej a Lenskej panve
na severe Sibíri, tieto sú zatiaľ využívané iba veľmi slabo.

Aj ropa a zemný plyn boli nerasty, ktorých najväčšie známe ložiská sa nachádzali
na území ZSSR. Volžsko-uralská (tiež nazývaná „druhé Baku“) a Západosibírska
ropná oblasť pri strednom toku Obu, objavené počas 2. svetovej vojny a po nej,
prevyšujú skôr objavené ložiská v oblasti Baku a v Predkaukazsku (Groznyj).
Významná sa stala aj ropná panva na polostrove Mangyšľak v Kazachstane. Menšie
ložiská ropy sú aj na západnej Ukrajine, v Strednej Ázii, v povodí Emby a na
ostrove Sachalin. Hlavné ložiská zemného plynu sa v európskej časti nachádzali v
Predkaukazsku (Stavropoľ a Krasnodar), na Ukrajine (Dašava, Šebelinka), v
Povolží a na južnom Urale (Orenburg). V ázijskej časti vynikali najmä ložiská v
Uzbekistane (Buchara, Gazli) a na dolnom toku rieky Ob. Miestny význam v
oblastiach s nedostatkom iných palív mali aj ložiská horľavých bridlíc a
rašeliny; na ZSSR pripadalo 60 % známych svetových zásob rašeliny. Najväčšie
ložiská rašeliny sa nachádzali v severnej polovici Východoeurópskej a
Západosibírskej nížiny. Ložiská horľavých bridlíc sú dodnes v Estónsku a v okolí
Leningradu a v Povolží.

Viac ako polovica svetových zásob železných rúd (110 miliárd ton) a ešte väčší
podiel mangánových rúd ležala na území ZSSR. Na rozdiel od uhlia najväčšie
ložiská železných a mangánových rúd boli v európskej časti ZSSR. 60 % zväzových
zásob železnej rudy bolo v ložiskách Krivého Rogu a v oblasti Kurskej
magnetickej anomálie. Druhá veľká skupina nálezísk železnej rudy je na Urale a v
priľahlej oblasti Kazachstanu (Kustanajská oblasť). Menšie ložiská boli tiež na
polostrove Kola, v strednom Kazachstane, v altajských a sajanských chrbtoch, na
hornej Angare a v Zakaukazsku. Svetoznáme sú tiež ložiská mangánovej rudy pri
Nikopole na Ukrajine (60 % svetových zásob). Veľmi kvalitné ložisko je tiež pri
Čiature v Gruzínsku, ďalšie sú na Urale a v Kazachstane. ZSSR malo aj značné
zásoby ostatných rúd, najmä rúd farebných, drahých a ľahkých kovov. Ložiská rúd
chrómu na Urale, medi v Kazachstane, na Urale a v Zakaukazsku, polymetelických
kovov (zinok, olovo, meď, striebro a iné) v Rudnom Altaji a na Ďalekom východe,
cínu v Zabajkalsku, niklu v oblasti Noriľska, na Kole a na Urale. Hliníkové rudy
sa vyskytovali v okolí Leningradu, na Urale a v Kazachstane (bauxit), na Kole
(nefelín) a v Zakaukazsku (alunit). Ložiská drahých kovov, najmä zlata a platiny
sú na Urale, v Kazachstane a najmä v Jakutsku a na Ďalekom východe (Kolyma).

ZSSR malo veľké zásoby draselnej soli (Solikamsk, Starobin), kamennej soli
(Donecká panva, dolné Povolžie), Glauberovej soli (záliv Kara-Bogaz-Gol), bohaté
ložiská apatitov (polostrov Kola), fosfátov (Kazachstan). Diamanty sa ťažili v
Jakutskej autonómnej republike.

Podnebie bolo pre obrovskú rozlohu ZSSR veľmi pestré. Rozhodujúci vplyv na
podnebie oblastí má geografická šírka, poloha vzhľadom na centrá atmosférickej
činnosti, prevládajúce prúdenie vzduchu a reliéf. ZSSR sa v zásade rozkladalo v
troch klimatických pásmach – arktickom, miernom a subtropickom. Vznik týchto
pásiem závisí najmä od množstva prijímaného slnečného žiarenia, ktoré je v
jednotlivých zemepisných šírkach rozdielne. Na pobreží Severného ľadového oceánu
je žiarenie v priemere za rok 60 kcal na cm², v južných oblastiach ZSSR dosahuje
až 160 kcal na cm². Centrá atmosférickej činnosti sú zásadne odlišne rozdelené v
zime a v lete. V zime po silnom ochladení vzniká napr. nad Mongolskom a
východnou Sibírou oblasť vysokého tlaku vzduchu, ktorého výbežok zasahuje smerom
na západ až nad Ukrajinu (približne 50° severnej zemepisnej šírky). Tlaková výš
ochladzuje väčšiu časť územia ZSSR a vyvoláva studené východné prúdenie južne od
výbežku vysokého tlaku vzduchu. Podnebie ZSSR ovplyvňuje aj Azorská tlaková výš
a tlaková níž nad Islandom, Severne od výbežku vysokého tlaku vzduchu prevažuje
západné prúdenie od Atlantického oceánu, prinášajúce snehové zrážky. Podnebie
severozápadnej časti ZSSR podmieňoval Golfský prúd. V lete sa nad prehriatym
eurázijským kontinentom utvára oblasť nízkeho tlaku vzduchu nad Iránom a
Strednou Áziou. Od nej sa rozširujú na sever a na západ suché a horúce vzdušné
masy. Nad Atlantikom mohutnie Azorská tlaková výš, posúva sa na sever a
ovplyvňuje podnebie takmer celého územia ZSSR. V lete takmer nad celou oblasťou
ZSSR prevládajú západné a a v strednej Ázii severné vetry. Na pobrežiach
Severného ľadového oceánu sa vetry menia dva razy do roka. Vete dujú z oceánu na
pevninu a v zime naopak. Nad južnou časťou Ďalekého východu letné vetry z
Tichého oceánu prinášajú veľa vlahy (monzún). Vplyvom reliéfu majú najmä pohoria
odlišné podnebie ako okolité rovinné územia. Kým pobrežia na Ďalekom východe
obmedzujú vplyv Tichého oceánu na úzky pobrežný pás, rovinný reliéf na západe a
severe umožňuje západnému prúdeniu prenikať až do východnej Sibíri a chladným
vzduchovým hmotám často zasahovať hlboko na juh, najmä v prechodných obdobiach.

V zime má celé územie ZSSR okrem južného Krymu, Zakaukazska a juhu Strednej Ázie
teploty pod bodom mrazu. Na priebeh izoteriem má veľký vplyv teplý Golfský prúd.
Napr. izoterme priemernej januárovej teploty −10 °C prebieha cez Murmansk,
Kalugu, Volgograd, a Kzyl-Ordu, teda má takmer poludníkový smer. Izotermy
januárových teplôt −35 °C a nižšie tvoria nad Sibírou uzatvorené kruhy. Extrémne
nízke teploty aj v dôsledku inverzie sú v uzavretých kotlinách severovýchodnej
Sibíri, kde leží takzvaný pól chladu (oblasť Verchojanska a Ojmjakonu). Teplota
tu klesá až na −70 °C. Najmä zimné teploty poukazujú na prevažujúci
kontinentálny charakter podnebia na území ZSSR

Zväz sovietskych socialistických republík (ZSSR) bol založený 30. decembra 1922
ako nový štátny útvar štyroch zväzových republík.

19. septembra 1924 vznikli Bucharská SSR a Chorezmská SSR vyčlenením z Ruskej
SFSR. Krátko po tom (október 1924) však obe zanikli zlúčením s Uzbeckou a
Turkménskou SSR.

27. októbra 1924 vznikli dve sovietske socialistické republiky vyčlenením z
Ruskej SFSR:

V roku 1936 došlo k zmene Ústavy ZSSR, podľa ktorej boli Arménska SSR,
Azerbajdžanská SSR a Gruzínska SSR začlenené do ZSSR ako samostatné sovietske
republiky, čím fakticky 5. decembra 1936 došlo k zániku Zakaukazskej SFSR.

Taktiež bol v novej Ústave z 5. decembra 1936 priznaný nový status zväzovej
republiky ďalším dvom dovtedajším súčastiam Ruskej SFSR: Kazašskej SSR a
Kirgizskej SSR.

16. júla 1956 bol Karelsko-fínskej SSR odobraný status zväzovej republiky ZSSR a
bola opätovne začlenená do Ruskej SFSR ako autonómna republika.

ZSSR tak od tohto momentu až do svojho zániku v roku 1991 tvorilo 15 zväzových
republík.

Sovietsky zväz tvorilo 15 zväzových „sovietskych socialistických republík“
(SSR). Republiky sa ďalej delili na oblasti (okrem Litvy, Lotyšska, Estónska,
Moldavska a Arménska).

Súčasťou niektorých zväzových republík (Rusko, Gruzínsko, Azerbajdžan,
Uzbekistan a Tadžikistan) boli autonómne sovietske socialistické republiky
(ASSR).

V roku 1961 – 1963 bolo vytvorených 18 veľkých ekonomických rajónov, ktoré
pokrývali celé územie štátu.

Sovietsky zväz bol národnostne jednou z najrôznorodejších krajín sveta, s viac
než 200 odlišnými etnickými skupinami. V roku 1991 žilo v krajine 293 miliónov
obyvateľov, čo z nej robilo tretiu najľudnatejšiu krajinu na svete, po Číne a
Indii. V posledných rokoch existencie, boli najväčšou národnostnou skupinou Rusi
(50,78 %), po ktorých nasledovali Ukrajinci (15,45 %) a Uzbeci (5,84 %). Ďalšie
národnostné skupiny tvorili Abcházci, Adygejci, Arméni, Asýrčania,
Azerbajdžanci, Avari, Baškirci, Bielorusi, Bulhari, Buriati, Čečeni, Číňania,
Čuvaši, Estónci, Evenkovia, Fíni, Gaugazi, Gréci, Gruzínci, Inguši, Inuiti,
Jakuti, Kalmyci, Karakalpaci, Karelci, Keti, Kórejčania, Kazachovia, Kozáci,
Kirgizi, Lezgínci, Lotyši, Litovci, Maríjci, Maďari, Moldavci, Mongoli,
Mordvíni, Nemci, Nenci, Osetínci, Poliaci, Rómovia, Rumuni, Tadžici, Tatovia,
Tatári, Turkméni, Tuvinci, Ujguri, Udmurti, Židia a ďalší. Najmä kvôli
rozdielnemu životnému štýlu jednotlivých národov a z toho vyplývajúcej
rozdielnej pôrodnosti, pomer Rusov a ostatných slovanských národov k iným
národnostiam od konca druhej svetovej vojny klesal.

V priebehu prvej svetovej vojny došlo v Cárskom Rusku k veľkému oslabeniu
neefektívneho cárskeho režimu. 8. až 12. marca 1917 došlo v Petrohrade k štrajku
a protestom, ktoré prerástli do otvoreného boja s cárskou mocou. Tieto udalosti
sú známe ako februárová revolúcia. V dôsledku neschopnosti riešiť vzniknutú
situáciu, ako aj veľkému odporu verejnosti voči jeho osobe, 15. marca 1917 cár
Mikuláš II. abdikoval. Správou krajiny bola poverená Dočasná vláda pod vedením
konštitučného demokrata Georgija Ľvova neskôr od júna 1917 esera Alexandra
Kerenského. Dočasná vláda sa delila o moc s Petrohradským revolučným výborom,
tzv. Petrohradským sovietom, ich cieľom bolo doviesť krajinu do demokratických
volieb do Ústavodarného zhromaždenia. V dôsledku komplikovanej vojnovej,
ekonomickej aj sociálnej situácie sa však jednalo o zložitý proces. Dočasná
vláda v priebehu roka postupne strácala podporu verejnosti, čo úspešne využili
boľševici pod Leninovým vedením.

7. novembra roku 1917 rozpútali v Petrohrade boľševici tzv. októbrový prevrat.
Jedným z jeho dôsledkov bola krutá občianska vojna, ktorá spôsobila systémový aj
územný rozpad Ruska. Samostatnosť vyhlásili krajiny, ktoré boli do prvej
svetovej vojny pod cudzou nadvládou: Poľsko, Fínsko, Ukrajina, Gruzínsko,
Arménsko a Azerbajdžan. Na jednu stranu postavili prívrženci cára („Bieli“ alebo
Bielogvardejci) a prívrženci radikálnej socialistickej revolúcie – boľševici na
čele s V.I. Leninom. Do občianskej vojny bolo zatiahnuté obyvateľstvo celej
krajiny. Okrem spomínaných „Bielych“ a „Červených“ možno spomenúť aj kozákov na
Ukrajine a Done či jednotky anarchistov, ktorí na krátku dobu na Ukrajine
ustanovili vlastný štát (išlo o prvý pokus o budovanie anarchistického štátneho
útvaru v histórii). Boľševici formálne uznali zásady „sebaurčenia národov“. V
okolitých krajinách však začali podporovať lokálne komunistické strany. Podporu
najčastejšie sprevádzali aj intervencie Červenej armády. Na obsadených
oblastiach vyhlasovali „vládu sovietov“, spravovanú formálne cez robotníkov a
roľníkov – fakticky cez straníckych komisárov. Prebiehala konfiškácia
priemyselných závodov a nehnuteľností, roľníkom neskôr zaberali „prebytky
potravín“. Teror voči politickým protivníkom a predstaviteľom „triedy
vlastníkov“: statkárom, podnikateľom, zámožným roľníkom (kulakom) nebol v tom
období výnimkou. Októbrová revolúcia však napokon skončila víťazstvom
boľševickej Červenej armády.

Postupne sa boľševikom podarilo ovládnuť väčšinu územia bývalého cárskeho Ruska
a 30. decembra 1922 bol vytvorený Sovietsky zväz. Zakladajúcimi zväzovými
republikami boli Ruská SFSR, Ukrajinská SSR, Bieloruská SSR a Zakaukazská SFSR,
ktorej súčasťou boli Arménska SSR, Azerbajdžanská SSR a Gruzínska SSR.

Neskôr pribúdali ďalšie: z teritória RSFSR sa vyčlenili 27. októbra 1924
Turkménska SSR a Uzbecká SSR. 5. decembra 1929 Tadžická SSR. 5. decembra 1936
bola zrušená Zakaukazská SFSR, ktorá sa zmenila na tri samostatné SSR. K tomu
ešte toho istého roku pribudli vyčlenením zo RSFSR aj Kazašská SSR a Kirgizská
SSR, takže v ústave ZSSR z roku 1936 figuruje už 11 rovnocenných republík.
Zvyšovanie počtu členských republík bolo neskôr spojené s obsadením Pobaltia,
sovietsko-fínskou vojnou a druhou svetovou vojnou.

31. marca 1940 zjednotením novodobytých území so ZSSR a následným vyčlenením
vznikla Karelsko-fínska SSR. Roku 1939 podľa tzv. paktu Ribbentrop-Molotov, boli
po 17. septembri 1939 pričlenené Západná Ukrajina a Západné Bielorusko, ktoré
boli kedysi súčasťou cárskeho Ruska a boli stratené vo vojne s Poľskom v roku
1921. 2. augusta bola tiež pričlenená Besarábia odňatá Rumunsku a vznikla
Moldavská SSR, ktorá bola pôvodne autonómnou republikou Ukrajinskej SSR.

V dôsledku pobytu sovietskych jednotiek v pobaltských krajinách, a vyvolania
„socialistických revolúcií“ v týchto štátoch vznikli: 6. augusta 1940 Estónska
SSR, 3. augusta 1940 Litovská SSR a 5. augusta 1940 Lotyšská SSR. ZSSR sa teda
nakoniec skladal zo 16 zväzových republík. V nasledujúcom období už k vzniku
nových republík nedošlo, 16. júna 1956 bola Karelsko-fínska SSR zlúčená s Ruskou
SFSR ako jej autonómna republika.

Po smrti Lenina v roku 1924 sa dostal na čelo Josif Stalin. Ten najprv využil
nejednotnosť svojej opozície v strane a postupne odstraňoval svojich politických
protivníkov. Bol to najmä Lev Trockij a Alexandr Zinovjev. Následne sa začala
premena krajiny podľa Stalinových predstáv. Začala sa brutálna kolektivizácia a
prenasledovanie odporcov sovietskeho režimu, za obeť Stalinovej politiky v tej
dobe len na Ukrajine zomrelo 10 miliónov ľudí. Začalo sa tiež intenzívne
spriemyselňovanie.

Neskôr koncom 30. rokov Stalin zintenzívnil boj proti svojim vnútorným
nepriateľom nielen v strane, ale aj v armáde. Vrcholili stalinské represie,
najbrutálnejšie z nich sú označované ako veľký teror. Za obeť týchto čistiek
padli mnohé významné osobnosti ako Nikolaj Bucharin. Na krajinu mali veľmi zlý
dopad tiež čistky v armáde, ktorým padli za obeť 3 z piatich vtedajších
maršalov, ale aj tisíce ďalších generálov a nižších dôstojníkov. Až zimná vojna
s Fínskom ukázala, v akom bezútešnom stave sa sovietske ozbrojené sily skutočne
nachádzajú. Sovietsky zväz sa v tomto období angažoval vo viacerých ozbrojených
konfliktoch s Japonskom, v ktorých však na rozdiel od bojov s Fínskom červená
armáda obstála veľmi dobre. Stalin navyše medzitým podpísal zmluvu o priateľstve
s nacistickým Nemeckom, ktoré ako dúfal, sa prv než udrie na ZSSR oslabí bojom v
západnej Európe. Plánovaná reorganizácia a dozbrojenie armády malo byť ukončené
v roku 1942. Od začiatku roka 1941 však bolo evidentné, že ďalším cieľom
Hitlerových vojsk bude práve Sovietsky zväz. Stalin však celkom ignoroval všetky
varovné informácie, dnes sa všeobecne predpokladá, že tak chcel oddialiť nemecký
útok.

22. júna 1941 krajinu napadlo nacistické Nemecko a rad jeho spojencov, čim
otvorili tzv. východný front začala sa najväčšia ozbrojená kampaň v histórii. V
krajinách bývalého Sovietskeho zväzu je toto obdobie bežne označované ako Veľká
vlastenecká vojna (tento názov po prvýkrát použil Stalin). Vojna sa pre krajinu
začala za tých najnevhodnejších podmienok a ZSSR hneď na začiatku utrpel ťažké
straty. Do velenia armády navyše mnohokrát neodborne zasahoval Stalin, najprv
prikázal viesť frontálny protiútok nepripravenými, nedostatočne zmobilizovanými
a nerozvinutými jednotkami západných okruhov, čo malo za následok stratu väčšiny
týchto jednotiek, neskôr vo viacerých momentoch trval na držaní významných bodov
namiesto ústupu. Tak bolo pri len Kyjeve zajatých alebo zabitých vyše 600 000
sovietskych vojakov. Okrem toho však pomerne účinne pôsobil na
zahraničnopolitickej, propagandistickej a hospodárskej scéne. Okamžite po
napadnutí krajiny uzavrel spojenectvo so Spojeným kráľovstvom a USA, to i
napriek tomu, že tieto krajiny boli ideologickými nepriateľmi sovietskeho
systému. V priebehu vojny tiež zvýšil spoluprácu s pravoslávnou cirkvou a
prakticky pozastavil jej prenasledovanie. Týmito krokmi si nielen zabezpečil
dôležitých spojencov pre boj proti veľmi silnému nepriateľovi, ale v časti
obyvateľstva vyvolal dojem, že po vojne sa pomery v krajine zmenia k lepšiemu.
Veľmi dôležitá bola tiež mobilizácia obyvateľstva, ktorú Stalin zvládol veľmi
dobre, rovnako ako pomerne úspešne evakuoval veľkú časť priemyslu a robotníkov,
ktorá sa nachádzala v oblastiach ohrozených nemeckým vpádom.

Počas bitky pred Moskvou sa začal rysovať skutočný obrat v druhej svetovej
vojne. Ukázalo sa, že napriek všetkým snahám Nemci Moskvu nedosiahnu a naopak,
boli po prvýkrát za vojnu nútení ustupovať. Toto však netrvalo dlho, Sovieti
nepredpokladali tak skoré zotavenie nemeckých jednotiek a na jar 1942 boli
zaskočení silnými protiútokmi. Nacistické vojská opäť prenikli hlboko do územia
ZSSR, teraz však smerom k dolnému toku Volgy na Kaukaz. Nasledovala ťažká bitka
o Stalingrad, v ktorej však Nemcov opäť zastavil silný odpor sovietskych vojsk a
nečakaný protiútok, ktorý zničil ich 6. armádu a ťažko poznamenal 4. tankovú a
ďalšie 3 rumunské a maďarské armády.

Počas bitky pri Kursku zlyhala posledná nemecká šanca o možnosť vybojovať na
východe rovnováhu. Nemci však ešte neboli zničení a ich vytlačenie z krajiny
trvajúce do leta 1944 si vyžiadalo tisíce mŕtvych. Oblasti, ktoré boli
zasiahnuté bojmi, boli ťažko poškodené, miestami navyše celkom vyľudnené. Nemci
na sovietskom území spáchali jedny z najťažších vojnových zločinov. Proti
nacistickej okupácii sa v krajine postavilo silné hnutie odporu, ktoré viedlo na
okupovaných územiach intenzívnu partizánsku vojnu. O život prišlo vyše 15
miliónov sovietskych civilistov, len v obkľúčenom Leningrade zomrelo od hladu
takmer milión obyvateľov. Vo vojne položilo život celkovo vyše 9 miliónov
vojakov, z toho 3 milióny v zlých podmienkach nemeckého zajatia. 2. mája 1945
sovietske jednotky dovŕšili likvidáciu nemeckých vojsk v Berlíne. Neskôr bola
ich časť presmerovaná na Prahu, kde sa stále nachádzalo vyše 500 000 nemeckých
vojakov unikajúcich na západ. V noci z 8. na 9. mája 1945 nemecké vojská
kapitulovali. Ozbrojené sily sovietskeho zväzu sa podieľali alebo sami
oslobodili Poľsko, Rumunsko, Bulharsko, Maďarsko, Česko-Slovensko, Juhosláviu,
Nórsko a Nemecko, ktoré bolo rozdelené na okupačné zóny. Krajinou, ktorá sa na
porážke nacistického Nemecka podieľala najväčšou mierou bol práve Sovietsky
zväz.

Na požiadanie Spojencov v auguste 1945 zaútočili sovietske vojská na japonskú
armádu v Mandžusku a prispeli tak k skorej kapitulácii poslednej z krajín Osi,
ktorá ešte vzdorovala ich tlaku.

Stalin počas vojny na základe dohôd so západnými Spojencami získal vplyv vo
východoeurópskych krajinách, kde po vojne podporoval rozmach komunistických
režimov. Očakávania mnohých ľudí v zlepšenie vzťahov so západom sa však
nenaplnili. USA a ZSSR sa začali viesť nevraživú politiku, ktorá vyústila do
studenej vojny. Stalin navyše pokračoval v nezmyselne krutej domácej politike,
opäť obrátil hnev proti nepriateľom režimu, do pracovných táborov poslal milióny
bývalých vojakov, či ďalších „nepriateľov vlasti“. Chyby v jeho vnútornej aj
zahraničnej politike mali podstatný vplyv na to, že po jeho smrti v roku 1953
začala krajina mocensky, ako aj ekonomicky upadať. Tento úpadok mal neskôr
výrazný vplyv na samotný rozpad ZSSR.

Po Stalinovej smrti smrti jeho bývalí blízki spolupracovníci, často zodpovední
za brutálne stalinské zločiny radikálne zmenili politický kurz. Berija (minister
vnútra) napríklad začal s prepúšťaním politických väzňov z rúk ministerstva
vnútra (bývalého NKVD) a kritikou Stalina na vnútrostraníckej úrovni. V dôsledku
obáv ostatných špičiek sovietskej politiky z nárastu jeho moci však bol pomerne
rýchlo odstránený a popravený. Hlavou štátu bezprostredne po smrti Stalina bol
G. M. Malenkov, ktorý sa pokúšal o ekonomické reformy, z postu predsedu rady
ministrov však bol odstránený agilnejším Chruščovom. Po XX. zjazde komunistickej
strany v roku 1956, nový prvý sekretár strany N. S. Chruščov odsúdil kult
osobnosti ako aj mnohé Stalinove kroky. Chruščov, ale i jeho nasledovníci, však
už neboli ochotní stavať svoju moc na krutovláde a pracovných táboroch v takej
miere, ako ich predchodca. Ako ukázala neskôr napr. Karibská kríza, neboli
ochotní ani riskovať priamy konflikt s USA alebo inou krajinou NATO. Za vlády
Nikitu Chruščova však prebehlo aj zblíženie ZSSR s USA, bola napr. zriadená
horúca linka medzi Kremľom a Bielym domom, ktorá v kritických situáciách
umožňovala okamžitý kontakt vodcov oboch krajín. Popri množstve chaotických
reforiem, o ktoré sa Chruščov pokúsil, patrí medzi výsledky jeho aktivít aj
napr. pričlenenie Krymu k Ukrajinskej SSR. Roku 1964 bol Chruščov zbavený moci
členmi tvrdého krídla Strany a odsunutý do úzadia. Na jeho miesto sa tlačili
hneď niekoľkí predstavitelia elity: predseda vlády Alexej Kosygin, predseda
prezídia Najvyššieho sovietu Nikolaj Podgornyj (funkcia formálnej hlavy ZSSR) a
stranícky byrokrat Leonid Iľjič Brežnev, zastávajúci post prvého tajomníka UV
KSSS. Spomedzi nich získal v priebehu 2 rokov najvyšší vplyv Leonid Brežnev.

Brežnev rýchlo skoncoval s Chruščovovým štýlom neustálych zmien, oprel sa o
armádu, posilnil centrálne rozhodovanie z Moskvy, do vedenia vniesol
stabilnejšie a pragmatickejšie metódy práce a aj ľud prijal zmenu v Kremli s
uspokojením. XXIII. zjazd KSSZ roku 1966 potvrdil novú líniu strany, ktorá bola
súčasne neoficiálnou rehabilitáciou stalinizmu. Práve on mal v nasledujúcich
rokoch veľký podiel na intervencii do Česko-Slovenska v lete roku 1968. Počas
jeho vlády sa výrazne zhoršili vzťahy s Čínou. Čínski vodcovia označovali ZSSR
za svojho najväčšieho nepriateľa. Prebehlo tiež niekoľko menších ozbrojených
stretnutí, v marci roku 1969 na rieke Ussuri a na riečnom ostrove Damanskij
(čínsko-sovietske konflikty). Ako aj na hraniciach Kazachstanu a ČĽR v auguste
toho istého roku. Brežnev sa v tejto dobe obklopil vedením, ktoré sa skladalo z
členov všetkých dôležitých záujmových skupín komunistickej strany. Okrem toho,
že Brežnev uvoľnil svojou zahraničnou politikou napätie v Európe, pokúšal sa
normalizovať aj vzťahy s USA, ktoré už niekoľko rokov predávali veľké množstvo
obilia do ZSSR. Výsledkom rokovaní medzi USA a ZSSR bola dohoda o obmedzení
strategických jadrových zbraní SALT I.

V tomto období rýchlo rástla životná úroveň obyvateľstva. Mzdy rástli podstatne
rýchlejšie ako životné náklady. To však spôsobovalo disproporcie medzi úsporami
a produktmi, ktoré bolo možné za ne nakúpiť, vzhľadom na to že výroba
spotrebného tovaru pomaly klesala. Na druhej strane sa zvyšovala vybavenosť
sovietskych domácností. Zlepšili sa tiež bytové podmienky. Vzrástla motorizácia
a skvalitnila sa výživa obyvateľstva. Na druhej strane sa sovietske kolchozy
prejavili ako neefektívne. Sovietsky zväz nedokázal pravidelne vyprodukovať
dostatok potravín pre vlastnú potrebu. Tretina zožatého obilia bola zničená
kvôli zlému uskladneniu. Naproti tomu 25 – 30 % poľnohospodárskej výroby
pochádzalo zo záhumienok, ktoré tvorili len 3 % celkovej ornej pôdy. Pre celé
hospodárstvo bolo príznačné lajdáctvo a potláčanie akejkoľvek iniciatívy. Počas
18 rokov, keď bol Brežnev najmocnejším mužom Kremľa, sa pomery v ZSSR síce
stabilizovali, no odmietaním progresívnych zmien sa zároveň konzervovali. Pod
jeho vedením systém nedokázal adekvátne čeliť vnútropolitickým a ekonomickým
problémom. V roku 1979 pomocou KGB zorganizoval v Afganistane puč, po ktorom
nasledovala zdĺhavá krvavá vojna. Na sklonku jeho vlády bolo vedenie ZSSR
prestarnuté a nehybnosť sovietskeho režimu sa skončila až po Brežnevovej smrti
roku 1982.

Nástupcom Brežneva sa stal Jurij Vladimirovič Andropov, bývalý šéf KGB.
Sovietska tajná služba, bola v tej dobe organizáciou, ktorá mala najlepší
prehľad o skutočnom dianí v krajine. Andropov sa prejavoval ako opatrný
reformátor. Pokúšal sa obmedziť absentérstvo, alkoholizmus (vskutku zaujímavé
je, že príjmy z alkoholu tvorili 5 – 8 % HDP ZSSR), čierny trh, vystupňoval boj
proti korupcii, pokúsil sa zvýšiť všeobecnú disciplínu, obzvlášť pracovnú. Asi
najväčším úspechom Andropova počas jeho 15 mesiacov v úrade bola jeho kádrová
politika. Presadzoval nové, mladšie stranícke kádre a odstraňoval prestarnutú
brežnevovskú garnitúru. Od polovice roku 1983 sa však rýchlo zhoršoval jeho
zdravotný stav, až nakoniec 9. februára 1984 zomrel. V svojom odkaze ústrednému
výboru strany žiadal Andropov za svojho nástupcu Michaila Gorbačova. Ten sa však
zdal starej brežnevovskej garde veľmi mladý, tá si navyše ešte priala udržať
moc. Za nového generálneho tajomníka bol zvolený Konstantin Černenko, ten ale
nevládol ani 1 rok a zomrel 10. marca 1985. Politbyro do 24 hodín od jeho smrti
odporučilo Ústrednému výboru strany, aby bol za nového tajomníka zvolený
Gorbačov.

Michail Gorbačov sa stal vodcom chorej veľmoci. Ako predstaviteľ mladých,
umiernených reformátorov v Komunistickej strane sa snažil napraviť, oživiť a
pokiaľ možno liberalizovať strnulý sovietsky systém. To sa chcel pokúsiť
dosiahnuť takým spôsobom, aby ho nemusel zásadne meniť. Nemal však jasné
predstavy o reformách a ich hĺbke. Ako sa neskôr ukázalo, nemal ani presné
predstavy o skutočnom stave v krajine. Pri reformách sprvu dával dôraz na
zvýšenie stagnujúceho ekonomického rastu. Ten bol okrem skostnatenosti
riadiaceho aparátu spôsobený aj problémami so systematickým falšovaním
ekonomických výsledkov, čo bolo bežnou praxou v krajine. Pokúšal sa odstrániť
byrokraciu a centralizmus, pre to bolo potrebné zvýšiť otvorenosť a
informovanosť spoločnosti. Nasledovala tzv. „Glasnosť“, a neskôr potreba hlbších
reforiem komunistického systému, tzv. „Perestrojka“. Za Gorbačovovej vlády sa
podstatne zlepšili vzťahy ZSSR s USA ako aj západoeurópskymi krajinami. Gorbačov
sa stal veľmi uznávaný v zahraničí. Vo vzťahu k východoeurópskym krajinám
presadzoval politiku nezasahovania. To neskôr vyústilo do postupného pádu
komunistických režimov v týchto krajinách.

Uvoľňovanie vzťahov v samotnom ZSSR malo ale zhubný vplyv aj na samotné
republiky. Predstavitelia jednotlivých republík sa začali navzájom obviňovať z
ekonomického zaostávania krajiny. Neskôr do popredia vystúpili aj národnostné
nepokoje najmä v Pobaltí a Zakaukazsku. Jednotlivé národné parlamenty sa začali
odkláňať od Moskvy a dokonca žiadali autonómiu. Gorbačov sa ocitol medzi dvoma
tábormi. Radikálni reformátori ho považovali za príliš konzervatívneho, naopak
konzervatívni komunisti za priveľmi radikálneho. Práve predstavitelia tvrdej
línie sa 18. augusta 1991 pokúsili o puč. Ten bol ale veľmi slabo naplánovaný a
mal nízku podporu, hlavne armády. Po piatich dňoch bola väčšina pučistov
zatknutá alebo spáchala samovraždu. Vtedy sa na scénu znovu dostal Boris Jeľcin,
populárny predstaviteľ Moskovskej straníckej organizácie. Najvyšší Soviet mu
vtedy udelil mimoriadne právomoci, Jeľcin prevzal kontrolu nad ozbrojenými
silami na území Ruska, zastavil činnosť Komunistickej strany. Nasledovala
likvidácia celozväzových inštitúcií a mnohých ministerstiev. 4. novembra 1991
vyhlásili nezávislosť Pobaltské republiky. 8. decembra 1991 sa na chate v
Bielovežskom pralese zišli prezidenti Ruska a Ukrajiny, Jeľcin a Kravčuk, ktorí
presvedčili predsedu Najvyššieho sovietu Bieloruska, Stanislava Šuškieviča, aby
súhlasil s rozpustením Sovietskeho zväzu a jeho nahradením volným združením,
Spoločenstvom nezávislých štátov (SNŠ). Legitimitu tohto kroku odôvodňovali
skutočnosťou, že roku 1922 tieto štáty vytvorili podpisom zväzovej zmluvy ZSSR a
mali ho teda aj právo rozpustiť. Predstavitelia väčšiny ostatných republík boli
rýchlym spádom udalostí prebiehajúcich mimo ich vplyvu značne prekvapení.
Vymohli si preto taktiež vstup do SNŠ, ktoré malo vytvoriť podmienky pre
uchovanie potrebných vzťahov medzi novovzniknutými krajinami. Stalo sa tak 21.
decembra 1991, keď 11 zostalých republík ZSSR (pobaltské štáty a Gruzínsko sa
odmietli pripojiť) vyhlásilo, že vytvorením SNŠ prestal existovať Sovietsky
zväz. Ten bol formálne zrušený 31. decembra 1991. Niekoľko dní pred tým
rezignoval Gorbačov, prvý aj posledný prezident tejto krajiny.

V období prebiehajúcich decentralizačných reforiem sa miestne komunistické
strany v jednotlivých oblastiach menili na lokálne centrá moci, ktoré boli čoraz
menej závislé na Moskve. Nepokoje, ktoré prebehli po tom, ako bol roku 1986
vymenený kvôli korupcii prvý tajomník komunistickej strany v Kazachstane pôvodom
Kazach za iného funkcionára, ktorý však bol Rus, ukázali citlivosť národnostnej
otázky, ktorú sa dlhú dobu darilo tvrdými protiopatreniami potláčať. Do popredia
tak pomaly vystupovala otázka krívd spôsobených neruským národom. Mnoho
príslušníkov neruských národov videlo za krivdami a nešťastiami, ktoré im
spôsobil režim, Rusov. Dôvodom však bolo v prevažnej miere to, že o ruské
obyvateľstvo sa opieralo cárske Rusko, ktorého štruktúry do značnej miery
Sovietsky zväz prebral. Práve ruské obyvateľstvo bolo najčastejšie využívané ako
mobilná pracovná sila, či ako riadiaci element posielaný do všetkých kútov
krajiny. Ruština sa však stala preferovaná ako jazyk inteligencie a to aj
napriek tomu, že štát garantoval rozvoj všetkých národov a národností, ba aj ich
tradícií a kultúry. Na druhej strane ale dôkladne monitoroval a potlačoval
všetko, čo bolo z politického a ideologického hľadiska považované za
nacionalizmus. Na Rusov v tomto prípade dopadá vina za chyby režimu z veľkej
časti neprávom. RSFR napríklad nemala nikdy svoju vlastnú stranu, ktorá by
bránila jej záujmy, tak ako ich mali ostatné republiky. Problémom bola takisto
rýchlo rastúca populácia stredoázijských, prevažne moslimských republík, ktorých
obyvateľstvo na rozdiel od slovanského (ruského obzvlášť) nebolo ochotné
sťahovať sa do inej oblasti, tobôž osídľovať riedko obývanú Sibír. Tá sa
mimochodom vyľudňovala počas celého povojnového obdobia, aj napriek tomu, že
štát prisťahovalcov do týchto oblasti krajiny zvýhodňoval. V rámci „glasnosti“
sa koncom 80. rokov v ZSSR otvorene hovorilo o zločinoch, ale aj problémoch
režimu, čo však bohužiaľ vôbec neviedlo k ich riešeniu, ale skôr k ich
rozmazávaniu. Mnoho obyvateľov bolo zaskočených, ba až znechutených režimom,
ktorý to všetko spôsobil. Vládla dezilúzia. Po neúspešnom puči v auguste 1991,
bola väčšina obyvateľstva zväzových republík natoľko zhnusená dianím v krajine,
že nik nezasiahol, keď sa v tomto momente oddelili od krajiny pobaltské
republiky. Moci v krajinách sa vtedy rozhodli chopiť miestne elity, ktoré
dovŕšili rozpad krajiny v decembri 1991 zrušením ZSSR a vytvorením jeho
nepodarenej „demokratickej“ náhrady vo forme Spoločenstva nezávislých štátov.

Postupné spomaľovanie ekonomického rastu ZSSR badateľné od polovice 70. rokov
bolo spôsobené tým, že krajina prešla fázou, kedy čerpala z extenzívneho rastu.
Centrálne plánovaná ekonomika v tomto období dosiahla zenit svojej výkonnosti a
začala upadať. Poľnohospodárstvo stagnovalo už dlhšiu dobu. Priemyselná výroba
potrebovala v tomto období nutné reformy, ale Brežnevova administratíva sa ich
obávala spustiť. Veľká časť finančných prostriedkov štátu sa míňala na
zbrojenie – v priemere 10 % až 18 % HDP. Štát plytval prostriedkami na podporu
svojich spojencov v konfliktoch po celom svete. Prakticky všetky tieto
prostriedky boli nenávratne stratené. Výdaje na zbrojenie ešte zvýšil aj
Afganský konflikt, do ktorého Brežnev zbytočne zatiahol krajinu. Na zbrojenie sa
orientoval aj prakticky všetok výskumný potenciál. Civilný sektor sa zanedbával,
čo ešte viac zvýraznilo sovietske zaostávanie v špičkových technológiách, najmä
elektronike. V 80. rokoch sa už začal prejavovať nedostatok spotrebného tovaru a
niektorých druhov potravín. Vzrastal význam sivej ekonomiky. Odhady vravia, že
dosahovala 10 – 25 % celkového HDP, pričom tvorila 30 – 40 % celkových príjmov
obyvateľstva. Ekonomická kríza sa prehlbovala hlavne v období po smrti Brežneva.
V roku 1984 54 % exportu krajiny tvoril vývoz ropy a zemného plynu. Sovietsky
zväz čoraz viac pripomínal krajiny tretieho sveta, keď až 40 % jeho dovozu
tvorili potraviny. Krízu prehĺbil aj pokles cien ropy na svetových trhoch. Stav
ekonomiky bol hlavným podnetom, ktorý viedol Gorbačova k začatiu reforiem. Ten
však už po dvoch rokoch musel uznať, že aj hospodárski plánovači z Moskvy
stratili predstavu o tom, podľa akých zákonov vlastne sovietska ekonomika
funguje. Reformy však tiež príliš nepomáhali. Zákon o štátnom podniku napríklad
oprávňoval zamestnancov voliť riaditeľa podniku. To viedlo mnohých riaditeľov
veľkých priemyselných podnikov k populistickým krokom, a tak namiesto investícií
do modernizácie výroby míňali na neadekvátne zvyšovanie platov zamestnancov.
Spomaľoval sa rast hospodárstva. Kolchozy prestali byť ochotné predávať štátu
poľnohospodárske produkty za nízke (štátom určené) výkupné ceny. Jednotlivé
republiky sa bránili odlivu potravín a výrobkov do centra. Až v roku 1991 sa
štát odhodlal priblížiť umelo udržiavané ceny niektorých tovarov ich trhovej
hodnote. Ako väčšina Gorbačovových reforiem, aj toto bol len polovičatý krok,
pretože štát sa stále pokúšal držať cenovú hladinu vo svojich rukách. Na
niektoré druhy tovaru bolo potrebné čakať v dlhých frontách. Často ani to
nezaručilo, že kupujúci tovar dostal. Začali sa prejavovať občianske nepokoje
(napríklad protesty baníkov v Doneckej panve roku 1989), národnostné trenice a
všeobecná dezilúzia prestavbou komunizmu. Definitívnym klincom do rakvy bol puč
zorganizovaný zástancami tvrdého krídla Strany 18. augusta v Moskve.

18. augusta 1991 sa členovia konzervatívneho vedenia strany na čele s Vladimírom
Krjučkovom pokúsili o prevrat. Zatkli Gorbačova, ktorý sa v tej dobe nachádzal
na Kryme, vo viacerých mestách vyhlásili výnimočný stav a tankmi zaútočili na
budovu parlamentu (Biely dom). Pučistické tanky však zastavili rozhorčené davy
Moskovčanov a jednotky armády, ktoré zostali lojálne legitímnemu vedeniu
krajiny. Pri stretoch zomreli 3 ľudia. Jedným z politikov, ktorí sa podieľali na
rozvrátení puču bol Jeľcin, ktorý sa angažoval priamo v uliciach, napríklad i
známym prejavom z veže tanku. Napriek tomu, že sa Gorbačov onedlho vrátil do
Moskvy, stratil už fakticky všetku svoju moc. Formálnu vládu nad Sovietskym
zväzom prevzala ruská vláda. Jeľcin 23. augusta zakázal činnosť komunistickej
strany na území Ruska, o deň neskôr Gorbačov odstúpil zo svojej funkcie
generálneho tajomníka, zjazd ľudových poslancov schválil zmeny v ústave. V tomto
období fakticky vládu nad každou z republík prevzali lokálne vlády. 6. septembra
moskovská vláda uznala nezávislosť troch pobaltských republík – Litvy, Lotyšska
a Estónska. Vodcovia Ukrajiny (Leonid Kravčuk), Bieloruska (Stanislav Šuškievič)
a Ruska (Boris Jeľcin) sa po referende, v ktorom sa obyvatelia Ukrajiny rozhodli
oddeliť od ZSSR, 8. decembra 1991 dohodli na vzniku slovanského
trojspoločenstva. Väčšina ostatných bývalých zväzových republík (s výnimkou
pobaltských republík a Gruzínska) ich nasledovala a 21. decembra sa v Alma-Ate
dohodla na vzniku Spoločenstva nezávislých štátov – SNŠ.



https://sk.wikipedia.org/wiki/Lond%C3%BDn

Londýn (angl. London) je hlavné a najväčšie mesto Anglicka a Spojeného
kráľovstva. Je to tiež najväčšie mesto a metropolitná zóna v Európe. Leží na
juhovýchode krajiny pri ústí rieky Temža. V súčasnosti je pre svoju polohu
a politické podmienky najvýznamnejším finančným centrom na celom svete.
Produkuje 17% HDP Spojeného kráľovstva. Londýn je spoločne s mestami New York,
Tokio a Paríž označovaný ako jedno zo štyroch najdôležitejších miest sveta.

Londýn je domovom mnohých inštitúcií s medzinárodnou pôsobnosťou, ako aj
nadnárodných spoločností a organizácií. Nachádza sa v ňom veľa dôležitých
inštitúcií a kultúrnych ustanovizní, vrátane celosvetovo známych divadiel,
múzeí, koncertných siení, palácov a ďalších.

Dnes sa pod pojmom „Londýn“ zvyčajne označuje londýnske súmestie známe ako Veľký
Londýn, ktorý bol administratívne založený v roku 1965. Je rozdelený na 33
správnych obvodov. Z nich dva historické obvody si podržali štatút mesta: City
of London a City of Westminster. Historicky bola Londýnom nazývaná štvorcová
míľa londýnskeho City, čo bolo akési centrum, od ktorého sa mesto rozrastalo na
všetky strany. Medzi rokmi 1889 a 1965 bol tiež Londýnom označovaný okres
Londýn, ktorý pokrýval oblasť dnes známu ako Vnútorný Londýn.

Ako stred Londýna je označovaný pomník na Charing Cross, ležiaci hneď vedľa
rovnomennej stanice. Starí Rimania stred Londýna označili Londýnskym kameňom
v City.

Veľký Londýn má rozlohu 1 579 km², je to tiež prístav na Temži, čo je rieka
prispôsobená pre lodnú dopravu. Londýn (City of London) bol založený na severnom
brehu Temže a mnoho storočí cez ňu viedol iba jediný most, tzv. London Bridge. V
18. storočí boli postavené ďalšie mosty, čo malo za následok expanziu mesta do
všetkých smerov, pretože rovná alebo mierne zvlnená krajina okolo rieky
nepredstavovala žiadnu prírodnú prekážku. Aj keď v meste je niekoľko kopcov,
napríklad Parliament Hill alebo Primrose Hill, sú neveľmi rozľahlé
a nepredstavovali pre rozvoj mesta žiadnu prekážku. Vďaka týmto skutočnostiam má
Londýn takmer kruhový pôdorys.

Rieka Temža bola kedysi ďaleko širšia a plytšia ako je dnes. Rieka, ktorá
preteká Londýnom dnes, bola zovretá do brehov a mnoho prítokov do Temže preteká
Londýnskym podzemím. Temža je prílivová rieka a kvôli tomu Londýn bol a stále je
ohrozovaný záplavami. Táto hrozba sa postupom času stávala stále reálnejšia
vďaka pomalému zdvíhaniu hladiny rieky a tiež kvôli pomalému „nakláňaniu“ Veľkej
Británie (na severe zvyšovaniu a na juhu znižovaniu), spôsobené post-ľadovcovým
izostatickým zdvíhaním. Ako ochrana pred možnými záplavami boli vybudované
bariéry na Temži vo Woolwichi. Na začiatku roku 2005 sa objavili špekulácie, že
tieto bariéry by nemuseli byť dostačujúce a bolo odporúčané, aby boli postavené
ďalšie, 10 míľ dlhé bariéry po prúde rieky.

Londýn má mierne podnebie. Letá sú teplé, ale iba výnimočne príliš horúce, zimy
chladné, ale iba výnimočne mrazivé a zrážky sú pravidelné, ale nie príliš husté.
Letné teploty iba občas prekročia 33 °C, aj keď sa tieto vysoké letné teploty
v poslednej dobe stávajú bežnými. Najvyššia zaznamenaná teplota v Londýne je
37,9 °C. Bola nameraná na letisku Heathrow počas horúceho leta 2003. Husté
sneženia sú tu takmer neznámou skutočnosťou. Počas niekoľkých posledných zimných
období sa sneh objavil asi dvakrát a napadol do výšky cca 25 mm. Priemerné ročné
zrážky v Londýne (pod 600 mm) sú nižšie ako v Ríme alebo Sydney. Londýnska
zástavba, s teplými vyhrievanými budovami, vytvára mikroklímu, ktorá občas
zvyšuje teplotu vnútri Londýna o 5 °C oproti okoliu.

Počet obyvateľov Londýna v roku 1801 bol asi 860 000 (pre porovnanie Paríž mal
v roku 1802 asi 670 000 obyvateľov). Londýn bol najľudnatejším mestom od roku
1825 do 1925, keď bol prekonaný New Yorkom.

Pre obyvateľov a ich prízvuk Londýna sa používa pojem Cockney. Veľký Londýn
(1 579 km²) má oficiálne 7 421 229 obyvateľov, čo ho radí spolu s Moskvou
k najľudnatejším mestám Európy. Následné kontroly upresňujú toto číslo na 7,29
miliónov. Priemerný oficiálny počet obyvateľov Londýna v polovici roku 2003 je 7
387 900.

Pri sčítaní v roku 2001 klasifikovali obyvatelia Londýna svoju etnickú skupinu
takto: 76 % - beloch („britský beloch“, „írsky beloch“ alebo „iný beloch“), 10 %
- Ind, Bangladéšan a Pakistanec, 5 % - Afričan, 5 % - Karibik, 3 % - miešanec,
1 % - Číňan. Náboženstvo: 58,25 % – kresťania, 15,8 % - bez vyznania. Asi 21,8 %
obyvateľov uvádzalo miesto narodenia mimo Európsku úniu. Íri, s počtom asi 200
000, sú najpočetnejšou skupinou ľudí narodených mimo Spojeného kráľovstva.

Počet obyvateľov Londýna vrátane prímestských častí (Veľký Londýn) bol podľa
výsledkov sčítania ľudí v roku 2001 8 278 251. Počtom obyvateľov je Londýn
tretím najväčším mestom v Európe po Moskve (11,7 miliónov obyvateľov v roku
2000) a Paríži (9,6 miliónov obyvateľov v roku 1999).

Na rozdiel od iných štátov neposkytuje Spojené kráľovstvo národne koordinované
počty obyvateľov oblasti hlavného mesta (angl. London’s metropolitan area)
s ohľadom na sledovanie osôb dochádzajúcich do Londýna do zamestnania
a ekonomický vplyv. Tento údaj tak každé mesto spracováva podľa vlastných
pravidiel. Podľa niektorých zdrojov zahrňuje metropolitná oblasť Londýna plochu
16 043 km² s počtom obyvateľov 13 945 000 – čo je viac ako počet obyvateľov
Škótska, Walesu a Severného Írska dohromady. Podľa tejto definície je oblasť
Londýna spolu s oblasťou Moskvy (asi 14 miliónov obyvateľov) najväčšou
metropolitnou oblasťou Európy a je väčšia ako oblasť Paríža (11,5 miliónov
v roku 2004). Ale definíciu oblasti z tohto prameňa je potrebné brať
s maximálnou opatrnosťou, lebo obsahuje miesta dosť vzdialené od Londýna, napr.
Dover, ležiaci na brehoch Lamanšského prielivu alebo Colchester mesto na severe
Essexu. Po odčítaní východného Kentu, severného Essexu a West Bekshire je tento
počet medzi 12 až 12,5 miliónmi.

V roku 2004 zastupiteľstvo Veľkého Londýna oficiálne vyhlásilo londýnsky
metropolitný región (angl. metropolitan region) s centrom v Londýne s rozlohou
27 224 km² a počtom obyvateľov približne 18 000 000. Toto územie zahrňuje Veľký
Londýn, celé juhovýchodné Anglicko a jednu tretinu východného Anglicka.
Metropolitný región je odlišný pojem od metropolitnej oblasti. Zahrňuje územia
s obrovským množstvom spojení a sieti medzi obývanými oblasťami. Je potrebné
poznamenať, že metropolitný región, tak ako je tu definovaný, má málo spoločného
s tým, čo je pod pojmom “Londýn” označované v britskom prostredí.

Prvé zaznamenané meno mesta dnes známeho ako Londýn, bolo Londinium. Bola to
vtedy osada, ktorú v roku 43 po Kristovi založili rímske légie cisára Claudia.
Gaius Iulius Caesar však prišiel do Británie už o 97 rokov skôr a prekročil
rieku Temžu blízko neskoršieho Londýna. V tej dobe ale nezanechal akékoľvek
stopy osídlenia.

Na začiatku 7. storočia prišla do Londýna kresťanská misia z Ríma. Bol založený
prvý chrám Sv. Pavla – malý drevený kostolík – a mesto sa začalo obnovovať ako
obchodný prístav. V roku 851 vtrhli do Londýna Vikingovia a zničili značnú časť
mesta. V roku 886 sa kráľ Alfréd Veľký podľa legendy znovu zmocnil Londýna
a vybudoval ho tak, že sa stal najväčším mestom kráľovstva a predstihol dokonca
aj hlavné mesto Winchester.

Rok 1066, najznámejší dátum anglických dejín, je rokom poslednej invázie
a okupácie cudzími vojskami. Viliam I. Dobyvateľ si nárokoval anglickú korunu
a vyslal cez Lamanšský prieliv svoju armádu a v bitke pri Hastingse porazil
kráľa Haralda.

Pozostatky normanských výšinných hradov v Anglicku podávajú svedectvo
o vojenskej moci slúžiacej nájazdníkom k udržaniu vplyvu na dobytých územiach,
aj keď Wales a Škótsko im odolávali niekoľko storočí. Normani zaviedli feudálny
systém s aristokraciou, ktorá zaobchádzala s domorodými Anglosasmi ako
s nevoľníkmi. Vládnuca trieda hovorila po francúzsky až do 13. storočia, keď sa
reč zmiešala so starou angličtinou roľníkov. O vplyve stredovekej cirkvi svedčia
katedrály, ktoré sú dnes ozdobou britských miest.

Po niekoľkoročnej vysiľujúcej občianskej vojne nastolili tudorovskí panovníci
mier a posilnili národné sebavedomie. To sa prejavilo odtrhnutím od rímskej
cirkvi (kvôli rozvodu Henricha VIII. a Katariny Aragónskej) a následným rušením
kláštorov. Henrichova dcéra Mária I. Krvavá sa pokúsila zaviesť katolicizmus,
ale za vlády jej nevlastnej sestry Alžbety I. si anglikánska cirkev upevnila
postavenie. Začali sa vypravovať lode na zámorské objavné cesty, čo vyvolalo
konflikty s ostatnými európskymi mocnosťami snažiacimi sa využiť Nový svet.
Renesančné umenie a vzdelanosť sa šírili z kontinentálnej Európy do Británie,
ktorá vtedy dala svetu dramatika Williama Shakespeara.

Koniec vlády Alžbety I. signalizoval začiatok vnútorných nepokojov. Na trón
zasadol Jakub I., ktorého viera, že králi panujú z vôle Božej, vyvolala roztržky
s parlamentom. Za vlády syna Karola I. konflikt vyústil do občianskej vojny,
ktorá skončila kráľovou popravou. V roku 1660 opäť získal trón Karol II. Po jeho
smrti musel Jakub II. opustiť krajinu kvôli katolíckej viere. Protestantizmus
opäť utvrdilo panovanie Viliama III. Oranžského a Márie II. Stuartovej, ktorí
potlačili povstanie katolíckych jakobitov.

V 18. storočí sa Británia, už zotavená z občianskej vojny, rozvinula v obchodnú
a priemyselnú veľmoc. Londýn sa stal centrom bankovníctva, silnela trieda kupcov
a inteligencie. Stále trvajúca námorná prevaha položila základy britského
impéria a parné stroje, prieplavy a železnica približovali začiatok priemyselnej
revolúcie. Rastúca sebadôvera sa odrazila na honosných stavbách a elegantnej
móde. Ale v dôsledku preľudnenia miest sa podmienky najchudobnejších vrstiev
obyvateľstva čím ďalej viac zhoršovali.

Keď sa v roku 1837 stala princezná Viktória kráľovnou, mala iba 18 rokov.
Británia zápasila s premenou poľnohospodárskej krajiny na najmocnejší
priemyselný štát na svete. Rozvoj impéria posilňoval sebadôveru národa a otváral
britským výrobkom zahraničné trhy. Zrýchľujúci sa rast miest priniesol zdravotné
ťažkosti a problémy s bývaním. Začalo sa formovať silné robotnícke hnutie. Ale
v roku 1901, na sklonku dlhého panovania obľúbenej Viktórie, sa podmienky už
začali zlepšovať, lebo viac ľudí dostalo volebné právo a do praxe bol uvedený
všeobecný vzdelávací systém.

V roku 1901 skončila vláda kráľovnej Viktórie, britská spoločnosť odhodila mnohé
zábrany 19. storočia a nastúpila éra radosti a vzrušenia. Tú však prerušila prvá
svetová vojna. Následné ekonomické problémy vyvrcholili veľkou hospodárskou
krízou v 30. rokoch a priniesli biedu miliónom obyvateľov.

Pravdepodobne najväčšia premena Londýna v posledných 100 rokoch bola spôsobená
nemeckou Luftwaffe, ktorá bombardovala Londýn počas 2. svetovej vojny. Pri
bombardovaní bolo zabitých viac ako 30 000 obyvateľov Londýna a zničených mnoho
budov. Následná zástavba na vybombardovaných miestach v 50., 60. a 70. rokoch
bola veľmi rozmanitá a viedla k výstavbe domov, ktorých novodobá architektúra sa
často nehodí k štýlu pôvodných budov. Londýn bol tiež častým cieľom útokov IRA,
čím chcela táto organizácia prinútiť britskú vládu k vyjednávaniu so stranou
Sinn Féin o osamostatnení Severného Írska. Tieto útoky skončili v roku 1997, keď
IRA oficiálne zložila zbrane. 7. júla 2005 zaútočili islamskí teroristi na tri
stanice podzemnej dráhy a jeden autobus, pričom bolo zabitých 33 ľudí. Tento
útok prišiel za menej ako 24 hodín od chvíle, keď bol Londýn vyhlásený ako
hostiteľ Letných olympijských hier v roku 2012. Ďalší útok bol uskutočnený 21.
júla 2005, našťastie sa však zaobišiel bez vážnych následkov.

Dnešný Veľký Londýn zahrňuje City a 32 správnych obvodov, vrátane Mesta
Westminster. Centrum spoločenského diania Londýna je Westminster, kde sídli
väčšina obchodov a zábavných centier. V meste sídlia tiež vedenia najväčších
britských priemyselných podnikov (okrem finančného sektoru) a vláda Spojeného
kráľovstva. Londýnske City (v Londýne sa tiež môžeme stretnúť s názvom „Square
mile“ - štvorcová míľa) je najväčšie bankové centrum na svete a hlavné obchodné
centrum Európy. Vedenia viac ako 100 z 500 najväčších podnikov Európy sídlia
práve v Londýne. Londýnsky devízový trh je najväčší na svete, s denným obratom
prevyšujúcim 500 miliárd dolárov, čo je viac, ako keby sa spojili devízové trhy
New Yorku a Tokia dohromady. Aj keď sú ulice City cez týždeň veľmi rušné, počas
víkendu sú takmer ľudoprázdne, keďže tu nie sú takmer žiadni stáli obyvatelia.

Londýn patrí k najviac navštevovaným mestám na svete. Turistické atrakcie sa
nachádzajú najmä v centrálnom Londýne. Patrí medzi nich historické City; West
End a jeho známe kiná, bary, kluby, obchody a reštaurácie; Westminster s
Westminsterským opátstvom, Buckinghamský palác, Clarence House atď. Ďalej je to
Vedecké múzeum, Prírodovedné múzeum, Britské múzeum, Národná galéria, galérie
Tate Britain a Tate Modern, mosty London Bridge, Tower Bridge, hvezdáreň v
Greenwichi a ďalšie zaujímavosti, ktorých počet sa zdá byť takmer nekonečný.

City of London (angl. tiež Square Mile – štvorcová míľa) je hlavným finančným
centrom Spojeného kráľovstva a jedným z najdôležitejších na svete. Je riadená
Corporation of London, inštitúciou, ktorá má stredoveké korene a na jej čele je
Lord Mayor of London (v slovenskom prostredí primátor). V City je samostatná
policajná zložka City of London police. Pôvodnú dominantu Katedrálu sv. Pavla
doplnili vysoké budovy kancelárii vrátane najvyšších Tower 42 (známa skôr ako
NatWest Tower) a 30 St Mary Axe (ľudovo nazývaná Gherkin (angl. uhorka),
postavená v roku 2003).

City má iba malé množstvo stálych obyvateľov (asi 7 000), ale počas dňa tu
pracuje až 300 000 ľudí. V poslednej dobe sa finančné centrum stále viac presúva
z City do Canary Wharf na východe Londýna.

West End je považovaný za najpopulárnejší nákupný a zábavný obvod Londýna.
Nachádza sa tu aj Trafalgar Square, jedna z najnavštevovanejších pamiatok
Londýna. Oxford Street je jednou z najznámejších ulíc sveta pre nakupovanie
módneho značkového oblečenia. Vybieha z Charing Cross Road na východe cez Oxford
Circus, kde pretína Regent Street, do Marble Arch na západ. Sídli na nej veľké
množstvo obchodných domov známych firiem (Selfridges, John Lewis a Marks and
Spencer). Tottenham Court Road smerujúca na sever z východného konca Oxford
Street sa vyznačuje nadbytkom obchodov s hi-fi, počítačmi a inou elektronikou.

Na juh od východnej časti Oxford Street sa rozkladá Soho, sieť malých uličiek
plných reštaurácií, krčmičiek, menších obchodov a butikov, divadiel a kín,
rovnako ako mediálnych, filmových, inzertných a postprodukčných firiem. Soho je
tiež známe svojimi rušnými klubmi, barmi a gay komunitou.

Piccadilly je známou dopravnou tepnou, ktorá vedie z Piccadilly Circus na
východe k Hyde Park Corner na západe. V jej okolí nájdeme štvrť Mayfair a Green
Park. Ďalšími dopravnými tepnami tejto časti mesta sú Regent Street a Bond
Street.

Východný Londýn bol centrom metropolitnej priemyselnej oblasti a väčšina tohto
územia je v súčasnosti výrazne prestavovaná ako časť Thames Gateway. Táto oblasť
zohrala kľúčovú úlohu v úspešnej kandidatúre na usporiadanie Olympijských hier
v roku 2012, a teraz prebieha výrazná obnova tohto územia pre zabezpečenie
úspešného konania Olympiády. Je to už po druhýkrát v modernej histórii, keď je
táto oblasť výrazne prestavovaná, po prvýkrát to bolo po náletoch nemeckého
letectva v čase Druhej svetovej vojny.

East End je najbližšie k pôvodnému londýnskemu prístavu a je oblasťou, kde sa
najčastejšie usídľujú prisťahovalci prichádzajúci do prístavu. Boli to postupne
prisťahovalecké vlny Francúzov, Hugenotov, Belgičanov, Židov a Pakistancov.

East End sa rozrastá z východnej časti City a zahrňuje tieto mestské časti –
Whitechapel, Mile End, Bethnal Green, Hackney, Bow a Poplar. V tejto časti mesta
sa nachádzajú mnohé zaujímavé miesta vrátane londýnskych trhovísk (Columbia Road
Flower Market, Spitalfields Market, Brick Lane Market, Petticoat Lane Market)
a niekoľko múzeí napríklad Geffrye Museum a Museum of Childhood v Bethnal Green.

East End je oblasť s nejasnými hranicami. Je to miesto opradené legendami,
sentimentom a Cockney. Vyskytuje sa tu organizovaný zločin a gangsteri. V East
Ende nájdeme jednu z najchudobnejších oblastí Spojeného kráľovstva.

Docklands, mestská časť na Isle of Dogs, prechádza od roku 1980 búrlivým
rozvojom. V prvých rokoch od roku 1980 bolo obsadzovaných mnoho skladov vo
Wappingu a používali sa ako umelecké dielne a lacné ubytovne. To neodvratne
pritiahlo pozornosť vlastníkov nehnuteľností, ktorí sa tu postupne sťahovali.
London Docklands Development Corporation (LDDC) bola založená v roku 1981 aby
naštartovala proces využitia a zmeny tváre tejto oblasti. Najznámejším výsledkom
je Canary Wharf, ktorého najznámejšou dominantou je One Canada Square
kancelárska budova (ktorá je často nesprávne nazývaná Canary Wharf), najvyšší
britský mrakodrap od roku 1991.

Masívny rozvoj počas posledných rokov priniesol výstavbu mnohých ďalších
mrakodrapov a mnoho významných firiem (investičné bankovníctvo, advokátske
kancelárie a pod.) sem prenieslo svoje centrály. Príkladom týchto firiem sú
HBSC, Barclays rovnako ako európska centrála Citigroup.

Rozvoj tohto územia vyprovokoval vznik mnohých reštaurácií a nočných klubov,
ktoré boli otvorené v priľahlých obchodných centrách rovnako ako otvorenie
niekoľkých komplexov kín. Spojenie tejto oblasti s metrom a s ostatnými časťami
mesta zaisťuje Docklands Light Railway (DLR). Na severe od Temže v okolí
Limehouse Basin a smerom k Wapping, rovnako tak na juhu od Temže boli pôvodné
lodenice a staré doky prebudované na byty s vysokým nájomným pre skupiny
bankárov, vývojárov softvéru a iných profesií pracujúcich vo finančnom centre
v okolí Docklands. Ďalej na východ v londýnskom predmestí Newham je London City
Airport a Excel Exhibition Centre.

Západný Londýn zahrňuje elegantné a nákladné rezidenčné oblasti ako Notting
Hill, známej z filmu z roku 1999 s Hughom Grantom a Juliou Robertsovou. Vo
vnútri tejto štvrti je aj známe antické trhovisko v Portobello Road. Kensington
a Chelsea sú oblasti s najluxusnejším bývaním v Spojenom kráľovstve. Je tu aj
uznávaná ulica Kings Road, stredisko nákupov a význačná dopravná tepna.

Západným smerom pri White City, blízko Shepherd's Bush, je hlavné operačné
centrum BBC, a ešte ďalej na západ na predmestí Hillingdon, leží letisko
Heathrow. Juhozápadným smerom od tejto časti nájdeme predmestie Richmond upon
Thames vrátane Richmondu a Twickenhamu. Tento kút Londýna je domovom Richmond
Parku, najväčšieho londýnskeho parku a vo Twickenhame má sídlo ragbyová únia.

V južnom Londýne nájdeme tak odlišné časti ako Wimbledon (známy usporadúvaním
veľkého tenisového turnaja), Bermondsey a Dulwich. Greenwich - ležiaci na
brehoch Temže v miestach, kde táto rieka meandruje je známy parkom a je tiež
sídlom Royal Greenwich Observatory.

Brixton, Camberwell a Peckham sú domovom pre mnoho rodín imigrantov zo západnej
Indie, ktorí sa do Spojeného kráľovstva prisťahovali v rokoch 1950, 1960 a 1970.

Severný Londýn zahrňuje napríklad predmestia Hampstead a Highgate, ktoré si
uchovali vidiecky ráz. Severná časť je viac kopcovitá ako južná a z mnohých
kopcov je nádherný rozhľad na mesto. Sú tu veľké parky vrátane Hampstead Heath
s Parliament Hill známy výborným výhľadom na Londýn a Alexandra Park s Alexandra
Palace. Mnoho oblastí má výrazné zastúpenie menšín napríklad Stamford Hill,
v ktorom býva výrazná komunita ortodoxných židov, a Green Lanes v štvrti
Harringay s výrazným zastúpením tureckej a gréckej menšiny. Islington, jedna
z najbohatších oblastí severného Londýna je sídlom futbalového klubu Arsenal
Londýn. Severný Londýn je aj sídlom ďalšieho známeho futbalového klubu Tottenham
Hotspur, ktorého štadión je v blízkom Tottenhame.

Veľký Londýn je rozdelený na 32 mestských častí a londýnske City. Jednotlivé
samosprávy mestských štvrtí sú najdôležitejšou jednotkou miestnej správy Londýna
a sú zodpovedné za väčšinu lokálnych služieb v oblasti, ktorú spravujú. City nie
je spravované bežnou miestnou radou, ale historickou Corporation of London.

Greater London Authority (GLA), najvyšší správny orgán Veľkého Londýna, má vplyv
na dianie v celej oblasti Veľkého Londýna a je zodpovedný za koordináciu
činností samospráv mestských štvrtí, strategické plánovanie a chod služieb,
ktoré majú dosah na celý Londýn ako napríklad polícia, požiarna ochrana
a doprava. GLA sa skladá z Mayor of London (primátor) a London Assembly (mestské
zastupiteľstvo).

Bývalý primátor Ken Livingstone, bol zvolený ako nezávislý kandidát vo voľbách
v roku 2000. Napriek odporu všetkých významných politických strán a tlače sa
spočiatku tešil veľkej podpore Londýnčanov. Vo voľbách v máji 2008 ho porazil
dnešný primátor Londýna Boris Johnson. Dnešné GLA bolo ustanovené ako náhrada za
Greater London Council (GLC), ktorý vznikol v roku 1965 a bol zrušený v roku
1986 po politických šarvátkach medzi GLC (vtedy vedeným Kenom Livingstonom)
a vládou konzervatívnej strany vedenou Margaret Thatcherovou.

Po zrušení GLC v roku 1986, prešla väčšina jeho právomocí na samosprávy
mestských štvrtí a zvyšok bol zabezpečovaný ich spoluprácou alebo inými
nevolenými orgánmi. Samosprávy mestských obvodov tak získali značnú autonómiu
a jednotný štatút a aj keď po obnovení GLC stratili určitú časť vplyvu, stále
existujú oblasti v ktorých sú nezávislé od GLC. Londýn je v parlamente
reprezentovaný 74 poslancami.

Policajnú službu pre 32 londýnskych obvodov zabezpečuje Metropolitan Police
Service, všeobecne označovaná skôr ako Metropolitan Police, alebo jednoducho
Met. City má svoju vlastnú policajnú správu City of London Police.

Zdravotná služba v Londýne je riadená vládou prostredníctvom National Health
Service (NHS - národná zdravotná služba). Veľký Londýn je rozdelený na 5
Strategic Health Authorities .

Londýn je z pohľadu dopravy jedno z najrušnejších miest na svete. Doprava je
spravovaná úradom primátora (Mayor Of London), ale jeho finančný vplyv je
obmedzený. Výkonným orgánom riadenia londýnskeho dopravného systému je Transport
for London (TfL). Sieť mestskej hromadnej dopravy je jedna z najrozsiahlejších
na svete, ale často sa potýka s prehustením a výpadkami. Je jedným
z najkomplexnejších dopravných systémov s 1 miliardou prepravených osôb metrom
ročne.

Londýn je známy vďaka svojim červeným poschodovým autobusom (doubledecker),
ktoré sú v prevádzke od roku 1956. Tieto autobusy budú vyradené z používania na
hlavných linkách systému TfL. Posledný spoj pôjde tento autobus 9. decembra 2005
na linke 159. Ako pripomienky na používanie týchto autobusov majú byť zriadené
dve linky, na ktorých bude doprava zabezpečovaná týmito autobusmi.

Dopravný systém Londýna obsahuje – London Underground (metro, zvyčajne
označované pojmom tube); Bus (autobusová doprava); River Services (riečna
doprava); Docklands Light Railway (DLR – spojenie Canary Wharf s ostatnými
časťami Londýna); Croydon Tramlink (električka); National Rail (vlak)
a Thameslink.

Od roku 2005, ako príprava na Letné olympijské hry 2012, bude do rozvoja
londýnskej dopravnej infraštruktúry, najmä metra, investovaných 7 miliárd
libier. V roku 2013 má byť sprevádzkované Crossrail - vlakové spojenie vedúce
čiastočne nad zemou a čiastočne pod zemou a Cross River Tram - električková
doprava z južného cez centrálny do severného Londýna. Tiež má byť vybudovaná
nová vlaková stanica, pre rýchlejšie spojenie s Bruselom a Parížom.

Spojenie s ostatnými mestami Veľkej Británie a ostatnými mestami Európy a sveta
je zabezpečené kvalitnou sieťou železníc, autobusových a leteckých liniek. Mesto
Londýn ma 5 medzinárodných letísk, sú to Stansted, Luton, Gatwick, Heathrow a
City (Londýnske letiská, Letisko London City Airport).

Londýn je domovom University of London, jednou zo svetových megauniverzít. Sú do
nej začlenené inštitúcie University College London, The London School of
Economics and Political Science, Queen Mary University of London, Birkbeck
a iné.

Médiá Spojeného kráľovstva sú sústredené v Londýne. To sa občas prejavuje tým,
že sa koncentrujú na londýnske témy viac, ako to zodpovedá ich významu. Všetky
hlavné televízne spoločnosti majú svoje sídla v Londýne, vrátane BBC, čo je
najrešpektovanejšia britská spravodajská a mediálna organizácia. V júni 2004 sa
niektoré súčasti BBC, napríklad BBC Sport, CBBC, Cbeebies, BBC Three a BBC Radio
Five Live, presťahovali na sever do Manchesteru. BBC má tiež regionálne stanice
v mnohých ďalších britských mestách. Medzi ďalšie veľké televízne spoločnosti
patria – ITV, BskyB, Channel 4 a Five. Londýn je tiež centrom filmovej tvorby
s množstvom firiem zaoberajúcimi sa ich výrobou.

Anglickému novinovému trhu dominujú celoštátne noviny a sídla všetkých
novinových vydavateľstiev sú umiestnené v Londýne (výnimkou je Guardian, ktorého
centrum je v Manchesteri, ale je redigovaný v Londýne). Do 70. rokov 20.
storočia bol novinový priemysel sústredený na ulici Fleet Street, ale v priebehu
80. rokov s nástupom počítačovej digitálnej tlače, veľa spoločností sa
presťahovalo do väčších kancelárskych komplexov, hlavne do Wapping blízko Tower
Bridge. Posledná veľká spravodajská agentúra Reuters sa presunula do Canary
Wharf v roku 2005. Napriek tomu sa pojem Fleet Street stále používa na označenie
tlače ako inštitúcie. Mnoho celoštátnych novín vydáva svoje regionálne vydania
pre severné Anglicko, Škótsko a Wales.

Londýn je strediskom britského filmového a televízneho odvetvia s veľkými
štúdiami na západnom okraji mesta a postprodukčnými centrami v Soho. Londýn je
jedno z dvoch najväčších miest sveta, spolu s New Yorkom, vydávajúcich anglické
publikácie. Medzi globálne mediálne koncerny, ktoré majú sídlo v Londýne, patria
vydavateľské skupiny ako napríklad Pearson, spravodajská agentúra Reuters
a svetová dvojka reklamného odvetvia – WPP Group.

Londýnske lokálne média majú, rovnako ako vo zvyšku Anglicka, vo všeobecnosti
menší vplyv, ako celoštátne, ale existujú niektoré zaujímavé tituly. V Londýne
sú vydávané lokálne denníky napríklad Evening Standard a časopis Metro, ktorý je
dostupný zadarmo najmä ráno na staniciach a vo vlakoch metra. Nezávislý
týždenník Time Out Magazine ponúka informácie o koncertoch, filmoch
a divadelných predstaveniach a je vydávaný od roku 1968. BBC prevádzkuje miestne
londýnske rádio BBC London, vedľa ktorého existuje aj niekoľko nezávislých
rádiových staníc ako napríklad Capital FM, Kiss 100 a Resonance FM.

Keď pápež Gregor Veľký v roku 597 poslal svätého Augustína aby uviedol Anglicko
do katolíckej cirkvi, predpokladal, že titul, ktorý získa jeho vyslanec bude
Arcibiskup londýnsky, pretože toto mesto bolo známe ako hlavné mesto rímskej
kolónie Británia. Vzhľadom na to, že jeho posol bol vrelo privítaný v Kentskom
kráľovstve, bolo arcibiskupstvo založené v Canterbury. Napriek tomu bol Londýn
vždy dôležitým náboženským centrom a každý Canterburský arcibiskup tu trávil
mnoho času. Jeho oficiálna rezidencia je v Labet Palace.

Anglikánska cirkev má dvoch arcibiskupov – Arcibiskup londýnsky, ktorý spravuje
časť Londýna na sever od Temže a ktorý sídli v najväčšom londýnskom barokovom
chráme katedrále svätého Pavla a Arcibiskup southwarský, ktorý spravuje
anglikánsku cirkev na juh od Temže. Dôležité národné a kráľovské ceremónie sú
rozdelené medzi Katedrálu svätého Pavla a Westminsterské opátstvo, gotický
kostol veľkosti katedrály. Rovnako ako v iných častiach Spojeného kráľovstva
návštevy bohoslužieb klesajú a anglická cirkev sa musí vyrovnať s poklesom
popularity.

Rímskokatolícky Arcibiskup westminsterský je všeobecne uznávaný ako hlava
katolíckej cirkvi v Anglicku a Walese. Ďalšie tradičné protestantské cirkvi,
ktoré majú rezidenciu v Londýne sú napríklad United Reformed Church a Quakers.
Mnoho imigrantov založilo svoje vlastné cirkvi, napríklad je tu zastúpená
gréckokatolícka cirkev a existujú tu ďalšie protestantské zbory. Londýn je
najdôležitejším centrom islamu v Spojenom kráľovstve. Na dvoch londýnskych
predmestiach sú enklávy s najväčším počtom moslimov v Spojenom kráľovstve –
Tower Hamlets a Newham. London Central Mosque (londýnska centrálna mešita) je
veľmi dobre známa londýnska silueta, postavená na okraji Regent’s Parku a ďalšie
mešity sú aj v iných častiach mesta.

Hinduistický chrám v Neasden – Neasden Temple, je najväčším hinduistickým
chrámom mimo Indie a zároveň pozoruhodným príkladom modernej budovy postavenej
v tradičnom štýle. Väčšina dokonale prepracovaných a spletitých mramorových
plastík použitých v chráme bolo vytesaných v Indii.

Viac ako dve tretiny britských židov žije v Londýne, čo radí Londýn na 13 miesto
na svete v počte židov žijúcich mimo Izraela .

Londýn je miestom konania jedného z najväčších maratónov a masovou účasťou,
Londýnskeho maratónu, uskutočnili sa tu Letné olympijské hry 1908 a 1948. V júni
2005 bol Londýn zvolený ako miesto usporiadania Letných olympijských hier 2012.
Londýn tak bude prvé mesto, kde sa uskutočnia letné olympijské hry po tretíkrát.

Najnavštevovanejším športom v Londýne je futbal a sídli tu niekoľko popredných
futbalových klubov. V histórii neboli londýnske kluby príliš úspešné v získavaní
najcennejších futbalových trofejí tak, ako napríklad Liverpool alebo Manchester
United, ale súčasný Arsenal (založený vo Woolwich Arsenal, ale v roku 1913 sa
presťahoval na Highbury a v 2006 na Emirates Stadium) a Chelsea (hrá na Stamford
Bridge vo Fulhame) sú, spolu s Manchester United, považované za členov veľkej
trojky - Big 3. V sezóne 2003/04 boli prvou dvojicou londýnskych klubov
v najvyššej anglickej futbalovej súťaži, ktoré sa umiestnili na prvých dvoch
miestach s víťazným Arsenalom. V sezóne 2004/05 sa situácia zopakovala,
tentokrát zvíťazila Chelsea.

V sezóne 2007/08 hrá v najvyššej futbalovej súťaži FA Premier League päť
londýnskych klubov – Arsenal, Tottenham, Chelsea, Fulham a West Ham United.
V plne profesionalizovanej Football League (liga o jednu úroveň nižšia ako
Premier League) hrá šesť londýnskych oddielov – Watford FC, Charlton Athletic
Crystal Palace (hrajú v South Norwood), Leyton Orient, Millwall a Queens Park
Rangers (QPR) – všetky už hrali v najvyššej lige.

Londýn bol jedným z miest konania Majstrovstiev sveta vo futbale v roku 1966 a
Majstrovstiev Európy vo futbale v roku 1996 a finálových stretnutí oboch
turnajov. Londýn hostil finále PMEK v rokoch 1968, 1978 a 1972. Futbalový
štadión vo Wembley – národný futbalový štadión, ktorý bol svedkom mnohých
významných medzištátnych a klubových futbalových a ragby zápasov, je teraz
v rekonštrukcii. Po dobu jeho rekonštrukcie je miestom dôležitých zápasov
cardiffský Millennium Stadium.

Veľmi populárnym športom v Londýne je tiež ragby, ktorého priaznivci pochádzajú
najmä zo stredných vrstiev spoločnosti zo severu a západu mesta. Anglický
národný ragbyový štadión je v Twickenhame. Tri z dvanástich klubov elitnej ligy
– Guinness Premiership pochádzajú z Londýna. Kluby London Irish, Saracens a
Wasps hrajú na ihrisku mimo Veľkého Londýna, ale v metropolitnej oblasti.
Harlequins, ktorí zostúpili po sezóne 2004/05 do nižšej súťaže National Division
One, hrajú v oblasti Veľkého Londýna.

V Londýne sú dve kriketová ihriská – Lord’s Cricket Ground – domov Middlesex
a Marylebone Cricket Club na predmestí St John's Wood kúsok na sever od
Regent’s Parku a Oval – sídlo Surrey v južnom Londýne.

All England Lawn Tennis and Croquet Club je miestom konania známeho tenisového
turnaja vo Wimbledone na juhovýchode Londýna. V roku 2012 sa stal Londýn
dejiskom Olympijské hry (moderné), a to dňoch 27. júla do 12. augusta

Londýnske City je finančným centrom Londýna, kde sídlia banky a maklérske,
poisťovacie, právne a účtovnícke firmy. Druhé finančné centrum sa stavia
v oblasti Canary Wharf na východe Londýna. Je to oveľa menšia oblasť ako City,
ale rovnako významná, nachádza sa tam napríklad hlavné sídlo HSBC.

Sídla firiem mimo finančného odvetvia sú roztrúsené po celom centrálnom Londýne.
Niektoré sú v City, ale väčšia časť je sústredená viac na západ v Mayfair, St.
James's a Strand a ich okolí. Viac ako polovica firiem zaradených do rebríčka UK
TOP100 majú svoje riadiace centrá v Londýne a viac ako 70 % v metropolitnej
oblasti Londýna. Londýn je vedúcim globálnym centrom odborných služieb. 31 %
svetových obchodov s valutami sa odohráva v Londýne, s väčším podielom obchodov
s americkými dolármi ako v New Yorku a s väčším podielom obchodovania s eurom
ako vo zvyšku Európy.

Turistika je jedno z najväčších odvetví britského priemyslu a v roku 2003 bola
zdrojom príjmu pre 350 000 Londýnčanov .

Aj keď je londýnsky prístav až tretí najväčší prístav Spojeného kráľovstva, na
rozdiel od doby, keď bol najväčším prístavom sveta, stále ním prechádza 50
miliónov ton tovaru ročne. Hlavný dok je teraz v Tilbury, mimo hranice Veľkého
Londýna.

Londýnska ekonomika vytvára 365 000 miliónov dolárov ročne a je zdrojom 17 %
hrubého domáceho produktu (HDP) Spojeného kráľovstva – v tom je zahrnutý iba
samotný Londýn. Produkcia metropolitnej oblasti Londýna je oveľa väčšia –
odhaduje sa na 600 000 miliónov dolárov (porovnateľná s HDP Holandska).

V Londýne je veľké množstvo otvorených priestranstiev. Deväť kráľovských parkov,
v minulosti poľovných revírov, je dnes prístupných verejnosti. Green Park, St
James Park, Hyde Park a Kensington Gardens formujú pásmo zelene vo West Ende.
Regents Park tvorí severnú hranicu centra Londýna, zatiaľ čo Greenwich Park,
Bushy Park a Richmond Park sú oázou pokoja na londýnskych predmestiach. Mnoho
menších parkov bolo založených pri bohatých súkromných rezidenciách pre súkromné
používanie, ale časť je teraz prístupná pre verejnosť.

Väčšina parkov spravovaných londýnskou samosprávou bola vytvorená medzi
polovicou 19. storočia a Druhou svetovou vojnou. Príkladom sú Victoria Park,
Alexandra Park a Battersea Park. Niektoré parky na predmestiach, napríklad
Hampstead Heath, Wimbledon Common a Epping Forest, majú neformálny prírodný
charakter. Najvýznamnejšia záhrada, v ktorej sa platí vstupné je Royal Botanic
Gardens v Kewe.



https://sk.wikipedia.org/wiki/Kan%C3%A1rske_ostrovy

Kanárske ostrovy (po španielsky (Islas) Canarias) je súostrovie sopečného
pôvodu, ktoré leží v strednom Atlantickom oceáne asi 100 km severozápadne od
pobrežia Afriky. Administratívne je súostrovie autonómnym spoločenstvom
Španielska.

Klíma ostrovov, ich pláže a prírodné pamiatky ako Národný park Teide robia z
Kanárskych ostrovov vyhľadávanú turistickú destináciu, najmä ostrovy Tenerife,
Gran Canaria a Lanzarote.

Rozloha je 7 447 km², počet obyvateľov (2005): 1 968 280. Metropolami ostrovov
sú Santa Cruz de Tenerife a Las Palmas de Gran Canaria.

Ostrovy ležia na podmorskom morskom chrbte dlhom asi 500 km. Povrch je zväčša
vrchovitý (Pico de la Cruz na ostrove Palma 2 358 m n. m., Pico de Teide na
Tenerife 3 730 m n. m. – tretia najobjemnejšia sopka na Zemi).

Názov je odvodený z latinského označenia pre psa: „canis“, pretože tieto ostrovy
podľa legendy strážili obrovské psy.

Kanárske ostrovy sa administratívne členia na 2 provincie: Las Palmas a Santa
Cruz de Tenerife. Každý zo siedmich hlavných ostrovov spravuje vlastná rada
nazývaná cabildo insular.

El Hierro je najzápadnejší ostrov, pokrýva 268,71 km ², čo z neho robí najmenším
z hlavných ostrovov s najmenšou populáciou 10 753 obyvateľstva. Ako rezervácia
bol vyhlásený inštitúciou UNSECO roku 2000. Hlavným mestom je Valverde, taktiež
známe ako Ferro.

Fuerteventura je rozlohou 1 660 km ², druhým najväčším ostrovom súostrovia.
Taktiež bol vyhlásený za rezerváciu UNESCO. Populáciou 100 929 obyvateľmi. Je
najstarším z ostrovov, je najviac zvetraný. Najvyšším bodom je Peak of the
Bramble ktorý sa týči do výšky 807m. Hlavným mestom je Puerto del Rosario.

Gran Canaria má rozlohu 1 560 km². Populáciou 845,676 obyvateľov sa stáva
najzaľudnenejší ostrov zo súostrovia. Hlavné mesto Las Palmas s 377 203
obyvateľmi je najzaľudnenejším mestom súostrovia a taktiež hlavným mestom
súostrovia spolu s Santa Cruz de Tenerife. V strede ostrova leží Roque Nublo s
výškou 1813m a Pico de las Nieves (Snežný Peak) s výškou 1949m. Jednou s
najväčších turistických atrakcií sú Maspalomaské duny.

La Geomera má rozlohu 369,76 km ² a je druhým najmenej zaľudneným ostrovom s
populáciou 22 622 obyvateľmi. Geologicky patrí k najstarším ostrovom súostrovia.
Hlavným mestom je San Sebastian. Nachádza sa tu národný park.

Lanzarote je najvýchodnejším ostrovom a jedným z najstarších, ako ukázali dôkazy
nedávnej sopečnej činnosti. Má rozlohu 845,94 km ² a žije tu 139 506 obyvateľov
vrátane priľahlých ostrovčekov. Hlavným mestom je Arrecife S počtom obyvateľov
56 834.

Súostrovie Chinijo Do súostrovia Chinijo patria ostrovčeky La Graciosa,
Alegranza, Montana Clara, Roque del Este a Roque del Oeste. Súostrovie má
rozlohu 40,8 km² a populáciu 658 obyvateľov ktorí žiju na ostrove La Graciosa. S
rozlohou 29 km², je najmenším zaľudneným ostrovom Canarských ostrovov a hlavným
ostrovom súostrovia Chinijo.

La Palma La Palma s 86 528 obyvateľmi a rozlohou 708,32 km² je rezerváciou.
Sopka Teneguia bola naposledy činná roku 1971, od vtedy na ostrove nebola žiadna
známka vulkanickej činnosti. Ostrov La Palma je druhým najvyšším ostrovom s
najvyšším bodom Roque de los Muchachos 2,423m. La Palma je hlavným mestom
ostrova.

Tenerife Tenerife s rozlohou 2 034 km², je najrozsiahlejším ostrovom súostrovia.
Populáciou 906 854 je taktiež najľudnatejším ostrovom Kanárskych, ako aj
Španielskych ostrovov. Hlavnými mestami sú Santa Cruz de Tenerife a San
Cristóbal de Laguna, taktiež domovom najstaršej univerzity Kanárskych ostrovov.
Najvyšším vrchom Kanárskych ostrovov je Teide s výškou 3718 je taktiež najvyšším
vrchom Španielska a svetovým kultúrnym dedičstvom UNESCO.

Od roku 3000 pred Kr. tu sídlili Guančovia (pozri aj Pyramídy v Güímare).
Kanárske ostrovy objavili už grécki a rímski moreplavci. V staroveku boli známe
ako Ostrovy šťastia (Insula Fortunatae). Pod španielskou správou sú od roku
1479. Mesto Santa Cruz de La Palma sa stalo dôležitým prístavom pre námorníkov
plávajúcich do Nového sveta.



https://sk.wikipedia.org/wiki/Schengensk%C3%BD_priestor

Schengenský priestor (slangovo Schengen) je územie časti Európy a niekoľkých
zámorských území. V rámci neho môžu osoby a tovar voľne prekračovať hranice na
ktoromkoľvek mieste zmluvných štátov bez hraničnej kontroly. Voľný pohyb osôb je
v záujme dokonalejšej hospodárskej spolupráce. Členmi Schengenského priestoru sú
prevažne štáty Európskej únie.

14. júna 1985 bola v luxemburskom Schengene podpísaná Schengenská dohoda.
Zakladajúcich 5 európskych štátov – Belgicko, Luxembursko, Holandsko, Francúzsko
a Nemecko sa dohodli na bezcolnej únii.

21. decembra 2007 sa Schengenský priestor rozšíril o deväť krajín, ktoré
vstúpili do Európskej únie 1. mája 2004: Česko, Estónsko, Litvu, Lotyšsko,
Maďarsko, Maltu, Poľsko, Slovensko a Slovinsko. Vzdušný priestor týchto krajín
je otvorený od 30. marca 2008. Cyprus sa nestal súčasťou priestoru.

12. decembra 2008 sa Schengenský priestor rozšíril o Švajčiarsko (zrušenie
personálnych kontrol).

Schengenský priestor nie je automaticky rozšírený na všetky zámorské územia jeho
členských štátov. Do Schengenského priestoru sú napríklad zahrnuté Kanárske
ostrovy, Azory alebo španielske exklávy Ceuta a Melilla v Afrike.

Naopak sem nepatria žiadne zámorské územia Francúzska, nórsky Svalbard ani
nemecký ostrov Helgoland.

Pre celú oblasť Schengenu členské krajiny zaviedli spoločnú vízovú politiku a
dohodli sa na zavedení hraničných kontrol na vonkajších hraniciach Schengenského
priestoru. Vnútorné hranice z hľadiska pohybu osôb a tovaru fakticky neexistujú.
Štáty však na nich môžu obnoviť hraničné kontroly na obmedzenú dobu, ak si to
vyžaduje zachovanie verejného poriadku alebo vnútroštátnej bezpečnosti. Využilo
to napríklad Fínsko počas Majstrovstiev sveta v atletike 2005 alebo Nemecko
počas Majstrovstiev sveta vo futbale 2006.

Pretože vstup do jedného štátu Schengenského priestoru umožňuje cestovať v rámci
celého Schengenu bez ďalších hraničných kontrol, na vonkajších hraniciach
Schengenského priestoru (t.j. aj na letiskách) sa musí vykonať hraničná kontrola
platná pre všetky štáty Schengenského priestoru. Podľa Schengenských dohôd majú
úradne rozhodnutia zabraňujúce určitej osobe vstup pôsobnosť prakticky pre celý
Schengenský priestor.

Členské štáty po vstupe do Schengenského priestoru odstránili prekážky plynulej
premávky na hraničných priechodoch (napr. zátarasy a závory). Na cestách v
blízkosti hraničných priechodov boli vykonané úpravy dopravného značenia a
zrušené rýchlostné obmedzenia súvisiace s hraničnou kontrolou. Zrušenie
hraničných kontrol sa týka všetkých občanov Európskej únie aj občanov tretích
krajín. Vodič prechádzajúce hranicou by tak v podstate ani nemal poznať, že
prešiel do iného štátu. Dozvie sa to len z modrej informačnej tabule s názvom
štátu. Európou tak je možné prejsť „bez zastavenia“ od južného cípu Španielska
až napr. k severnému pobrežiu Estónska alebo k Severnému ľadovému oceánu.



https://sk.wikipedia.org/wiki/Ov%C4%8Die_kiahne

Ovčie kiahne alebo varicela (lat. varicella, angl. chickenpox) je detské
vírusové, silne nákazlivé ochorenie. Na rozdiel od pravých kiahní sa dajú dobre
liečiť. Infekciu spôsobuje varicella-zoster vírus (VZV), nazývaný tiež ľudský
herpes vírus 3 (HHV-3, angl. human herpes virus 3)

Zdrojom nákazy je chorý človek, ktorý vylučuje vírusy zo svojich čerstvých
vyrážok a prenos sa deje vzdušnou cestou. Nákazlivosť začína posledným dňom
inkubačnej doby (t. j. ešte počas obdobia bez príznakov) a končí premenou
poslednej vyrážky na chrastu. Ochorenie začína spravidla horúčkou a výsevom
červených fľakov tvaru šošovice, ktoré sa v priebehu niekoľkých hodín menia na
pupence a pľuzgieriky. Výsev začína na trupe, tvári a vlasatej časti hlavy,
ďalej sa šíri na končatiny s výnimkou dlaní a plosiek nôh. Pľuzgieriky sa v
ďalšom priebehu (zvyčajne v priebehu 1 dňa) skalia a neskôr zasychajú do chrasty
(chrasty odpadajú cca za 2 týždne). Výsev vyrážok prebieha vo vlnách, takže sú
prítomné rôzne štádiá vyrážky. U zdravých malých detí ochorenie prebieha
zvyčajne bez vážnejších komplikácií, problematické býva u dospelých. Obsah
pľuzgierikov je infekčný až do zaschnutia posledných vyrážok, čo si vyžaduje
izoláciu 1 – 2 týždne. V našich podmienkach, v miernom klimatickom pásme, v
populácii bez zavedeného plošného očkovania varicelu do dosiahnutia dospelosti
prekoná viac ako 90% ľudí. Najvyšší výskyt má ochorenie v predškolskom a skorom
školskom veku. Po prekonaní ovčích kiahní vírus VZV pretrváva neaktívny v
organizme a v neskoršom veku sa môže znova aktivovať v podobe pásového oparu
(Herpes-Zoster). Opakovaný výskyt ovčích kiahní u jedinca, ktorý ich už raz
prekonal, bol opísaný, ale je veľmi zriedkavý.

Vzhľadom na rozšírenosť a nákazlivosť ochorenia je najúčinnejším spôsobom ako mu
predísť očkovanie. Očkovanie proti varicele existuje vo forme kombinovanej
detskej vakcíny proti viacerým ochoreniam a aj ako samostatná vakcína, ktorou
môžu byť očkovaní aj dospelí. Na Slovensku sú dostupné obe vakcíny na lekársky
predpis a očkovanie je dobrovoľné. Plošné očkovanie (t. j.všetci jedinci v
určenom veku života) proti ovčím kiahňam bolo zavedené napr. v USA (1995) alebo
Nemecku (2006). U žien v plodnom veku sa odporúča predchádzať otehotneniu po
dobu troch mesiacov po očkovaní. Očkovanie tehotných a dojčiacich žien sa
neodporúča. U osôb, ktoré ešte neprekonali ovčie kiahne a prišli do kontaktu s
chorým jedincom má význam podať očkovaciu látku až do piateho dňa po kontakte s
chorým. Tak ako pri všetkých vakcínach, ochranná imunitná odpoveď sa nemusí
vyvolať u všetkých očkovaných. U niektorých zaočkovaných môže aj napriek
očkovaniu dôjsť k tomu, že varicelu dostanú, keď s ňou prídu do kontaktu.
Ochorenie však u nich má vo väčšine prípadov miernejšiu podobu, ako by malo bez
očkovania. Vyrážok je zvyčajne menej ako 50, horúčka je nižšia alebo úplne
neprítomná a chorý jedinec je menej nákazlivý pre svoje okolie ako chorý
neočkovaný jedinec. Pre optimálnu ochranu sa v súčasnosti odporúča očkovanie v
dvoch dávkach s odstupom minimálne mesiac medzi 1. a 2. dávkou.



https://sk.wikipedia.org/wiki/Eviden%C4%8Dn%C3%A9_%C4%8D%C3%ADslo_vozidla

Každé vozidlo, podliehajúce na Slovensku evidencii, musí mať pridelené číslo
nazývané evidenčné číslo vozidla (EČV). Evidenčné číslo prideľuje a tabuľku s
evidenčným číslom vydáva okresný dopravný inšpektorát PZ SR, kde držiteľ vozidla
prihlasuje vozidlo do evidencie vozidiel. Od 1. januára 2013 evidencii
podliehajú vozidlá, ktoré majú technický preukaz s výnimkou malých motocyklov s
konštrukčnou rýchlosťou do 40km/h a pracovných strojov v poľnohospodárstve.
Tieto kategórie musia byť zaregistrované do konca roka 2022 a do konca roka
2016.

Od roku 2005 bolo dodaných takmer 3,5 milióna párov tabuliek s evidenčným
číslom.

Evidenčné číslo tvoria písmená a číslice. Prvá dvojica písmen evidenčného čísla
označuje okres, v ktorom je vozidlo evidované. Za prvou dvojicou písmen a za
štátnym znakom sa uvádzajú tri číslice a ďalšia dvojica písmen.

Pred vstupom Slovenska do EÚ bol vľavo na tabuľke s evidenčným číslom umiestnený
štátny znak Slovenska a pod ním písmená SK. Od 1. mája 2004 ho nahradilo modré
pole so symbolom Európskej únie (12 žltých hviezd v kruhu) a pod ním písmená SK.
Tento typ tabuliek zároveň zaviedol použitie nového grafického zobrazenia (podľa
vzoru nemeckých evidenčných tabuliek) číslice "0" (nula) vo fonte, použitím
prerušenia čiary v pravom hornom rohu na lepšie odlíšenie od zobrazenia písmena
"O".

Od júna 2006 sa vydáva nový typ tabuliek so symbolom EÚ a súčasne aj so štátnym
znakom Slovenska, ktorý nahradil dovtedajšiu pomlčku. V platnosti sú teda tri
rôzne typy tabuliek s evidenčným číslom vozidla, staršie typy pritom nie je
potrebné nahradiť najnovším typom EČV.

Zatiaľ jediným slovenským okresom/mestom, kde sa vyčerpal základný rad, je
Bratislava, tá v júni 2010 prešla z kódu BA na kód BL. Košice vydávali v júni
2014 zatiaľ len sériu JE a JF. Pri výdaji okolo 13 500 kombinácií ročne by sa KE
v Košiciach malo udržať približne do roku 2039.

Podľa správ z apríla 2013 sa pri 11. novelizácii zákona o cestnej premávke
zmenia aj pravidlá prideľovania ľahko zapamätateľných kombinácií ČČČPP. Záujemci
si ich budú môcť kúpiť za 80€ poplatok za predpokladu, že sú tabuľky na sklade.
Novela má platiť od 1. januára 2014.

Výrobu tabuliek zabezpečuje od roku 1996 firma Turčan Delta z Koštian nad
Turcom. V roku 2005 bola s ňou podpísaná zmluva na neurčito, ale zmluvné pokuty
na desať rokov. Zmluva bola predlžovaná dodatkami. Na rok 2014 rezort vnútra
objednal takmer 770 tisíc tabuliek za viac než 6,9 mil €.

Tabuľka s evidenčným číslom nahrádza staršie tabuľky so štátnou poznávacou
značkou (ŠPZ). ŠPZ boli vydávané do 1. apríla 1997, po tomto období sú vydávané
len tabuľky s EČV. ŠPZ boli platné do 31. decembra 2004. Vozidlo so starou ŠPZ
po tomto termíne polícia vyradila z evidencie motorových vozidiel a nesmie
jazdiť po verejných komunikáciách. Výmena ŠPZ za EČV sa vykonávala na okresných
dopravných inšpektorátoch.



https://sk.wikipedia.org/wiki/Levo%C4%8Da

Levoča je mesto na severovýchodnom Slovensku, ležiace v Prešovskom kraji. Od
roku 2009 je zapísaná na zozname svetového kultúrneho dedičstva UNESCO.

Levoča vznikla z dvoch pôvodných slovanských osád, ktoré pravdepodobne
spustošili Mongoli v roku 1241. Najstarším písomným dokladom, v ktorom sa
prvýkrát vyskytuje pomenovanie Levoče ako „Leucha“, je listina kráľa Bela IV. z
roku 1249. V roku 1271 sa Levoča stala hlavným mestom Spoločenstva spišských
Sasov. V roku 1317 sa už spomína výslovne ako kráľovské mesto.

Jej rozvoju podstatne pomohla výsada práva skladu, udelená Levoči Karolom
Róbertom v roku 1321. Táto výsada nútila zahraničných kupcov zostať v meste 15
dní a ponúknuť svoj tovar na predaj. Kráľ Žigmund oslobodil v roku 1402
levočských kupcov od práva skladu iných miest, v roku 1411 rozšíril levočské
právo skladu aj na domácich kupcov. V roku 1419 boli Levočania oslobodení od
platenia tridsiatkov v celom Uhorsku. Tým sa otvorili neobyčajné možnosti
slobodného obchodovania.

Priaznivý vývoj mesta vyvrcholil na prelome 15. a 16. storočia a umožnil vznik
takých umeleckých skvostov, akým je dielo Majstra Pavla z Levoče v Chráme sv.
Jakuba. Sľubný vývoj mesta prerušil v 16. storočí rozsiahly požiar a v 17.
storočí protihabsburgovské povstania. Napriek tomu Levoča v tomto období zostala
centrom Spiša a v 19. storočí sa stáva strediskom slovenského národného hnutia.

Bolo tu založené známe Levočské lýceum, na ktoré prišli v r. 1844, po zosadení
Ľudovíta Štúra z katedry, jeho žiaci z Bratislavy na čele s Jankom Franciscim. Z
významných slovenských básnikov a národných dejateľov, ktorí v Levoči študovali
alebo pôsobili, treba spomenúť Jána Botta, Janka Kráľa, Ľudovíta Kubániho, Pavla
Dobšinského, dr. Vavra Šrobára, Alberta Škarvana a iné.

Názvy mesta od 1.písomnej zmienky. Mená sa nepoužívali len v danom časovom
období, navzájom sa nevylučujú a často sa odlišujú drobnými jazykovými
rozdielmi. Mená poznáme podľa záznamov z kroník a iných listín.:

Levoča so svojimi hradbami a urbanistikou si zachovala charakter stredovekého
mesta. Je mestskou pamiatkovou rezerváciou a vďaka množstvu pamiatok a
umeleckých skvostov patrí medzi najkrajšie historické mestá na Slovensku.

Najvýznamnejšou a jedinečnou pamiatkou je Chrám svätého Jakuba so svojimi 11
gotickými a renesančnými krídlovými oltármi, vrátane najvyššieho dreveného
gotického oltára na svete (18,6 m). Mesto má obrovské stredoveké námestie
obklopené renesančnými domami, známu renesančnú radnicu, ďalšie dva vzácne
kostoly s barokovým interiérom, klasicistické budovy župného domu a
evanjelického kostola. Historické centrum obklopuje mohutný hradobný systém s
dĺžkou 2,5 km.

Od 16. storočia až do konca roku 1922 bola Levoča sídlom Spišskej župy. V rokoch
1806 – 1826 postavil pre ňu architekt z Egru Anton Povolný veľkolepú
administratívnu budovu, župný dom, ako sídlo administratívy. Klasicistický sloh
pritom prispôsobil renesančnému prostrediu Levoče zdôraznením horizontálnych
línií. Považuje sa za najkrajší župný dom v bývalom Uhorsku. Dnes zreštaurovaná
budova opäť slúži administratívnym účelom.



https://sk.wikipedia.org/wiki/Doktor_(PhD.)

Doktor (skr. PhD.; lat. philosophiae doctor; v rokoch 1996 – 2002 na Slovensku
oficiálne philosophiae doctor (teda po latinsky); v Česku takisto názov doktor,
ale skratka Ph.D.; v niektorých krajinách Doctor philosophiæ – D.Phil.; v
mnohých krajinách skratka Ph.D.) je medzinárodne uznávaný akademický titul.
Uvádza sa za menom. Pozor na zámenu s nižším titulom PhDr.

Tento titul sa udeľuje osobám, ktoré v rámci svojho vysokoškolského študijného
programu uskutočnili výskumnú prácu v predmete svojho štúdia a prípadne splnili
ďalšie podmienky presnejšie definované študijnými zvyklosťami krajiny (napr.
obhájili dizertačnú prácu pred komisiou).

Titul PhD. a jeho ekvivalenty sú prakticky nevyhnutnou podmienkou pre
zamestnanie na akejkoľvek výskumnej pozícii na väčšine akademických pracovísk na
Slovensku aj vo svete. V niektorých odboroch však tento titul
(doktorandské/postgraduálne) štúdium nestačí a potrebné je, aby prešli ešte tzv.
postdoktorandskou pozíciou (tzv. postdok), ktorá už nie je štúdiom, ale akési
začiatočnícke postavenie vo vedeckom tíme.

Philosophiæ doctor doslova znamená doktor filozofie (pôvodne toto použitie
vychádza zo starogr. Διδάκτωρ Φιλοσοφίας, čo znamená „učiteľ filozofie“). V
stredoveku bola akákoľvek iná vedná oblasť mimo teológie, medicíny a práva
označované ako filozofia, preto sa dnes titul „philosphiae doctor“ udeľuje
absolventom v rôznych vedeckých oblastiach. Pôvodne univerzity titul udeľovali
len takým učeným individualitám, ktoré dosiahli uznanie svojich už menovaných
náprotivkov.

Na Slovensku sa udeľuje titul „PhD.“ od roku 1996. Je to jeden z titulov
udeľovaných po absolvovaní doktorandského štúdia v zmysle platného zákona o VŠ
131/2002 (v období 1990 – 1996 nazývaného postgraduálne štúdium). Udeľuje sa
všetkým študijným oblastiam okrem teologických (tam je doktor teológie – ThDr.)
a umeleckých (tam je doktor umení – ArtD.).

V rokoch 1990 – 1996 sa ako doktor označoval ekvivalent tohto titulu (udeľoval
sa absolventom postgraduálneho, teda doktorandského štúdia), hlavný rozdiel
oproti PhD. bola iná skratka (Dr.) a fakt, že sa udeľoval všetkým študijným
oblastiam.

V období pred 1990 (ale presnejšie pred 1996) bol čiastočnou obdobou tohto
titulu titul kandidát vied (CSc.).

Titul PhD. (ThDr. a ArtD.) sa niekedy hovorovo označuje ako „veľký doktorát“ na
odlíšenie od tzv. „malého doktorátu“ (čiže PhDr., JUDr., RNDr. atď.), ale takéto
delenie je problematické, pretože sa ako „veľký doktorát“ často označuje aj
vyšší titul doktor vied (DrSc.). Absolventi doktorandského študijného programu
získavajú s akademickým titulom PhD. vysokoškolské vzdelanie tretieho stupňa, čo
je najvyššie dosiahnuteľné vysokoškolské vzdelanie.

Zaujímavosťou je titul ThDr. Tento sa podľa zákona 175/2008 udeľuje v týchto
prípadoch:



https://sk.wikipedia.org/wiki/Nezidersk%C3%A9_jazero

Neziderské jazero (po nem. Neusiedler See, maď. Fertő) je plytké bezodtokové
jazero na hraniciach Rakúska a Maďarska; 115 m n. m., 320 km², max. hĺbka 2 m.
Slabo slané. Neziderské jazero je zvyškom Tethys.

Jazero je popri Balatone jediné stepné jazero v Európe. Jazero leží v rakúskej
spolkovej krajine Burgenland a v západnom Maďarsku. Samotná rakúska časť je
súčasne najväčším jazerom v Rakúsku. Vyznačuje sa tým, že je obklopené pásmom
trstiny, veľmi malou hĺbkou, miernym a veterným podnebím. Jedinečná fauna a
flóra sú chránené dvomi národnými parkmi Neziderské jazero – Seewinkel a
Fertő-Hanság, ako aj tým, že je zapísané do zoznamu svetového dedičstva UNESCO
(od roku 2001).

Pred 20 miliónmi rokov došlo k poklesávaniu územia medzi vznikajúcim
Alpsko-Karpatsko-Dinárskym horstvom. V dôsledku tohto poklesu začala vznikať
dnešná Panónska panva. Poklesnuté priestory sa spojili so sústavou paniev Tethys
vyplnených morskou slanou vodou. Po poklesnutí hladiny mora pred asi 11 miliónmi
rokov bola Panónska panva v podstate slané brakické jazero, označované často ako
ako Panónske jazero. Obsah soli klesal, ako postupne sedimentovala. Na konci
poslednej ľadovej doby pred 13 tisícmi rokov sa uvoľnil Dunajský ľadovec a pri
poslednom posune sa utvárali dnešné sedimenty v panve Neziderského jazera. Z
historických prameňov je známe, že jazero v rokoch 1811 – 1813 čiastočne a v
1867 – 1871 úplne vyschlo. Z geomorfologického hľadiska leží v Malej uhorskej
kotline.

Jazero má približne tvar obuváku. Severná tretina sa nazýva Neziderská zátoka
(Neusiedler Bucht), užšia časť sa nazýva Illmitzer Seeenge a úplne na juhu leží
trstinou zarastené Silbersee.

Rozloha jazera je podľa vodnej hladiny približne 315 km², z toho leží 240 km² v
Rakúsku a 75 km² v Maďarsku. Rakúska časť je najväčšia vodná plocha v Rakúsku.
Povodie jazera má rozlohu 1 120 km². Hlavná severojužná dĺžka jazera je 36 km a
šírka sa pohybuje medzi 6 až 12 km. Výška zemského zakrivenia medzi Neusiedl am
See a Mörbischom am See je 9,6 m, takže nevidno z jedného konca na druhý.

Jazero je takmer celé obklopené trstinovým pásom, ktorý vytvára jedinečný región
pre miestnu faunu. Vďaka prevládajúcim severozápadným vetrom rastie na východnom
brehu menej trstiny ako na západnom. Pri Donnerskirchene dosahuje pás šírku
8 km, Podersdorf am See leží na jedinom beztrstinovom mieste dlhom 2 km.
Trstinový pás, pokrývajúci až štyri pätiny jazera je miestom hniezdenia vodného
vtáctva. V Rakúsku je rovnomenná vtáčia rezervácia.

Brehy sú nízke, silno močaristé. V lete (vlhké obdobie) sa rozmery Neziderského
jazera zväčšujú. V zime niekedy premŕza až do dna. Miesta na kúpanie a prístavy
sú Illmitz, Podersdorf am See, Weiden am See, Neusiedl am See, Jois,
Breitenbrunn, Purbach am Neusiedler See, Oggau am Neusiedler See, Rust a
Mörbisch am See v Rakúsku, a Fertőrákos v Maďarsku. Ďalšie miesta na okolí sú
Apetlon, Winden am See, Donnerskirchen, Oslip, Fertőboz, Fertőd, Balf,
Fertőhomok, Hegykő a Sarród.

Hladina jazera leží v nadmorskej výške 115,45 m. Maximálna hĺbka jazera je
1,8 m. Priemerná hladina kolíše medzi 0,6 a 0,8 m. Prítok do jazera zabezpečujú
z 80 % podzemné pramene a z 20 % malá rieka Wulka. Voda v jazere je mierne
slaná. Odtok zabezpečuje v rokoch 1895 – 1909 umelo vybudovaný Einserkanal. Tak
je na území Maďarska zviazané s povodím Dunaja.



https://sk.wikipedia.org/wiki/Horn%C3%A1_Doln%C3%A1

Horná Dolná je pôvodný televízny seriál z produkcie hranej tvorby TV Markíza,
vysielaný sezónne na báze tzv. sérií, a to dvakrát do roka. Od svojho uvedenia v
januári 2015, sa pravidelne radí medzi najsledovanejšie TV programy obecne, s
priemerným počtom takmer 900-tisíc divákov zaznamenaných v čase premiéry jeho
úvodnej rady. V rámci domácich seriálových počinov bol tak vyhodnotený za jeden
z historicky najúspešnejších v doterajšej ére TV média v novodobom slovenskom
štáte.

Z hľadiska obsahu a umeleckého žánru, jednotlivé epizódy sa odohrávajú na
vidieku v tradičnom prostredí rovnomennej fiktívnej dediny, využívajúc pritom
prvky situačnej komédie, miestami frašky. Seriál sa natáča medziročne v letnom
období, prevažne v exteriéroch Novej Lehoty a jeho komerčný ohlas priniesol
popularitu nielen jeho adoptívnej obci, no takisto i niektorým z tamojších
obyvateľov v ňom sporadicky účinkujúcich v podobe vedľajších či komparzných
úloh.

Z predstaviteľov kľúčových postáv sa jeho prostredníctvom v popkultúre
zviditeľnili predovšetkým dovtedy ešte neznámi TV umelci; menovite Dano Heriban.
Ten za svoj výkon obdržal v diváckej ankete Osobnosť televíznej obrazovky titul
roka medzi hercami, zatiaľ čo samotné dielo vo vlastnej kategórii (2015). V
zastúpení ženských protagonistov bola odmenená Zuzana Šebová, formou špeciálnej
ceny týždenníka Život pre zmenu Michal Kubovčík.

Ústredná pieseň k seriálu pochádza z autorskej dielne Marcela Buntaja a jej
vokalistu Petra Hrivňáka alias „Kuka“, ktorý ju nahral v inštrumentálnom
sprievode svojej kmeňovej kapely Horkýže Slíže.

Premiéru prvej série sledovalo zhruba 892-tisíc (12+), prípadne 650-tisíc
divákov (12 – 54), pri priemerných trhových podieloch 39,6% a 48% v závislosti
na cieľovej skupine; v tej reklamnej dvakrát zdolala 50-percentnú hranicu
(epizódy „Návšteva“ a „Hazard“). K prekročeniu 900-tisícovej základne v
univerzálnej skupine zabránil seriálu pilotný diel („Volby“), ktorý sa na
rozdiel od zvyšných vysielal v iný pracovný deň i v neskoršom „prime time“. Po
uvedení toho druhého („Kamión“), bol v rámci pôvodnej seriálovej tvorby
vyhodnotený za historicky najsledovanejší od éry Susedov (2006 – 2007); ten
držal rekord od októbra 2007. Za divácky najúspešnejšiu bola vyhodnotená piata
časť v poradí („Kúpalisko“), ktorá sa s počtom 949-tisíc zhliadnutí stala
zároveň i najpopulárnejším televíznym programom roka na Slovensku (2015). Okrem
toho, každá z epizód prenikla medzi desiatku najsledovanejších relácií TV
Markíza v danom roku.

Počnúc svojou druhou sezónou titul začal zaznamenávať klesajúcu tendenciu;
čiastočne z dôvodu zmeny jeho programovej štruktúry zo strany samotnej
televízie. Tá jeho pokračovanie najprv predčasne nasadila do konkurenčne
náročnejšieho času, po dobu ktorého celých šesť týždňov strategicky čelil
medzinárodnej reality show Česko Slovensko má talent z koprodukcie TV JOJ s
Primou, neskôr pre zmenu v predstihu ukončila už formou kratšej série (pôvodne
plány počítali s distribúciou 16 dielov v rade). Najvýraznejším výsledkom sa tak
seriál tešil až krátko pred svojím finále, po opätovnom presune do pôvodného
slotu, v ktorom dosiahol i svoje najvyššie skóre, respektíve 746-tisíc divákov
(„Zastávka“). Navzdory obecne nadpriemerným výkonom, žiadna z epizód jesennej
série neprekonala čísla tej ústrednej; približne iba 31,3-percentné trhové
podiely pri 654-tisícovej populácii nad 12 rokov, zatiaľ čo v reklamnej cieľovke
si jej jednotlivé časti pozrelo okolo 450-tisíc divákov s podielom 38%.

Tretia séria sa už vysielala bez programových výkyvov, s výnimkou jej zahájenia
o dva týždne skôr. V porovnaní s tou predchádzajúcou, priemerný podiel titulu
táto posilnila na univerzálnych 33,1% a jeho divácku obec k 730-tisíc
priaznivcov; u reklamnej sa jej audienčná krivka pohybovala na úrovni 41,6% a
510-tisíc divákov. Svoj komerčný vrchol dosiahla so šiestou kapitolou
(„Rallye“), ktorá k TV prijímačom pritiahla bezmála 800-tisíc z nich, t.j. počtu
porovnateľného s pilotnou časťou diela ako takého. Podľa niektorých médií, k
tomuto výsledku epizóde dopomohla i priama reklama a úspešné ťaženie seriálu na
vtedajšom odovzdávaní diváckych cien OTO, vyhlasovaných deň pred jej premiérou.
Záverečné časti z tejto rady však už vykazovali zostupnú sledovanosť, ba dokonca
sezónne minimá.

Návrat titulu v jeho ďalšej sezóne zápasil so značnou stratou TV prívržencov
počas celej švrtej série. Aj keď prvý diel („Stratení“) ešte odštartoval s
priazňou 703-tisíc divákov, počnúc druhou epizódou seriál už zaznamenával stály
pokles v sledovanosti svojich premiér a jeho zriedkavé nárasty mali zanedbateľný
charakter. Podľa mediálnych odborníkov tak pravdepodobne začal doplácať na svoj
pričastý výskyt v programovej štruktúre TV Markíza, ktorá ju v repríze
nasadzovala až dvakrát týždenne, a to v piatok o 20:30 i v nedeľu o 18:00.
Historicky najslabšieho výkonu sa Horná Dolná dočkala po uvedení záverečnej
kapitoly tejto rady („Karavan“), ktorú zhliadlo len 471-tisíc divákov. Jej
medziročný podiel klesol na univerzálnych 26,8% za podpory 558-tisíc divákov,
kdežto v reklamnej na 35,1% a 404-tisíc z nich. Oproti tretej sérii tak prišla o
tretinu svojich priaznivcov.

Štart aktuálnej piatej série potvrdil ďalší úbytok v sledovanosti seriálu i
oslabenie jeho celkového podielu na trhu. V zastúpení úvodnej epizódy s názvom
„Masky“, 24,2% vyprodukovalo v skupine 12+ iba 532-tisícovú základňu či
398-tisíc u 12 – 54; v tejto s podielom 33,8%. Aj keď šlo o najsledovanejší
program dňa, v bilančnom prehľade všetkých doteraz odvysielaných častí pilotný
diel seriálu tak poprvýkrát neprekročil 700-tisícovú hranicu v univerzálnej
kategórii.



https://sk.wikipedia.org/wiki/Admir%C3%A1l_Kuznecov

Admirál flotily Sovietskeho zväzu Kuznecov (rus. Тяжёлый авианесущий крейсер
«Адмирал флота Советского Союза Кузнецов») je ťažký lietadlový krížnik projektu
11435, ktorý v ruských námorných silách predstavuje ekvivalent západných
lietadlových lodí. Je určený na ničenie hladinových plavidiel a ochranu
zoskupení bojových lodí. Na svojej palube nesie stíhacie lietadlá Su-33 a
MiG-29K, cvičné stroje Su-25UTG, ale aj protiponorkové vrtuľníky Ka-27.

Meno loď dostala podľa bývalého admirála flotily Sovietskeho zväzu Nikolaja
Gerasimoviča Kuznecovova.

V súčasnosti je jedinou ruskou lietadlovou loďou. Druhá loď rovnakej triedy,
Varjag, bola po rozpade Sovietskeho zväzu nedostavaná a bola predaná v aukcii
Číne, pričom sa z nej malo stať kasíno. Napriek tomu, že v predajnej zmluve bola
podmienka, že sa z nej nemôže stať bojové plavidlo, v septembri 2012 bol Varjag
odovzdaný do prevádzky a stal sa vlajkovou loďou Námorníctva ČĽR.

V roku 1972 bol Nevskou konštrukčnou kanceláriou rozpracovaný projekt
lietadlovej lode (Projekt 1160), z ktorej by palubné lietadlá vzlietali s
pomocou katapultu. V lete 1973 bola ministerstvu obrany ZSSR predložená správa
posudzovaného pilotného projektu. Tá odporúčala postaviť lietadlovú loď s
jadrovým pohonom, ktorá by mala výtlak 80000 ton, bola by vyzbrojená raketami,
pričom by na svojej palube niesla dva typy stíhacích lietadiel (Su-27K, MiG-23A)
a protiponorkové lietadlá P-42. Predpokladalo sa, že do roku 1986 by sovietske
námorníctvo dostalo tri lietadlové lode, čím by Sovietsky zväz výrazne znížil
náskok USA v oblasti lietadlových lodí. Tento návrh však nezískal väčšiu podporu
ministerstva obrany a na jeseň roku 1973 bol zamietnutý. Ministerstvo radšej
uprednostnilo výstavbu tretieho lietadlového krížnika triedy Krečet, neskôr
pomenovaného „Novorosijsk“.

Nevská konštrukčná kancelária sa však nedala odradiť a pokračovala ďalej vo
výskumno-vývojových prácach na lietadlovej lodi. Veľkým podporovateľom tohto
projektu bol vtedajší vrchný veliteľ sovietskeho námorníctva admirál S.G.
Gorškov. V polovici 70. rokov tak vznikol na základe projektu 1160 návrh novej
lietadlovej lode s výtlakom asi 70.000 ton a jadrovým pohonom (Projekt 1153). Do
roku 1985 malo námorníctvo dostať dve lietadlové lode tejto triedy. Avšak vývoj
zahraničnej politiky a smrť vplyvných priaznivcov projektu (minister obrany
Grečko a minister lodiarskeho priemyslu Butomy) výstavbu týchto lodí v roku 1976
ukončili. Namiesto toho bolo v roku 1977 prijaté rozhodnutie, pokračovať vo
výstavbe ďalšieho ťažkého lietadlového krížnika triedy Krečet (Projekt 1143). Z
paluby týchto lodí operovali lietadlá s kolmým vzletom Jak-38, ktoré
nedisponovali uspokojivými letovými vlastnosťami, ani dostačujúcou výzbrojou a
avionikou. To viedlo koncom 70. rokov 20. storočia k rozhodnutiu, postaviť
lietadlovú loď, ktorá by bola schopná niesť moderné nadzvukové stíhacie
lietadlá. Z tohto projektu, označeného číslom 11435, vzišla nakoniec lietadlová
loď Admirál Kuznecov.

Dňa 1. septembra 1982 začali v Čiernomorskej lodenici v Mykolajive stavať loď,
nazvanú „Riga“. Avšak už o dva mesiace bolo rozostavané plavidlo na počesť
zosnulého vodcu ZSSR premenované na „Leonid Brežnev“. Dňa 18. apríla 1984 vydalo
ÚV KSSZ a Rada ministrov ZSSR dekrét, na základe ktorého mal Suchoj dokončiť
vývoj Su-27K, určeného na vybojovanie vzdušnej prevahy a kancelária MiG mala
vyvinúť ľahšie viacúčelové stíhacie lietadlo. Sovietsky zväz tak plánoval,
nehľadiac na rozdielnosť konštrukcií, postaviť lietadlovú loď na princípe lodí
amerického námorníctva, kde hlavnými typmi palubných lietadiel v 80. rokoch boli
ťažké stíhačky F-14 na zabezpečenie vzdušného priestoru a ľahšie útočné F/A-18.
Sovietska lietadlová loď bola spustená na vodu 4. decembra 1985, pričom získala
opäť nové pomenovanie, tentokrát „Tbilisi“.

Dňa 1. novembra 1989 sa pristúpilo k „ostrému“ testovaniu vyvíjaných stíhačiek
priamo na palube lietadlovej lodi Tbilisi. Prvé pristátie uskutočnil V.G.
Pugačev s lietadlom Su-27K a hneď po ňom úspešne pristál i T.O. Aubakirov na
MiG-29K.

Skúšky novej lode vo vodách Čierneho mora začali 24. mája 1990 a pokračovali až
do septembra. Dňa 25. decembra 1990 bola loď premenovaná na "Admirál Kuznetsov"
a 20. januára 1991 bola oficiálne zaradená do Severomorskej flotily. V decembri
1991 preplávala loď cez Bospor, Dardanely a Gibraltár, prešla vodami Atlantiku a
Severného ľadového oceánu a zakotvila v Severomorsku.

Lietadlová loď Admirál Kuznecov je dlhá 302,3 m a široká 72,3 m. Jej ponor je
9,1 m a bojový výtlak 55000 ton. Plocha letovej paluby má 14 700 m² a lietadlá z
paluby štartujú pomocou odrazového mostíka so sklonom 12 stupňov. Na palubu sú
lietadlá vynášané z hangáru dvomi výťahmi, ktoré sa nachádzajú na pravoboku
lode.

Záchytné zariadenie pre pristávajúce palubné lietadlá, označované ako
Svetlana-2, pozostáva zo štyroch brzdných lán. Prvé z nich sa nachádza 46 m od
okraja letovej paluby a nasledujúce laná sú rozmiestnené v 12 m rozostupoch.
Piloti sa obvykle snažia zachytiť o druhé lano, v ideálnom prípade o tretie.
Vzhľadom k tomu, že morské vlny často spôsobujú rozkolísanie lode, neodporúča sa
zachytiť sa hneď o prvé brzdné lano. Takýto pokus by mohol viesť k situácii, keď
lietadlo zavadí záchytným hákom o okraj paluby lietadlovej lode. To znamená, že
pilot musí pristáť na úseku dlhom 36 m, s odchýlkou od pozdĺžnej osi letovej
paluby nie viac ako 3 m (od pilotov sa dokonca vyžaduje presnosť s odchýlkou
menšou ako 1 m). Počas pristávania sa brzdné laná zdvihnú 12 cm nad úroveň
paluby. Pri pristávaní viacerých lietadiel naraz, dosadajú jednotlivé stroje na
palubu v intervale 3 až 4 minúty. Pristávacia rýchlosť Su-33 je 240 km/h a
MiG-29K asi 250 km/h. Pri pristáti na palube prekonáva pilot preťaženie 4 až 5
g, v dôsledku čoho môže dôjsť až k odlúpeniu sietnice oka. Preto môže pilot
absolvovať za deň maximálne tri lety a pokiaľ možno - nie viac ako dva.

Z paluby Admirála Kuznecova mali pôvodne pôsobiť stíhacie lietadlá Su-33 a
MiG-29K, avšak rozpad ZSSR a škrty v armádnom rozpočte začiatkom 90. rokov 20.
storočia spôsobili pozastavenie financovania vývoja MiG-29K. Jedinými palubnými
stíhačkami sa tak na dlhú dobu stali Su-33. Prielom nastal v roku 2004, keď o
MiG-29K prejavilo záujem Indické námorníctvo. Vďaka tejto zahraničnej investícii
sa spoločnosti MiG podarilo dotiahnuť vývoj lietadla do úspešného konca a od 1.
júla 2016 je sformovaná prvá letka MiG-29K, slúžiaca na lodi Admirál Kuznecov. V
súčasnosti z paluby tejto lietadlovej lode pôsobia nové Migy v zmiešanom krídle
spolu so stíhačkami Su-33. V porovnaní s MiGom-29K má Su-33 o 50% väčší dolet a
unesie o 2 tony viac výzbroje. Od roku 2016 podstupuje 10 - 12 týchto "Suchojov"
modernizáciu, ktorej hlavným cieľom je vybaviť stroje palubným zameriavacím
systémom SVP-24 (Gefest). Jedná sa o špecializovaný výpočtový podsystém, ktorý
umožňuje presné navedenie tzv. "hlúpej" munície na cieľ.

MiG-29K je moderné viacúčelové stíhacie lietadlo so zníženou rádiolokačnou
odrazovou plochou. V prípade potreby môže byť vyzbrojený 6 raketami
vzduch-vzduch stredného dosahu R-77 RVV AE s aktívnym radarovým navádzaním a
doletom až 100 km. Na ničenie lodí môžu byť tieto stroje vybavené 4 podzvukovými
strelami Ch-35 s dosahom 260 km alebo 4 nadzvukovými strelami Ch-31A s doletom
103 km. Pre útoky na pozemné ciele môžu byť vyzbrojené 4 bombami KAB-500Kr alebo
protirádiolokačnými strelami Ch-31P. Okrem stíhacích lietadiel nesie Admirál
Kuznecov na svojej palube cvičné stroje Su-25UTG, protiponorkové vrtuľníky
Ka-27PL a moderné útočné vrtuľníky Kamov Ka-52K.

Podľa posledne zverejnených informácií by sa na lodi malo nachádzať asi desať
stíhačiek Su-33 a štyri MiG-29K. Popri stíhacích lietadlách by na palube mali
byť štyri vrtuľníky KA-27PL/PS, dva KA-29TB, dva KA-31 a jeden KA-52K. Údaje o
maximálnom počte nesených lietadiel a vrtuľníkov sa líšia, väčšinou sa však
uvádza počet 40 až 50 kusov.

Označenie Admirála Kuznecova ako lietadlového krížnika je celkom výstižné, keďže
na rozdiel od amerických lietadlových lodí je vybavený viacerými raketovými
systémami, typickými práve pre krížniky. Základnú protilodnú výzbroj predstavuje
12 vertikálnych odpaľovacích zariadení systému P-700 Granit, ktoré sa nachádzajú
pod vzletovou plochou. Z nich sú vystreľované rakety 3M45 s aktívnym radarovým
navádzaním a maximálnym doletom 625 km. Na ničenie nepriateľských ponoriek a
ochranu pred torpédami je určených 60 hlbinných bômb systému RBU-12000 UDAV-1.
Protivzdušnú obranu lode zabezpečuje hybridný systém Kortik. Ten je kombináciou
dvoch 6-hlavňových rotačných guľometov kalibru 30 mm AO-18K a dvoch odpaľovacích
zariadení riadených striel 9M311. Admirál Kuznecov má až 8 streleckých modulov
tohto systému, 4 na pravoboku a 4 na ľavoboku. Kanóny majú efektívny dostrel
4 km a rakety 1,5 - 8 km. V zásobníkoch odpaľovacích zariadení sa nachádza až
256 týchto riadených striel. Ďalším obranným systémom je protilietadlový
raketový systém Kinžal so 192 riadenými strelami. Diaľkový dosah rakiet je 1,5 -
12 km, pričom vzdušné ciele môžu byť ničené do výšky 6 km. Dodatočnú ochranu
pred podzvukovými riadenými protilodnými strelami poskytuje šesť 6-hlavňových
rotačných guľometov AK-630 kalibru 30 mm s kadenciou 5000 rán za minútu. Pre
zvýšenie vlastnej obranyschopnosti je loď vybavená odpaľovacími zariadeniami
klamných cieľov PK-2 a PK-10.

Základným elektronickým vybavením lode je 3D pátrací radar MR-710 "Fregat-MA",
určený na detekciu vzdušných a hladinových cieľov. Vzdušný cieľ vo veľkosti
stíhačky dokáže detegovať na vzdialenosť 130 km, raketu na vzdialenosť 30 km. Na
detekciu malých a nízko-letiacich cieľov slúžia dva rádiolokátory MR-350
"Podkat". Tie dokážu zachytiť strelu s plochou dráhou letu do výšky 100 m a na
vzdialenosť 33,7 km. Bojový informačný systém Lesorub-4342 zabezpečuje zber,
spracovanie a zobrazenie taktických informácií. Rušenie protivníkových systémov
zabezpečuje systém elektronického boja Sozvjezdie-BR. Navigačný systém pozostáva
z dvoch rádiolokátorov МR-212/201 "Bajgač-U" a jedného radaru "Najada-М". Na
palube lode sú tiež sonarové komplexy MGK-355TA "Polinom-T" a MGK-365
"Zvezda-M1". Komunikáciu zabezpečuje satelitný systém "Kristall-BK" a
komunikačný systém "Buran-2".

Dňa 15. novembra 2016, viac ako 25 rokov po zavedení do služby, došlo prvýkrát v
histórii k bojovému nasadeniu lietadlového krížnika Admirál Kuznecov. Stíhačky
Su-33 vzlietli z paluby lode a uskutočnili nálety proti teroristickým
organizáciám Islamský štát a Front za dobytie Sýrie (predtým známy ako Front
An-Nusra). Údery boli namierené proti skladom munície a výcvikovým centrám
teroristov v provinciách Idlib a Homs. Letecké útoky boli koordinované s údermi
z raketového pobrežného systému Bastion. Operácie sa zúčastnila taktiež fregata
Admirál Grigorovič, ktorá zaútočila na niekoľko cieľov vo vnútrozemí Sýrie
pomocou raketového systému Kalibr-NK.

Dňa 6. januára 2017 oznámil ruský generál Valerij Gerasimov, že Rusko stiahne zo
Sýrie lietadlovú loď Admirál Kuznecov a jej sprievodné plavidlá. V priebehu
dvoch mesiacov sa piloti palubného letectva podieľali na 420 bojových operáciách
(z toho 117 v noci) a na zničení 1252 teroristických cieľov. Útoky boli vedené
proti infraštruktúre, skupinám bojovníkov a vojenskej technike.



https://sk.wikipedia.org/wiki/Anglicko

Anglicko je najväčšia a najľudnatejšia krajina z konštituentných krajín
Spojeného kráľovstva.

Jeho obyvatelia tvoria viac ako 85% celkového počtu obyvateľstva Spojeného
kráľovstva, zatiaľ čo jeho pevninské územie zaberá väčšinu z južných dvoch
tretín ostrova Veľká Británia a hraničí so Škótskom na severe a Walesom na
západe. Zvyšok krajiny má prírodné hranice, tvorené Severným morom, Írskym
morom, Atlantickým oceánom a Anglickým, resp. Lamanšským prielivom.

Anglicko bolo zjednotené v 10. storočí a meno dostalo podľa Anglov, jedného z
germánskych kmeňov, ktoré osídlili jeho územie v priebehu 5. a 6. storočia.
Hlavné mesto Anglicka je Londýn, ktoré je zároveň najväčším mestom Britských
ostrovov, ako aj Európskej únie. Londýn je hlavné mesto Spojeného kráľovstva a
patrí medzi najvýznamnejšie veľkomestá sveta.

Anglicko bolo historickým centrom Britského impéria. Je to miesto, kde vznikol
anglický jazyk a anglikánska cirkev, kde sa zrodila priemyselná revolúcia a je
to prvá krajina na svete, ktorá bola industrializovaná. V Anglicku má svoj domov
Kráľovská spoločnosť, ktorá položila základy modernej experimentálnej vedy.
Anglicko bolo aj prvou svetovou parlamentnou demokraciou a mnoho ústavných,
vládnych a právnych inovácií, ktoré tu mali svoj pôvod, následne prijali aj
ostatné štáty.

Anglické kráľovstvo bolo samostatným štátom až do 1. mája 1707, keď k nemu bolo
pripojené Škótske kráľovstvo, čím vzniklo Kráľovstvo Veľkej Británie.

Tradičnými národnými symbolmi Anglicka sú kríž svätého Juraja (na anglickej
vlajke) a kráľovský znak s tromi levmi. Za národný kvet Anglicka býva často
považovaná ruža, za národný strom zase dub.

Keďže svätý Juraj je patrónom Anglicka, jeho deň (St George's Day) býva
spravidla považovaný za národný deň Anglicka, ale nie je to oficiálny štátny
sviatok. Oslavuje sa 23. apríla.

Anglicko sa rozkladá na stredných a južných dvoch tretinách ostrova Veľká
Británia a niekoľkých priľahlých ostrovoch, z ktorých najväčším je ostrov Wight.
Na severe hraničí so Škótskom, na západe s Walesom. Zo všetkých konštituentných
krajín Veľkej Británie má k európskemu kontinentu najbližšie. Od Francúzska ho
oddeľuje len 38 kilometrov široká morská úžina.

Na väčšine územia sa rozprestierajú pahorkatiny, sever Anglicka je však
hornatejší. Reťazec nízkych pohorí Pennines predeľuje územie stredného a
severného Anglicka na východnú a západnú časť. Východ krajiny tvoria ploché,
nízko položené močiare známe ako „the Fens“ alebo „Fenland“, z ktorých značná
časť bola odvodnená pre poľnohospodárske účely.

Najväčším mestom Anglicka je Londýn, druhým najväčším je Birmingham, jednak
mesto samotné, jednak aj jeho konurbácia. Medzi ďalšie veľké a významné mestá
patrí Manchester, Leeds, Liverpool, Newcastle upon Tyne, Sheffield, Bristol,
Coventry, Leicester, Nottingham a Kingston upon Hull, nachádzajúce sa prevažne v
strednom a severnom Anglicku.

Najväčší prístav Anglicka je súčasťou mesta Poole a nachádza sa na jeho južnom
pobreží. Niektorí ho považujú za druhý najväčší prístav na svete po austrálskom
Sydney, ale tento fakt je diskutabilný.

Najdlhšou riekou vo Veľkej Británii je Severn. Medzi ostatné významné rieky
patrí: Temža, Trent, Humber, Tyne, Tees, Ribble, Ouse, Mersey, Dee, Avon…

Anglický jazyk, ktorým v súčasnosti hovorí viac než niekoľko sto miliónov ľudí
na svete, vznikol ako jazyk Anglicka, kde i naďalej ostáva hlavným jazykom (ale
nie jazykom oficiálnym). Ako jazyk patriaci do anglofrízskej podskupiny
germánskej vetvy indoeurópskych jazykov je príbuzný so škótštinou a frízštinou.

Keď sa anglosaské kráľovstvá zjednotili, vznikla stará angličtina. Pred rokom
1066 používali starú angličtinu obyčajní ľudia i aristokracia, ale po dobytí
Anglicka Normanmi zaujala dominantné postavenie normančina, jazyk novej
anglonormanskej aristokracie. Zatiaľ čo nižšie triedy naďalej používali starú
angličtinu, jazykom obchodovania sa stala zmes latinčiny a francúzštiny.

Počas nasledujúcich storočí sa angličtina vrátila do módy medzi príslušníkov
všetkých spoločenských vrstiev. Všetky oficiálne obchody sa viedli v angličtine,
až na niekoľko tradičných ceremónií, z ktorých niektoré sa zachovali až dodnes.
Jazyk Angličanov sa však pôsobením francúzštiny zmenil a táto jeho nová podoba,
známa ako stredná angličtina sa od starej angličtiny líšila hlavne slovnou
zásobou a pravopisom.

Počas Renesancie pribudlo do repertoáru angličtiny veľa slovíčok latinského a
gréckeho pôvodu.

Ani súčasná angličtina sa nebráni výpožičkám z iných jazykov (niektoré slovíčka
si vypožičala dokonca aj z češtiny, napríklad slovo "robot") Sama sa stala
jazykom, ktorý dominuje v svetových médiách a ovplyvňuje jazyky ostatných
národov a je považovaná za neoficiálny lingua franca sveta.

Anglicko je pomenované podľa Anglov (genitív staroanglického slova je „Engla“,
preto „Engla Land“, čiže zem Anglov), najväčšieho z niekoľkých germánskych
kmeňov, ktoré osídľovali územie Anglicka v piatom a šiestom storočí a ktorí sem
pravdepodobne prišli z polostrova Angeln v severnej časti dnešného Nemecka.

Ich meno malo niekoľko rozličných podôb. Najstaršia známa zmienka o tomto národe
sa pod menom „Anglii“ nachádza v štyridsiatej kapitole Tacitovej Germánie a
pochádza niekedy z roku 98 n.l. Neudáva presné údaje o ich geografickej polohe v
rámci územia Germánie, ale uvádza informáciu o bohyni Nerthus, ktorú tento kmeň
uctieval a ktorej svätyňa sa nachádzala na „ostrove v Oceáne.“

Termíny „Angelfolc“, „Anglorum“ a „Anglis“ použil zase Beda Ctihodný na
označenie Anglicka alebo jeho obyvateľov vo svojom diele Historia ecclesiastica
gentis Anglorum (Cirkevné dejiny anglického národa).

Pôvod mena Anglov je veľmi nejasný. Podľa jednej z teórií meno Anglov vzniklo z
germánskych slov znamenajúcich „úzky“ (porovnaj s nemeckým „eng“ = úzky) a
znamenalo „ľudia, ktorí žijú vedľa Úzkej [vody]“, t. j. ústia zátoky Schlei.

Najrozšírenejšia teória tvrdí, že meno Angeln samotné znamená „háčik“ na ryby.
Iná teória, podľa ktorej sa „Angeln“ vzťahuje na tvar územia pripomínajúceho
háčik, by však vyžadovala pokročilé schopnosti jeho obyvateľov pri mapovaní a
tak nie je veľmi pravdepodobná.

Pomenovanie Anglicka je vo väčšine európskych jazykov podobné, a to odvodené od
kmeňa angl-, ingl- a podobne.

Okrem „Lloegr“, čo je prastarý geografický názov, sú všetky ostatné mená
odvodené od Sasov, ďalšej vetvy germánskych kmeňov, ktorí na územie Anglicka
prišli približne v tej istej dobe ako Anglovia.



https://sk.wikipedia.org/wiki/Srbsko

Srbsko (srb. Србија – Srbija), dlhý tvar Srbská republika (srb. Република Србија
- Republika Srbija) je parlamentná republika, ktorá sa nachádza v strede
Balkánskeho polostrova. Hlavným mestom je Belehrad, ktorý obýva okolo 1,75
milióna obyvateľov, významný dopravný uzol, ležiaci na sútoku Sávy a Dunaja.

Vzniku samostatného Srbska predchádzal v roku 1991 rozpad Juhoslávie a
odčlenenie Čiernej Hory 3. júna 2006. Nepokojný juhosrbský región Kosovo
vyhlásil 17. februára 2008 bez súhlasu Belehradu samostatnosť, čo vyvolalo vlnu
nepokojov a nesúhlas Srbska. Napriek dohodám, ktoré upravujú bežný styk s
Kosovom, Srbsko jeho nezávislosť neuznáva a územie považuje za provinciu Srbska.
V súčasnosti je Srbsko kandidátskou krajinou Európskej únie.

Susedmi Srbska sú na východe Rumunsko a Bulharsko, na juhu Macedónsko a Albánsko
(resp. medzinárodne sporné Kosovo), na juhozápade Čierna Hora, na západe Bosna a
Hercegovina a Chorvátsko a na severe Maďarsko.

Severnú a centrálnu časť krajiny pokrývajú roviny Panónskej panvy, do východných
regiónov zasahujú pohoria Karpaty a Stará planina, južnú a západnú časť Srbska
pretínajú Dináre.

Zo severu na juhovýchod preteká štátom Dunaj, ktorý tu postupne priberá prítoky
Tisa, Sáva (jej prítok Drina) a Velika Morava, vytvárajúce rozsiahle nížiny.

Na území dnešného Srbska sa Slovania (Srbi) usadili počas 6. storočia. V tej
dobe bolo územie pod silným vplyvom Východorímskej ríše, a tak sa tu uchytilo
pravoslávie. V polovici 10. storočia vzniklo prvé kráľovstvo v Raške, ktorému
vládol Časlav Klonimirović. Za vlády cára Dušana Veľkého (1331 – 1355) bola
väčšina Balkánu ovládaná Srbskom. Po bitke na Kosovom poli v roku 1389 sa Srbsko
postupne spolu s inými balkánskymi štátmi dostalo pod nadvládu Osmanskej ríše.
Po početných povstaniach Srbsko v roku 1878 získalo samostatnosť (mesto Belehrad
a okolie už v roku 1867). V roku 1912 sa Srbsko zúčastnilo prvej balkánskej
vojny spolu s Čiernou Horou, Bulharskom a Gréckom proti Osmanskej ríši. Srbská
1. armáda pod vedením princa Alexandra zvíťazila nad tureckou armádou v bitke
pri Kumanove, a Srbsko dosiahlo rozšírenie svojho územia o väčšinu Kosova a časť
Macedónie.

V roku 1914 v Sarajeve srbskí nacionalisti uskutočnili atentát na Františka
Ferdinanda d'Este a po vypršaní ultimáta 28. júla vyhlásilo Rakúsko-Uhorsko
Srbsku vojnu. Počas vojny bolo územie obsadené a srbská časť Macedónie bola
pripojená k Bulharsku. Po skončení prvej svetovej vojny sa Srbsko stalo súčasťou
Kráľovstva SHS. Počas 2. svetovej vojny bola v krátkom ťažení Osi Juhoslávia na
jar 1941 porazená a Srbsko bolo okupované, časti územia boli pripojené k
talianskemu protektorátu v Čiernej Hore, Albánsku, časť územia pripadla Maďarsku
a Bulharsku, ktoré sa podieľali na útoku na Juhosláviu, časť územia bola
súčasťou bábkového Chorvátska. Zvyšok územia bol pod nemeckou okupáciou. Na
okupovanom území vznikol odboj, ktorý viedol Draža Mihajlovič (neskôr minister
obrany exilovej vlády v Londýne). Ďalším centrom odboja sa stal komunistický
odboj, ktorého vodcom bol Josip Broz Tito.

Od roku 1945 bolo Srbsko súčasťou komunistickej Juhoslávie na čele s prezidentom
Titom. Potom sa republika rozpadla. V roku 1992 utvorilo Srbsko spolu s Čiernou
Horou federáciu – Federatívnu republiku Juhosláviu. Neskôr krajina dostala nové
meno – Srbsko a Čierna Hora. V roku 2006 vyhlásila Čierna Hora po tesnom
referende nezávislosť (3. júna) a 5. júna Srbská republika prevzala nástupníctvo
po Srbsku a Čiernej Hore.

Srbsko sa na najvyššej úrovni delí na dva autonómne kraje (autonómne pokrajiny;
po srbsky autonomna pokrajina) – Vojvodina a Kosovo a Metohija (ktoré sa 17.
februára 2008 vyhlásilo za zvrchovanú Kosovskú republiku) – a zvyšné územie,
pričom však toto zvyšné územie, tzv. Centrálne Srbsko, netvorí špeciálnu
administratívnu jednotku. Na nižšej úrovni sa Srbsko delí na obvody (okresy; po
srbsky okrug) a tie sa zas delia na obce (po srbsky opština).

Úradným jazykom je srbčina, vo Vojvodine aj maďarčina, slovenčina, rumunčina,
chorvátčina a rusínčina.

V minulosti bolo Srbsko hraničnou krajinou dôležitých ríš. Cez terajšie územie
Srbska prechádzala hranica medzi Západorímskou ríšou a Východorímskou ríšou
pozdĺž Dunaja, rovnako prechádzala hranica medzi Osmanskou ríšou a
Rakúskom-Uhorskom. Všetko to zanechalo svoje stopy. Zatiaľ čo sever Srbska je
orientovaný viac stredoeurópsky, na juhu je cítiť viac orient.

Najväčší vplyv na srbskú kultúru mala Byzantská ríša. Dá sa to odpozorovať v
náboženstve Srbov. Veľkú úlohu majú v srbskej kultúre srbské kláštory, z ktorých
prevažná väčšina bola vybudovaná už v stredoveku.



https://sk.wikipedia.org/wiki/Slovensk%C3%A1_republika_(1939_%E2%80%93_1945)

Slovenská republika (do prijatia Ústavy 21. júla 1939 Slovenský štát; ďalšie
názvy pozri nižšie) bol štátny útvar v časti územia dnešného Slovenska od
vyhlásenia samostatnosti Snemom Slovenskej krajiny 14. marca 1939 do 8. mája
1945, keď formálne kapitulovala vláda (už 3. mája 1945 boli oslobodené všetky
obce na území Slovenska, čím sa stali súčasťou obnoveného česko-slovenského
štátu). Hoci sa formálne pokladal za samostatný štát Slovákov, bol produktom
zahraničnej politiky Nemeckej ríše a jej satelitom. Jeho vznik a existenciu
podmienila snaha nemeckého kancelára Adolfa Hitlera o rozdrobenie
Česko-slovenskej republiky.

Podľa teórie právnej kontinuity Edvarda Beneša, prezidenta prvej ČSR v exile,
bol právne neexistujúcim, keďže Francúzsky národný výbor a Sovietsky zväz uznali
Mníchovskú zmluvu za nulitnú. Odmietavo sa k vzniku Slovenského štátu stavalo aj
exilové hnutie okolo veľvyslanca Štefana Osuského (vyslanecká teória) a domáci
odboj, ktorého hlavné prúdy sa Vianočnou dohodou (25. december 1943) uzniesli na
utvorení ilegálnej Slovenskej národnej rady (1. september 1944) a ktoré viedli
Slovenské národné povstanie. Po skončení vojny niektorí predstavitelia a časť
sympatizantov samostatného Slovenska opustila územie obnovenej ČSR a istý čas
pôsobila najmä v Taliansku, kde vyvíjala informačnú činnosť za samostatnosť
Slovenska (Rádio Barcelona) a bývalý minister zahraničných vecí Ferdinand
Ďurčanský formuloval koncepciu právnej kontinuity Slovenskej republiky. Neskôr
sa tento ľudácky exil presunul najmä do Argentíny.

Súčasná Slovenská republika (napriek zhodnému názvu) nie je jeho právnym ani
ideologickým nástupcom.

Oficiálny názov od vyhlásenia nezávislosti 14. marca 1939 do prijatia ústavy 21.
júla 1939 znel slovenský štát/Slovenský štát (V zákone zo dňa 14. marca 1939 o
samostatnosti slovenského štátu je názov písaný sústavne s malým začiatočným s,
v ochrannej zmluve s Nemeckom z 18. marca je názov písaný v slovenskom aj
nemeckom znení s veľkým začiatočným S ). Od 21. júla 1939 do svojho zániku sa
štát volal Slovenská republika.

V socialistickom Česko-Slovensku sa prevažne používal názov (takzvaný) slovenský
štát či (kléro) fašistický slovenský štát/slovenský (kléro) fašistický štát
(všetko alternatívne písané s veľkým S) či (kléro) fašistická Slovenská
republika (alternatívne písané s malým s), ale napríklad Encyklopédia Slovenska,
či Dejiny Slovenského národného povstania 1944 vydané Slovenskou akadémiou vied
štát uvádzali pod názvom Slovenská republika.

Prívlastok „prvá“ či „prvý“ v názvoch prvá Slovenská republika či prvý slovenský
štát (vyskytujúci sa v časti spisby od začiatku 90. rokov 20. storočia) sa
používa na odlíšenie od súčasnej (druhej) Slovenskej republiky.

Vyskytuje sa aj tvar vojnová Slovenská republika, ktorý je v Slovenskom národnom
korpuse prvýkrát doložený z marca 1993, a vojnový slovenský štát/vojnový
Slovenský štát, ktorý je v tom istom zdroji prvýkrát doložený z augusta 1994..

Ďalšie (skôr obrazné) názvy zo staršej literatúry sú: farská republika/Farská
republika a Hitlerov produkt.

Vznikla na území dnešného Slovenska (bez oblastí, ktoré patrili po prvej
Viedenskej arbitráži Maďarsku a spočiatku aj bez drobných území pripojených
k Poľsku) dňa 14. marca 1939 po predchádzajúcom Hitlerovom rozhovore (dohode
resp. pohrození) s Jozefom Tisom a Ferdinandom Ďurčanským dňa 13. marca 1939 v
Berlíne.

Vládnucou politickou stranou bola Hlinkova slovenská ľudová strana – Strana
slovenskej národnej jednoty (HSĽS – SSNJ), na ktorej čele bol Jozef
Tiso – prezident prvej SR. Išlo o stranu, do ktorej sa koncom roka 1938 formálne
zlúčili všetky významnejšie slovenské a česko-slovenské strany účinkujúce na
Slovensku s výnimkou komunistickej a sociálnodemokratickej strany. Už predtým
bola HSĽS najsilnejšou politickou stranou na Slovensku. V predvojnovom období
stranu HSĽS podporovalo asi 28 – 34% slovenských voličov, pričom svoj najväčší
volebný úspech získala v roku 1925. Svoje strany mohli mať karpatonemecká
(Deutsche Partei) ako aj maďarská (Magyar Párt) menšina. Tieto ani zďaleka
nepredstavovali politickú pluralitu, keďže fakticky všetky boli fašistické
a potláčali akékoľvek demokratické tendencie. Najväčšie politické slovo
v krajine mali ľudáci z HSĽS. V boji o charakter HSĽS, ako aj prvej SR samotnej,
proti sebe stáli dve krídla – radikálne pronacistické na čele s Vojtechom Tukom
a umiernené na čele s Jozefom Tisom. Po salzburských rokovaniach 27. – 28. júla
1940 bol na nemecký zásah z politiky odstránený minister vnútra a zahraničných
vecí Ferdinand Ďurčanský, ktorý sa usiloval robiť politiku menej závislú na
Nemecku. Radikáli získali v Salzburgu post ministra vnútra (A. Mach) a ministra
zahraničných vecí (V. Tuka). Na Slovensko prišli nemeckí poradcovia. V riešení
židovskej otázky sa realizovala predstava radikálov úplným zbavením ich práv
a ich deportáciou.

Umiernená skupina politikov sa presadila aktivizáciou HSĽS a zavedením
vodcovského princípu v tejto strane v októbri roku 1942. Od roku 1943 začalo
silnieť odbojové hnutie, ktoré bolo orientované na anglo-amerických
a sovietskych Spojencov. Usilovalo sa o obnovenie ČSR.

Ústava Slovenskej republiky bola prijatá 21. júla 1939. Prípravná komisia vo
svojom návrhu zohľadnila viaceré prvky ústav iných nedemokratických štátov
(Rakúsko, Taliansko, Portugalsko) ako aj obsah pápežských sociálnych encyklík..
Zdrojom všetkej moci a práva bol podľa preambuly Boh. Ústava zavádzala
autoritárske princípy a stavovské zriadenie, ktoré sa praxi nepodarilo presadiť.
Jedinou povolenou politickou stranou pre občanov slovenskej národnosti bola
HSĽS, občania iných národností sa mohli zúčastňovať moci prostredníctvom
vlastných registrovaných politických strán. Podľa ústavy sa mohli občania k
svojej národnosti slobodne hlásiť a akákoľvek činnosť smerujúca k odnárodneniu
bola trestná. Rozsah práv národnostných menšín obmedzila do tej miery, do akej
jej materská krajina poskytovala práva slovenskej menšine.

Ústava všetkým občanom bez ohľadu na pôvod, národnosť, náboženstvo a povolanie
garantovala ochranu života, slobody a majetku. Zároveň pripúšťala obmedzenie
týchto práv na základe ustanovení zákonov, čo bolo zneužité počas perzekúcií
Židov. Podobne povolila obmedziť slobodu zhromažďovacieho práva a slobodu tlače.

Z hľadiska štátnych orgánov ústava ponechala viacero prvkov z ČSR ako bol snem
volený na 5 rokov, prezident volený parlamentom, vláda menovaná prezidentom a
nezávislosť súdnej moci. Podľa vzoru dobových fašistických režimov zaviedla ako
nový orgán nevolenú Štátnu radu.

Snem bol najvyšším zákonodárnym orgánom štátu a bol vytvorený zo snemu
autonómnej Slovenskej krajiny. Napriek tomu, že poslanci boli volení na 5 rokov
(t. j. do 1943), ďalšie voľby nikdy neprebehli. Pôvodne sa počítalo s 80 členným
snemom, v praxi mal 63 poslancov. Pri určovaní politiky bola úloha snemu
druhoradá a jeho stretnutia mali najmä formálny charakter. Obsah zákonov bol
dopredu prediskutovaný a pokiaľ hrozilo, že konkrétny zákon nebude schválený,
nebol na hlasovanie predložený. Pokiaľ niektorí poslanci so zákonom nesúhlasili,
zvykli opustiť hlasovaciu sieň aby nenarúšali atmosféru jednoty. Napriek
nedostatkom bol snem najvýraznejším prvkom kontinuity s politickým zriadením
Č-SR a ako "prežitok" demokratického systému bol terčom útokov radikálov, ktorý
volali po jeho nahradení vodcovským systémom. Počas celej existencie SR pozíciu
predsedu snemu zastával Martin Sokol.

Rovnováha medzi zákonodárnou a výkonnou mocou bola vychýlená v prospech vlády,
ktorá do svojich rúk koncentrovala väčšinu moci. Vláda mala právomoc vydávať
nariadenia s mocou zákona, ktoré okrem väčšiny ministrov musel podpísať
prezident. Táto právomoc vlády sa nevzťahovala na ústavné zákony, schvaľovanie
rozpočtu, ratifikáciu medzinárodných zmlúv a ďalšie oblasti vo výlučnej
kompetencii snemu. Pokiaľ snem s nariadením do 3 mesiacov prejavil nesúhlas,
nariadenie stratilo platnosť. Túto svoju právomoc snem využíval iba v minimálnej
miere. Snem mohol tiež nariadenie pozmeniť alebo ho vydať ako zákon. Popri
nariadeniach s mocou zákona vláda vydávala aj vlastné nariadenia.

Vláda mala 8 ministerstiev (vnútro, obrana, školstvo a národná osveta,
zahraničie, hospodárstvo, financie, doprava a verejných práce, spravodlivosť)..
Predsedom vlády bol do októbra 1939 Jozef Tiso, po jeho zvolení za prezidenta ho
vystriedal Vojtech Tuka.

Silné právomoci mal podľa ústavy prezident, ktorý mohol byť trestne stíhateľný
iba za vlastizradu. Jediným prezidentom počas celej existencie štátu bol Jozef
Tiso. Jeho pozícia bola špecifická aj jeho postavením kňaza, ktoré mu zároveň
zaručovala značnú autoritu. Vďaka postu predsedu strany mohol zároveň
ovplyvňovať politiku aj mimo ústavných právomocí prezidenta.

Štátna rada bola nevoleným orgánom, ktorý mal podľa ústavy právomoc predkladať
návrhy zákonov a trestne stíhať prezidenta, premiéra, ministrov a poslancov.
Zároveň mala byť kontrolným a poradným orgánom prezidenta. Právomoci rady sa
časom menili, v skutočnosti však mala minimálny vplyv. 6 členov rady menoval
prezident, 10 HSĽS a po 1 členovi strany národnostných menšín a stavy.

Väčšina občanov Slovenska akceptovala v marci 1939 vznik samostatného štátu ako
jedinú alternatívu a východisko z pohnutej situácie, ktorá predchádzala začiatku
vojny. Hrozba rozdelenia krajiny čiastočne prispela k zomknutiu obyvateľstva
a upevneniu moci slovenskej vlády. Celkovo však medzi obyvateľstvom stále
zotrvávali niektoré rozpory. Navonok prezentované zomknutie väčšiny strán s HSĽS
napríklad odmietli viaceré miestne organizácie Agrárnej a Slovenskej národnej
strany, podobne časť evanjelického obyvateľstva ignorovala nedemokratické voľby
do Snemu v decembri 1938. Nespokojnosť obyvateľstva bola všeobecne zameraná na
celkové politické smerovanie režimu, jeho útoky proti českému obyvateľstvu,
prehnaný nacionalizmus a šovinizmus, útoky na ľudí prejavujúcich iný ako
oficiálny názor, ako i jednostrannú orientáciu na Nemeckú ríšu. Odpor
vzbudzovali i perzekúcie voči židovskému obyvateľstvu, masové prezliekanie
kabátov, kariérizmus a korupcia, ktoré boli spojené najmä s arizáciou židovského
majetku. V tomto smere sa nenávisť obracala najmä na arizátorov a Hlinkovu
gardu.

Spomedzi opozície v Slovenskej republike mal najvýznamnejšie postavenie
dôstojnícky zbor Slovenskej armády, ktorý bol do značnej miery oddaný duchu
demokratických tradícií medzivojnového Česko-Slovenska. Proti režimu sa stavala
časť študentských kruhov, robotníctva a komunisti. Podľa niektorých názorov bolo
významnou časťou nespokojných aj množstvo evanjelikov, predstavujúci asi 17 %
obyvateľstva. Pochopiteľný bol tiež postoj rasovo prenasledovaných.

Zatiaľ čo sa z času na čas objavovali známky podpory a súhlasu s národným
socializmom ako boli Lomnický manifest z 31. augusta 1940, väčšina obyvateľstva
sa navonok stavala až do roku 1944 k režimu pomerne indiferentne.

Nevýhodou nového štátu bola neexistencia tradície vlastnej štátnosti, na ktorú
by nadviazal. Slovenská diplomacia sa preto snažila získať rýchlo čo najširšie
medzinárodné uznanie a stabilizovať jeho medzinárodné postavenie. Slovensko
postupne uznalo 27 štátov. Už 15. marca ho uznalo (pomerne prekvapivo) Maďarsko,
ktoré tým sledovalo vlastné záujmy a snažilo sa tak predísť prílišnému
posilňovaniu pozície Nemecka na území, ktoré bolo naďalej v záujme jeho
revizionistickej politiky. Ďalší deň ho uznalo Poľsko, ktoré sa s Nemeckom a
Maďarskom podieľalo na dezintegrácii Česko-Slovenska, ale nedokázalo včas
správne odhadnúť skutočnú situáciu a ďalšie posilňovanie Nemecka pre neho
znamenalo vážnu hrozbu. Medzinárodnú pozíciu posilnilo aj uznanie Sovietskym
zväzom, ktorý mal v tom čase spojenecký pakt s Nemeckom. Úspechom bolo uznanie
viacerými neutrálnymi štátmi, z ktorých najväčší význam malo uznanie
Švajčiarskom a Svätou stolicou.

V priebehu celej existencie bolo Slovensko vo vazalskej pozícii voči Nemecku.
Pred útokom na ZSSR sa snažilo nadviazať kontakty aj s touto veľmocou, čím sa
slovenská diplomacia snažila kompenzovať závislosť na Nemecku a nedostatočné
vzťahy so západnými veľmocami. Do júla 1940 sa prostredníctvom ministra
zahraničných vecí Ferdinanda Ďurčanského pokúšala o tvorbu nezávislejšej
politiky, dokonca dať Veľkej Británii a Francúzsku na vedomie, že sa považuje za
neutrálny štát. Takéto pokusy boli ale Nemeckom bezpečne eliminované a Ďurčanský
bol po rokovaniach v Salzburgu z politiky odstránený.

V dôsledku okolností svojho vzniku mala Slovenská republika najtesnejšie vzťahy
s Nemeckou ríšou. Nemecko sa zároveň postavilo do pozície ochrancu zvrchovanosti
Slovenska. Napriek tomu nerešpektovalo hranice nového štátu a nemecká armáda,
ktorá obsadzovala Čechy a Moravu obsadila až po Váh aj územie Slovenska (vrátane
Trenčína a Nového Mesta nad Váhom). Na obsadenom území Slovenska drancovala
vojenské objekty a odvážala vojenský materiál, ktorý považovala za vlastníctvo
zaniknutého "českého" štátu.

18. marca 1939 bol Jozef Tiso (v tej dobe nebol predsedom vlády, bol len
predsedom strany) pozvaný do Viedne, kde mu nemecký kancelár Adolf Hitler
predložil svoje požiadavky, ktorých splnením podmienil prevzatie ochrany
Slovenska. Okrem iného považoval vlastne obsadenie značnej časti Slovenska
a jeho prakticky úplné podriadenie záujmom Nemecka. Výsledkom rokovaní bolo
podpísanie „Zmluvy o ochrannom pomere medzi Nemeckou ríšou a Slovenským štátom“.
V 1. článku vyhlasovala, že „Nemecká ríša preberá ochranu nad politickou
nezávislosťou Slovenského štátu a nad integritou jeho územia.“ Druhý článok
umožňoval Nemecku na úzkom páse územia západného Slovenska (išlo o územie na
pravom brehu Váhu – tzv. Nemecká ochranná zóna alebo tiež Schutzzone) zriaďovať
vojenské objekty a držať ich obsadené vojenskou silou, ktorú pokladá za
potrebnú. V 3. a 4. článku si Nemecko zaistilo, že Slovenský štát bude svoju
zahraničnú a vojnovú politiku viesť „v úzkej zhode s nemeckou brannou mocou“ (aj
na základe tohto ustanovenia Slovensko vstúpilo do vojny s Poľskom, ZSSR,
Spojeným kráľovstvom a USA). Zmluva mala platiť 25 rokov.

Jozef Tiso podpísal dohodu už 18. marca vo Viedni, nemecký minister zahraničných
vecí Joachim von Ribbentrop až 23. marca v Berlíne. V ten istý deň v Berlíne bol
podpísaný aj Dôverný protokol o hospodárskej a finančnej spolupráci medzi
Nemeckou ríšou a Slovenským štátom, ktorý Slovensku zabezpečil vlastnú menu,
colnú suverenitu územia, presun finančných prostriedkov z Národnej banky
v Prahe, pomoc Nemeckej ríšskej banky pri zriadení Slovenskej národnej banky,
ako aj uprednostnený odbyt slovenských výrobkov na nemeckom trhu. Protokol tiež
otvoril možnosť kontroly a využívania slovenského hospodárstva v prospech
Nemeckej ríše.

V samotnej štátostrane, HSĽS, prebiehal skrytý boj o moc, do ktorého výrazne
zasahovalo Nemecko. Umiernení predstavitelia strany, združení najmä okolo
prezidenta Tisa, v určitej miery vzdorovali radikálnym nacistickým tlakom. Pre
Nemcov bolo obzvlášť trúfalé, že sa minister zahraničia Ferdinand Ďurčanský
pokúšal uskutočňovať vlastnú politiku, nezávislú od Nemeckej ríše.

Nemecký vplyv na Slovensku bol ešte v roku 1939 menší a krajina mohla uplatňovať
relatívnu slobodu, ale salzburské rokovania 28. júla 1940 spôsobili, že sa na
Slovensku postupne začala presadzovať ideológia národného socializmu. Hitler
pozval prezidenta Tisa, ale aj Tuku a Macha do Salzburgu. Ďurčanský nebol
pozvaný, cestoval na vlastnú žiadosť a nesmel sa ani zúčastniť na rokovaniach.
Tisovi nanútili zmenu na postoch ministra zahraničia a vnútra, čo bez výhrad
prijal. Na tieto miesta boli dosadení horliví prívrženci národného socializmu
podľa nemeckého vzoru – Vojtech Tuka (ministerstvo zahraničia) a Alexander Mach
(ministerstvo vnútra). Tuka rokoval s Ribbentropom aj o otázke nemeckých
poradcov, ktorí mali pôsobiť na Slovensku a mohli zasahovať do politických,
hospodárskych aj administratívnych otázok správy krajiny. S touto myšlienkou
prišiel predtým pravdepodobne Franz Karmasin. Už 29. júla sa Ribbentrop dohodol
s novovymenovaným nemeckým veľvyslancom na Slovensku Killingerom o vymenovaní
poradcov pre políciu, židovskú otázku, propagandu, hospodárstvo a Hlinkovu
gardu. Spolupráca medzi nimi a niektorými slovenskými úradmi však nebola taká,
ako by si Nemci predstavovali. Napr. nemeckí poradcovia, ktorí mali účinkovať na
slovenskej polícii, sa asi po mesiaci vzdali svojej činnosti, pretože sa im
nepodarilo nadviazať spoluprácu so slovenskými orgánmi. Nemecký generál F.
Schlieper 31. marca 1942 hlásil svojim nemeckým nadriadeným, že prácu nemeckej
vojenskej komisie mimoriadne sťažovalo, keď prezident Tiso odmietavo kritizoval
činnosť nemeckých poradcov. Napriek tomu sa za pomoci Tuku a účasti Abwehru
podarilo vytvoriť zlúčením IV. oddelenia ministerstva vnútra a spravodajského
oddelenia Policajného riaditeľstva v Bratislave Ústredňu štátnej bezpečnosti,
ktorá začala fungovať 1. januára 1940.

Slovenská republika pristúpila aj k zmluvám, ktoré sa stali základom
nemecko-taliansko-japonskej spolupráce: 24. novembra 1940 pristúpila k Paktu
troch mocností; 25. novembra 1941 predseda slovenskej vlády Vojtech Tuka
podpísal v Berlíne pristúpenie Slovenskej republiky k paktu proti Komunistickej
internacionále, ktorý uzavreli Nemecko, Taliansko a Japonsko presne 5 rokov
predtým.

23. marca 1939 maďarské vojská bez vyhlásenia vojny vtrhli v troch prúdoch z
Podkarpatskej Rusi (ktorú krátko predtým začali okupovať) na územie Slovenskej
republiky. Minister národnej obrany ešte v ten deň dostal správu o vpáde
maďarských vojsk a vyhlásil protiútok. Slovenská vláda ihneď ostro protestovala,
do Budapešti zaslala diplomatickú nótu a obrátila sa na Nemeckú ríšu, aby
zasiahla v zmysle ochrannej zmluvy. Postup maďarských vojsk sa podarilo zastaviť
vďaka rýchlej mobilizácii slovenských vojsk, Hlinkovej gardy, ale aj početných
dobrovoľníkov z ľudu. Na druhý deň maďarské letectvo bombardovalo letisko
otvoreného mesta Spišská Nová Ves, čím zabilo 13 osôb. Malá vojna si dokopy
vyžiadala asi 36 obetí.

Výsledok konfliktu bol ale taký, že slovenská vláda bola nútená prijať ultimátum
ohľadom „úpravy hraníc“, čím Slovensko stratilo ďalšie územia s takmer 70 000
obyvateľmi, z ktorých Maďari tvorili len zanedbateľnú menšinu (menej ako 4 000
osôb).

Nemecko, ktorého vojská nastupovali do vojny aj cez slovenské územie, ponúklo
Slovensku účasť na ťažení proti Poľsku v septembri 1939, za čo malo garantovať
hranicu s Maďarskom ako aj prinavrátiť územia odobraté Poľskom v rokoch 1920 a
1938.

Predstavitelia Slovenska návrh prijali a 1. septembra 1939 slovenské vojská
prekročili (bez vyhlásenia vojny) štátnu hranicu spolu so svojimi nemeckými
spojencami, čím sa zúčastnili na rozpútaní druhej svetovej vojny. Väčšina
slovenských jednotiek operovala najmä na spomínaných územiach odňatých Slovensku
v rokoch 1918 – 1920 a 1938. Poľsko bolo porazené rýchlo, posledné jednotky
kapitulovali 5. októbra. Za účasť na vojne Slovensko získalo späť územia, ktoré
Poľsko obsadilo v rokoch 1918 – 1920, 1924 a 1938. Hitler ponúkol Tisovi dokonca
aj Zakopané s okolím, no ten to odmietol, pretože tam nežijú Slováci a táto
oblasť nikdy nepatrila Slovensku, so slovami: "Cudzie nechceme, svoje si
nedáme."

22. júna 1941 Nemecko napadlo ZSSR. Slovenská vláda už deň po začiatku útoku
vyhlásila, že prerušuje diplomatické styky so ZSSR a 24. júna vyslala vojenské
jednotky, ktoré sa pripojili k ťaženiu proti ZSSR. Takúto rýchlu mobilizáciu
a podporu nemeckého ťaženia inicioval najmä Vojtech Tuka s cieľom predbehnúť
Maďarov a dokázať svoju vernosť Nemecku, čím si pripravoval pôdu na budúcu
možnosť revízie Viedenskej arbitráže.

Slovenská armáda najprv nasadila do bojov dve brigády – jednu pešiu a jednu
motorizovanú; neskôr sa tieto jednotky rozrástli na dve divízie. Okrem toho bola
na východnom fronte nasadená aj časť slovenského letectva. Slovenskí vojaci sa
vo vojne osvedčili ako bojaschopní, boli dokonca medzi prvými vyznamenanými
medailami „za hrdinstvo“. Najlepší slovenskí piloti slúžili ako jedna z letiek
kvalitnej nemeckej perute a mnohí z nich získali železné kríže I. a II. triedy,
či nemecké kríže v zlate.

O slovenských vojakoch sa viackrát pochvalne vyjadril aj Adolf Hitler. V roku
1942 slovenská Rýchla divízia dosiahla vďaka svojej motorizácii ako prvá
z jednotiek Osi Rostov nad Donom a rýchlo napredovala až k severným predhoriam
Kaukazu. Po porážke nemeckých síl pri Stalingrade začiatkom roku 1943 však bola
Rýchla divízia stiahnutá na Krym, pričom prišla o podstatnú časť svojho
delostrelectva. Mnohí slovenskí vojaci nasadení do protipartizánskych akcií
v Bielorusku a na Ukrajine vo veľkej miere pomáhali partizánom, nielen marením
snáh svojich veliteľov, ale aj materiálne alebo k nim priamo prebehli.

Ale prevažná časť slovenského obyvateľstva prijímala vojnu proti ďalšiemu
slovanskému národu s nevôľou, vyskytli sa aj prípady prebehlíkov na druhej
strane. Ku koncu vojny bola morálka slovenských vojakov taká nízka, že boli
úplne stiahnutí z východného frontu. Hoci údaje sa rôznia, celkové straty
slovenskej armády počas ťaženia proti ZSSR činili asi 2 500 mužov.[chýba zdroj]
Medzi najväčšie porážky slovenských jednotiek patrí zajatie 2000 vojakov 1.
pechotnej divízie pri Melitopole 30. októbra 1943

12. decembra 1941 predseda vlády a zároveň minister zahraničných vecí Vojtech
Tuka vyhlásil, že na základe Paktu troch mocností Slovenská republika vstupuje
do vojnového stavu so Spojeným kráľovstvom a Spojenými štátmi americkými aj
napriek tomu, že podľa ústavy mohol vojnový stav vyhlásiť len prezident
republiky, čo sa však nestalo.

16. júna 1944 jednotky Spojeného kráľovstva a Spojených štátov amerických
podnikli prvý letecký útok na územie Slovenskej republiky. Počas náletu na
Bratislavu v troch vlnách bombardovali rafinériu Apollo, ale aj iné objekty
v meste. Údaje o obetiach sa rôznia. Rôzne zdroje stanovili množstvo zabitých na
300 osôb, podľa Civilnej protileteckej obrany počet obetí dokonca presiahol
číslo 770.

Do roku 1944 vzniklo približne 200 nových priemyselných podnikov. Založený bol
prvý farmaceutický podnik na území Slovenska v Hlohovci, spustené odevné závody
Nehera v Trenčíne, obuvnícky závod v Baťovanoch (Partizánske), Trikota na výrobu
pleteného tovaru vo Vrbovom, Vistra na výrobu syntetických vlákien v
Brati­slave, obnovená výroba výbušnín v bratislavskom podniku Dynamit-Nobel.
Rast zaznamenal strojársky priemysel, ktorý sa orientoval najmä na vojenskú
výrobu (Dubnica nad Váhom a Považská Bystrica, ktoré zamestnávali 25 000 ľudí).
V roku 1941 začala stavba Oravskej priehrady.

Slovenská vláda rast priemyslu aktívne podporovala a zakladateľom nových
podnikov poskytovala rozsiahlu podporu (colné úľavy na dovoz strojov, štátne
záruky na úvery, daňové úľavy pre podniky v oblastiach z vysokou
nezamestnanosťou až do výšky 40% z nezdaneného zisku a ďalšie). Napriek
straníckemu totalitarizmu zastávali vysoké funkcie kvalifikovaní národohospodári
ako guvernér Slovenskej národnej banky a predseda úradu pre zásobovanie Imrich
Karvaš alebo Peter Zaťko, ktorí boli v kontakte s odbojom a neskôr materiálne
zabezpečovali SNP.

Na rozdiel od okupovaných krajín, kde prichádzalo k otvorenému drancovaniu
zdrojov, vykorisťovanie slovenskej ekonomiky Nemeckom malo hlavne skryté formy.
Novovzniknutú Slovenskú národnú banku z polovice prevzala nemecká Ríšska banka.
Voči ríšskej marke bol stanovený kurz 1 RM = 11,62 Ks, aj keď skutočný kurz sa
pohyboval okolo 6 Ks za jednu marku. Nadhodnotenie meny umožnilo Nemecku veľmi
lacno nakupovať slovenský tovar, rovnako nevýhodné bolo i to, že platby za
exportovaný tovar fakturované v markách sa preplácali podľa pevného kurzu.
Exportéri tak síce mohli dosahovať vývozom do Nemecka vysoké zisky, ale táto
prax spôsobovala, že sa do obehu dostávalo nekryté obeživo. To spolu s vydávaním
nekrytých bankoviek spôsobovalo vysokú infláciu. Množstvo obeživa sa od apríla
1939 do marca 1945 zvýšilo 9,5 násobne. Jednými z najväčších a najdôležitejších
podnikov na Slovensku sa stali Nemcami ovládané monopoly Siemens, Göringove
závody, I.G. Farben, Mannesmann a iné. 8. decembra bola navyše uzavretá
medzištátna dohoda medzi Nemeckom a Slovenskom o poskytovaní dobrovoľných
pracovných síl na územie Nemecka, prípadne Protektorátu.

V dôsledku prvej viedenskej arbitráže Slovensko stratilo poľnohospodársku pôdu,
ktorá produkovala až 80% potravín potrebných pre zásobovanie obyvateľstva.
Stratilo aj väčšinu staníc na čistenie a zošľachťovanie osiva a niekoľko
plemenárskych centier. Ďalším problémom bola tradičná technická zaostalosť
slovenského poľnohospodárstva a konzervatívnosť slovenských roľníkov, ktorí
uprednostňovali pracovné postupy zdedené po predkoch. Používali sa najmä ručné
nástroje ako kosy, cepy, pluhy (miestami ešte drevené), brány a ručné sekačky
slamy. Stroje sa používali v malej miere. V roku 1939 bolo na Slovensku iba 4
200 žacích strojov, 4 600 sekačiek a 545 traktorov.

Štát sa snažil o zvýšenie produkcie rozšírením plochy obrábanej ornej pôdy,
zvyšovaním technickej úrovne hospodárstiev a využitím nových poľnohospodárskych
postupov, odrôd a plemien. Intenzifikácia výroby bola podporená štátnymi
investíciami v hodnote 100 miliónov Ks. Investície umožnili dobudovať sieť
staníc na čistenie osiva a vyšľachtiť nové odrody obilia a kukurice, ktoré boli
vhodnejšie na pestovanie vo vyšších nadmorských výškach. Štát pomáhal roľníkom
lacnými prídelmi osiva a sadbových zemiakov. Živočíšna výroba bola podporená
nákupmi kvalitného plemenného dobytka v zahraničí, ktorý bol prideľovaný najmä
produktívnym veľkostatkom. Štát poskytol 13 000 roľníkom dotácie na nákup
strojov vo výške 25% až 50%. Poskytoval tiež dotácie na modernizáciu
hospodárskych objektov – maštalí, silážnych jám, hnojísk a i. Na druhej strane
boli roľníci zaťažení povinným odovzdávaním a výkupom časti produkcie.

Dôležitú úlohu mala zohrať pozemková reforma, ktorá mala dokončiť prerozdelenie
pôdy v prospech menej majetných vrstiev a zároveň zabezpečiť pôdu pre utečencov
z južného Slovenska. Vzhľadom na hrozbu recipročných opatrení zo strany
maďarskej vlády boli obmedzené pokusy o pridelenie pôdy cudzích štátnych
príslušníkov a majetkové zmeny sa obmedzili najmä na arizáciu pôdy a
poľnohospodárskych nehnuteľností v židovskom vlastníctve. Proces prideľovania
výrazne ovplyvňovali stranícke kritériá a korupcia. Nedostatok kvalifikovaných
odborníkov a neskoršie deportácie rozvrátili hospodárenie na židovských
veľkostatkoch v čase, keď Slovensko trpelo zásobovacími problémami. Od mája 1940
bol zavedený prídelový (lístkový) systém na cukor, v lete 1941 boli zavedené
prídelové lístky na múku. Nedostatkovým tovarom bola v priebehu celej existencie
štátu masť. Postupne sa obmedzovala aj spotreba mäsa (v reštauráciách a
hostincoch na základe nariadenia už od jari 1941) a ďalších produktov.

V priebehu roka 1944 sa hospodárstvo začalo čoraz viac prispôsobovať potrebám
Nemecka. 7. augusta 1944 bola v dôsledku ústupu nemeckej armády z východného
frontu na Slovensku rozšírená pracovná povinnosť. Nemecká okupácia po vypuknutí
SNP spôsobila, že Slovensko stratilo posledné možnosti samostatného rozhodovania
o hospodárskych otázkach. 9. októbra 1944 bola uzatvorená Slovensko-nemecká
medzištátna dohoda o zásobovaní jednotiek nemeckej brannej moci na Slovensku so
spätnou platnosťou od 1. septembra. Nemecko prikročilo k úplnému ovládnutiu
hospodárstva a svoje požiadavky presadzovalo aj bez súhlasu slovenských orgánov.
Produkcia podnikov bola obmedzená alebo zastavená v dôsledku vojnových operácií
a nedostatku surovín. Zároveň prebiehala evakuácia strojného zariadenia.

Výdavky v prospech Nemecka rozvrátili verejné financie a viedli k vydávaniu
bankoviek v rozsahu 1 miliardy Ks mesačne. Úver poskytla aj Slovenská národná
banka, následkom čoho narástol štátny dlh za 7 mesiacov o 5 miliárd 473 miliónov
Ks. Celkovo vzrástlo množstvo obeživa o 400% a štátny dlh o 500%.

V roku 1930 sa na Slovensku podľa sčítania k židovskej národnosti prihlásilo
70 000 osôb, ale asi 9 000 ďalších Židov sa prihlásilo k nemeckej národnosti. K
židovskému náboženstvu sa prihlásilo celkovo až 136 000 osôb. Už po Viedenskej
arbitráži v novembri 1938 prejavili slovenské politické špičky svoje budúce
postoje, keď po porade s Adolfom Eichmannom presídlili asi 7 500 Židov na územie
odstúpené Maďarsku. Mnohých ľudí tak doslova v noci prepadli, naložili na
nákladné automobily a vyviezli za hranice. Tzv. postrk Židov nariadil vtedajší
predseda autonómnej vlády a minister vnútra Jozef Tiso. Akcia postihla aj
starých ľudí, ženy a detí vrátane tehotných a dojčiat a prebiehala miestami
chaotickým spôsobom. Na koniec skončila neúspechom, nakoľko maďarská vláda
odmietla týchto ľudí prijať. V priebehu novembra a decembra 1938 tak vznikli na
„území nikoho“ prvé tábory, v ktorých boli uväznené stovky Židov, bez možnosti
odchodu do jedného alebo druhého štátu. Deportácie prebehli napriek tomu, že
vláda v tom čase potrebovala dopravné prostriedky, administratívu a silové
zložky na zabezpečenie evakuácie južného Slovenska. Podľa dobovej propagandy,
ktorá Židov obviňovala z výsledku viedenskej arbitráže, tak vlastne arbitri
(nacistické Nemecko a fašistické Taliansko) oklieštením Slovenska plnili želanie
Židov.

23. januára 1939 zriadila slovenská autonómna vláda komisiu (tzv. Sidorov
komitét), ktorá mala navrhnúť prvú protižidovskú legislatívu. Posledné zasadanie
komisie prebehlo 5. marca 1939 a bol na ňom predložený návrh prvého
protižidovského zákona, ktorý mal byť urýchlene prerokovaný v ministerskej rade.
Na činnosť tejto komisie sa odkazoval Jozef Tiso aj vo svojom prejave pri vzniku
slovenského štátu, keď obyvateľstvu oznámil, že vláda už má pripravený návrh
riešenia židovskej otázky, ale udalosti posledných dní jeho prijatiu zabránili.

Po vzniku slovenského štátu komisia zanikla, ale už 18. apríla 1939 bolo prijaté
vládne nariadenie č. 63 o vymedzení pojmu žida a usmernení počtu židov v
niektorých povolaniach. 24. apríla nasledovalo nariadenie č. 74 o vylúčení židov
z verejných služieb. Židia boli postupne systematicky zbavovaní svojich práv
veľkým množstvom vyhlášok, nariadení a predpisov. Ich prenasledovanie a
neskoršia deportácia z územia Slovenskej republiky bola dlhodobým procesom,
ktorý iniciovali členovia radikálneho krídla HSĽS spolu s príslušníkmi Hlinkovej
gardy a členmi Deutsche Partei, ktorí upozorňovali na nebezpečenstvo veľkého
židovského vplyvu na ekonomiku ako aj potreby „riešenia židovskej otázky“ podľa
nemeckého vzoru. K tomu mali dopomôcť aj nemeckí poradcovia pre židovskú
problematiku Dieter Wisliceny a Alois Brunner. Tí s pomocou Augustína Morávka
realizovali plán arizácie, čiže konfiškácie židovských majetkov, ktorý bol prvým
krokom na odstránenie Židov z krajiny.

Vytvorenie strednej vrstvy slovenskej spoločnosti prevodom židovského majetku sa
stalo oficiálnou doktrínou slovenskej vlády. Vo februári 1940 snem schválil prvý
arizačný zákon, ten bol ale vrátený späť prezidentom. Jeho hlavnou pripomienkou
bola požiadavka na zriadenie arizačného fondu, ktorý by umožnil podieľať sa na
arizácii aj menej majetným uchádzačom. Zákon bol definitívne schválený 25.
apríla (hlavná pripomienka nebola zapracovaná). Popri inom zaviedol termín
„židovský podnik“, nariadil povinné označovanie takýchto podnikov a umožnil ich
zrušenie alebo odpredaj „kvalifikovanému kresťanskému uchádzačovi“. Počas
prijímania prvého arizačného zákona si umiernené a radikálne krídlo HSĽS ešte
len vymedzovali priestor a testovali svoje možnosti. S myšlienkou arizácie
súhlasili obe krídla, líšili sa iba ich predstavy o použitých metódach. V tejto
prvej fáze arizácie mali majetkové zmeny prebiehať dobrovoľnou a evolučnou
cestou. Prvá fáza arizácia trvala iba niekoľko mesiacov, následne bol ďalší
vývoj ovplyvnený výsledkom rokovaní v Salzburgu a nemeckým zásahom do vnútornej
politiky Slovenska v prospech radikálov okolo Vojtecha Tuku a Alexandra Macha.

16. septembra 1940 bol pre lepšie riadenie arizácie zriadený Ústredný
hospodársky úrad. Úrad rozdeľoval židovský majetok zväčša na základe
protekcionárstva a korupcie medzi významných členov HSĽS, DP a HG. 30. septembra
1940 bola vytvorená Ústredňa Židov ako jediná organizácia pre Židov na
Slovensku, 8. októbra boli rozpustené všetky židovské spolky a organizácie.
Ústredňa Židov podliehala priamo Ústrednému hospodárskemu úradu. 30. novembra
1940 vydala vláda nariadenie č. 303/1940 Sl.z. o židovských podnikoch, známe ako
druhý arizačný zákon. V tomto čase nemali o konečnom riešení židovskej otázky
celkom jasné predstavy ani nemeckí nacisti, ale podľa vízie nemeckého poradcu
Dietera Wislicenyho mal pozbavením príjmu a zabavením majetku vzniknúť problém,
ktorý bude možné riešiť len masovým vysťahovaním. Z pôvodných asi 12 300
židovských podnikov bolo arizovaných 2200, ostatné boli zlikvidované „aby
neprekážali kresťanskej konkurencii“. Na neskoršie deportácie dozeralo 14.
oddelenie prezídia Ministerstva vnútra, ktoré viedol Anton Vašek a Gejza Konka.

Pri Ústredni Židov sa sformovala ilegálna pracovná skupina, ktorá sa snažila
odvrátiť blížiacu sa tragédiu aj za cenu ohrozenia vlastných životov. Pracovná
skupina podplácala vysokých funkcionárov HSĽS a kľúčové osoby zainteresované v
protižidovskej politike – samotného Dietera Wislicenyho, Izidora Kosa, vládneho
komisára pre židovské pracovné tábory Júlia Pečúcha, „židovského kráľa“ Antona
Vaška. O Vaškovom podplácaní bol informovaný aj Alexander Mach, ktorý v tom čase
zastával post ministra vnútra a veliteľa Hlinkovej gardy a z peňazí tiež ťažil.
Ďalší ľudia na vysokých pozíciách sa snažili Židom pomôcť nezištne a z vlastného
presvedčenia, napr. národohospodári Imrich Karvaš a Peter Zaťko alebo minister
školstva Jozef Sivák.

V prvej polovici júla 1941 slovensko-nemecká komisia podnikla cestu do Horného
Sliezska, kde navštívila židovský pracovný tábor Sosnowiec. Napriek tomu, že
niektorí členovia komisie označili tento spôsob nasadenia za „nekresťanský a
neľudský“, nepostavil sa nikto proti takémuto riešeniu. Slovenskí politici
začali čoskoro Židov označovať za problém národnej existencie Slovákov. 9.
septembra 1941 bolo vydané Nariadenie č. 198/1941 Slov. z. o právnom postavení
Židov známe skôr ako Židovský kódex. Židia boli týmto rasistickým nariadením,
schváleným vládou bez prerokovania v Slovenskom sneme, zbavení všetkých
občianskych, ľudských aj hospodárskych práv a odsunutí na okraj spoločnosti. Už
onedlho na to sa začalo so sústredením židovského obyvateľstva do táborov v
Seredi, Novákoch a Oremovom Laze, odkiaľ mali byť postupne vysídlení na územie
Nemeckej ríše. Neskôr boli vybudované aj ďalšie vo Vyhniach, Žiline, Nitre,
Lábe, Zohore a inde.

V roku 1942 prejavili nemecké úrady na základe dohody o poskytovaní pracovných
síl záujem o 20 000 mladých práceschopných mužov. Slovenskí predstavitelia
nedokázali tejto žiadosti vyhovieť, a preto Izidor Koso navrhol poslať do
Nemecka rovnaký počet Židov. Prvá Slovenská republika tak ako prvá z nemeckých
spojencov deportovala zo svojho územia rasovo prenasledovaných vlastnými silami.
Sprvu bolo preto do koncentračných táborov v Poľsku deportovaných v apríli
a marci 1942 20 000 mladých ľudí židovskej národnosti. Prvý transport so
slovenskými Židmi odišiel v noci z 25. na 25. marca 1942.

Dňa 15. mája 1942 ako jediný poslanec Slovenského snemu, János Esterházy sa
verejne zdržal hlasovania za ústavný zákon č. 68/1942 o vysťahovaní Židov, čím
sa stal terčom útokov zo strany profašistickej tlače. Ďalší poslanci sa
hlasovaniu vyhli opustením hlasovacej siene, pričom aj Esterházy sa v
predchádzajúcom období podieľal na prijímaní protižidovskej legislatívy a
výpadoch proti Židom. Svoje nehlasovanie odôvodnil aj hrozbou vysídlenia
maďarskej menšiny a opätovne sa prihlásil k antisemitizmu. Krátko na to sa Tuka
opytoval nemeckého poradcu pre židovské otázky Wislicenyho, či by nebolo možné
vyviezť aj ostatných slovenských Židov. Deportáciu všetkých však zatiaľ z
logistických dôvodov neschválil ani Eichmann, jeden z hlavných vykonávateľov
holokaustu. To však bola iba krátka niekoľkotýždňová prestávka, pretože už
onedlho slovenská vláda na čele s Tukom po odobrení prezidentom Tisom, prejavila
kresťanské milosrdenstvo, keď vyjadrila názor, „...že rodina sa nemá trhať“,
a od 11. apríla 1942 poslala do koncentračných táborov v Poľsku ďalších vyše
30 000 Židov. Prvý z rodinných transportov odišiel z Trnavy. Za každého
deportovaného Slovensko platilo Nemecku, tzv. osídľovací poplatok 500 ríšskych
mariek. Štát predtým získal zo židovských majetkov asi 1,1 miliardy korún.
Náklady na deportácie, osídľovacie poplatky a ďalšie protižidovské akcie stáli
štát asi 0,95 miliardy korún. Celkovo prvá vlna deportácií, ktorá sa skončila
v októbri 1942, postihla asi 57 752 Židov žijúcich na území vojnového
Slovenského štátu. Tieto osoby smerovali do najbrutálnejších nacistických
táborov v Majdanku (Lublin) a Osvienčimu. Podľa správ A. Wetzlera z ôsmich
slovenských transportov od 17. apríla do 11. júla 1942 z 3 695 mužov, ktorí
prešli selekciou prežilo do 15. augusta len 360. Z transportu 634 mužov, ktorý
prišiel 13. apríla, zostalo po 10 dňoch len 25 živých. Bezradná židovská
komunita sa snažila zachrániť slovenských Židov pred deportáciami aj pomocou
úplatkov vysokých úradníkov, ich činnosť však nebola efektívna. Väčšinu
zostávajúcich Židov tvorili ľudia s prezidentskou alebo ministerskou výnimkou
alebo ukrývajúce sa osoby. Asi o sedem mesiacov neskôr začala vláda opäť rokovať
o odsune zvyšku Židov z krajiny. Zvyšní Židia boli opäť koncentrovaní v predtým
používaných zberných táboroch. Deportácie zvyšných 16 000 – 18 000 Židov sa mali
začať 1. apríla 1944. Niekoľko tisíc Židov sa však stále vyhýbalo deportáciám,
jednak životom v ilegalite, jednak platnými výnimkami. Politická situácia sa
v tej dobe začínala meniť, slovenská vláda zareagovala na početné intervencie
Vatikánu, ako aj na množiace sa informácie medzi obyvateľstvom prinesené najmä
slovenskými vojakmi vracajúcimi sa z východného frontu o tom, čo sa so Židmi za
hranicami Slovenska skutočne deje. V tej istej dobe však bez prekážok povolila
prechody transportov s tisíckami Židov z Maďarska.

Po vypuknutí SNP sa podarilo mnohým Židom zo slovenských internačných táborov
uniknúť. Časť z nich však nacisti spolu s HG opäť pochytali. Nemci po
komplikáciách, ktoré robili niektorí slovenskí predstavitelia, nakoniec začali
organizovať deportácie zo slovenského územia aj bez zvolenia miestnych orgánov.
Koncom septembra 1944 navštívil Tisa veliteľ nemeckej bezpečnosti a SS Himmler,
jeho nátlaku na odsun Židov a ďalších „protištátnych živlov“, ako boli zajatí
povstalci, politickí väzni či Rómovia, sa prezident nijak neprotivil a slovenské
úrady, už viac nacistom nekládli prekážky. Do marca 1945 bolo odsunutých
12 306 – 13 500 Židov, z ktorých asi 10 000 zahynulo. Celkovo zahynulo
v nacistických koncentračných táboroch asi 68 000 – 71 000 Židov deportovaných z
územia vojnového štátu a ďalších asi 30 000 zo slovenských území obsadených
Maďarskom, čo predstavovalo asi 75 % ich pôvodného počtu.

V roku 1940 sa štatútom Rómov zaoberal zákon č. 127. V súlade s ďalšími
nariadeniami z roku 1941 bolo Rómom zakázané kočovať, s čím súviselo aj
odobratie koní a vozov, rovnako im bolo zakázané žiť na hlavných uliciach a boli
pre nich vymedzené oblasti mimo obcí. Dochádzalo k násilnému vysťahovaniu
a demolácii rómskych osád, ako aj fyzickým útokom na Rómov, na čom sa aktívne
podieľala Hlinkova garda. Boli zriadené zvláštne pracovné útvary, kde boli
Rómovia povinní ťažko manuálne pracovať v nevyhovujúcich podmienkach. Takéto
útvary boli postupne zriaďované v rôznych častiach krajiny. Najznámejší tábor
bol v Dubnici nad Váhom. K najbrutálnejším represáliám došlo po potlačení SNP,
kedy bolo na rôznych miestach povraždených protipartizánskymi jednotkami celkovo
asi 400 Rómov, napr. v Čiernom Balogu, Detve alebo Kremičke. Pri týchto
zločinoch sa došlo k likvidácii celých komunít vrátane starcov a detí. Rómsky
holokaust je tiež označovaný porraimos.

Rómovia žijúci v južnej časti dnešného Slovenska, boli vystavení represáliám zo
strany maďarských okupačných orgánov. Viacero z nich bolo odtiaľto odvlečených
do nemeckých koncentračných táborov.

Po rozpade Česko-Slovenska sa mimo hraníc štátu ocitli viaceré centrálne
vzdelávacie a výskumné organizácie, ktoré bolo potrebné nahradiť. Rolu
centrálnej vzdelávacej inštitúcie prevzala Univerzita Komenského premenovaná na
Slovenskú univerzitu. Do najproduktívnejšieho veku sa dostala generácia
slovenských vedcov, ktorí vyštudovali počas ČSR a ktorým odsun českých
profesorov umožnil prístup na lukratívne pozície.

2. júla 1942 bola založená predchodkyňa dnešnej Slovenskej akadémie
vied – Slovenská akadémia vied a umení (SAVU), ktorej protektorom sa stal
prezident Jozef Tiso. SAVU bola aktívna najmä v oblasti humanitných vied. Na jej
činnosť negatívne vplývali viaceré faktory ako nezačlenenie existujúcich
vedeckých inštitúcii pod jej správu a neskôr vypuknutie SNP. Vedecké a kultúrne
úlohy plnila aj Matica slovenská, ktorá vyvíjala aktívnu vedeckú činnosť v
ôsmich odboroch. Na jej pôde vznikol spolok Slovenská národná knižnica a bola
založená moderná tlačiareň Neografia. K negatívam jej pôsobenia v danom období
patrí ďalšia nacionalizácia jej vedenia a postupné orientovanie sa na spoluprácu
s radikálmi. Založené boli aj ďalšie vedecké inštitúcie ako Štátny archeologický
ústav v Turčianskom Svätom Martine (1942), Štátny ústav pre ľudovú pieseň v
Bratislave (1942), Slovenská galéria v Bratislave (1943), Štátna hvezdáreň na
Skalnatom plese (1943), Nemecký vedecký ústav v Bratislave (1943), alebo Štátny
geologický ústav (1940).

Počas existencie štátu bolo publikovaných približne 4 000 knižných titulov.
Vydaná bola prvá moderná syntéza slovenských dejín Františka Hrušovského. Veľký
rozmach zaznamenala poézia, keď svoje diela publikovali básnici ako Andrej
Žarnov, Ján Kostra, Ján Mendík, Valentín Beniak, Emil Boleslav Lukáč, Ján Smrek
a ďalší. Viacerí spisovatelia sa angažovali v politike. K zásadám národného
socializmu sa Lomnickým manifestom z uvedených autorov prihlásili Beniak, Smrek
a Žarnov, ďalej napr. Milo Urban ktorý bol šéfredaktorom Gardistu. Skupina
známych spisovateľov (Valentín Beniak, Ľudo Zúbek, Ján Poničan, Dobroslav
Chrobák, Rudolf Dilong, Ján Smrek, Ján Kostra, Karol Strmeň a i.) vydala
memorandum proti Slovenskému národnému povstaniu.

7. novembra 1939 vznikla slovenská filmová spoločnosť Nástup, ktorá prevzala
výrobu týždenníka Nástup ako významného nástroja propagandy. Spoločnosť
vytvorila prvý slovenský celovečerný dokumentárny film Od Tatier po Azovské
more, ktorý propagandisticky spracoval pôsobenie slovenskej armády v Sovietskom
zväze. 17. decembra 1940 bol založený Ústav pre školský a osvetový film
(Škofilm), z ktorého činnosti vychádzala aj povojnová populárno-vedecká filmová
tvorba. V rámci ústavu pôsobil aj Viktor Kubal, ktorý v ňom vytvoril prvé
slovenské animované filmy.

Prvá Slovenská republika začala od leta 1944 upadať. Vojnová situácia sa
zhoršovala a osud Nemeckej ríše a jeho spojencov bol spečatený. Preto sa časť
obyvateľstva začala odvracať od stále lojálneho režimu Slovenskej republiky
a hľadala možnosti prechodu na druhú stranu. Najmä na strednom Slovensku, kde
boli podmienky najpríhodnejšie, sa začalo spontánne rozvíjať partizánske hnutie.
12. augusta bratislavská vláda vyhlásila na celom Slovensku štatárium – stanné
právo, no čoskoro stratila kontrolu nad veľkou časťou krajiny. Tento proces
urýchlilo najmä Slovenské národné povstanie. Už na jeseň roku 1944 sa na
východných a severovýchodných hraniciach Slovenskej republiky rozpútali boje
medzi nemeckými jednotkami a postupujúcou Červenou armádou.

Od začiatku roku 1945 Červená armáda, rumunské vojská a Prvý česko-slovenský
armádny zbor postupne prenikli hlbšie na slovenské územie. 19. januára obsadili
Košice (od novembra 1938 okupované Maďarskom). Ustupujúce nemecké vojsko pri
svojom ústupe dovŕšilo likvidáciu dopravnej infraštruktúry. Na poškodenie
dopravnej infraštruktúry mali vplyv aj akcie partizánov, ale za dôkladné
rozvrátenie dopravnej, hlavne železničnej infraštruktúry niesli zodpovednosť
predovšetkým nemecké sily. Podľa niektorých názorov bola dokonca železničná
doprava na Slovensku poškodená oveľa viac ako v Maďarsku, Rakúsku, Poľsku alebo
bývalom Protektoráte. Poškodené boli všetky dopravné tepny; pojazdných bolo iba
900 osobných automobilov v celej republike (predtým 8 000); prejazdná len asi
polovica železničnej siete; funkčné necelé 4 % rušňov; nepoužiteľných bolo 1 500
mostov; celkovo výrobná kapacita priemyslu v porovnaní s rokom 1943 bola iba
45 %.

Väčšina obyvateľstva očakávala prechod frontu s pochopiteľnými obavami. Škody na
miestach, kde postup sovietskych vojsk ustrnul, boli v dôsledku ťažkých bojov
veľké. Ukázalo sa tiež, že správy o brutalite postupujúcej armády vydávané
štátnou propagandou, boli prehnané. Pravdou však je, že jednotky, ktoré
oslobodzovali krajinu, sa v niektorých prípadoch k obyvateľstvu chovali hrubo
(známe sú krádeže, či znásilnenia žien). Vo väčšine prípadov takto konali
príslušníci tylových jednotiek. Stalin sa za tieto neprístojnosti neformálne
Benešovi ospravedlnil pri jednom zo stretnutí.

Ťažké boje na Slovensku prebiehali koncom vojny v dvoch oblastiach, bolo to
jednak na juhu v oblasti Šiah, Levíc a Štúrova, ktoré boli obsadené sovietskymi
jednotkami v polovici decembra 1944, no neskôr počas bitky o Budapešť boli
Sovieti z oblasti vytlačení silnými protiútokmi. Oblasť bola postupne oslobodená
do konca marca. Ďalšie ťažké boje sa odohrali na Liptove, kde prebiehala bitka o
Liptovský Mikuláš, ktorá trvala od konca februára. 3. marca 1945 sa Červenej
armáde a Prvému česko-slovenskému armádnemu zboru podarilo po prvýkrát získať
mesto, no nie nadlho, pretože nemecké vojská ho protiútokmi nanovo obsadili 11.
marca. Definitívny koniec znamenal až ústup nemeckých jednotiek z oblasti, ktorý
nastal až 4. apríla 1945, kedy sa mesto, ktoré bolo počas týchto bojov takmer
celkom zničené, dostalo definitívne pod kontrolu sovietskych a česko-slovenských
vojsk.

Koncom marca a začiatkom apríla odišlo zo Slovenska na západ asi 5 000 Slovákov
a Sloveniek, najmä v dôsledku obáv z prichádzajúcich sovietskych vojsk, ako aj
na protest proti obnoveniu ČSR. Okrem slovenskej vlády a prezidenta, či osôb,
ktoré boli považované za kolaborantov, to boli aj významní predstavitelia
slovenského kultúrneho života, napr. správca Matice slovenskej Jozef Cíger
Hronský, básnik Andrej Žarnov, historik František Hrušovský, literárny kritik
Stanislav Mečiar, spisovatelia Mikuláš Šprinc, Konštantín Čulen, Rudolf Dilong,
Milo Urban, Gorazd Zvonický, rektor Slovenskej vysokej školy technickej Anton
Bugan a ďalší.

V marci 1945 prekonávajúc nemecký odpor postupne sovietske vojská oslobodili
Banskú Štiavnicu, Zvolen. 25. marca Banskú Bystricu, Komárno a Nové Zámky. 4.
apríla už dosiahli hlavné mesto krajiny – Bratislavu. Územia obsadené Červenou
armádou sa automaticky stávali súčasťou obnoveného česko-slovenského štátu.
Slovenské úrady sa s obyvateľstvom rozlúčili tak, že mu už začiatkom roka 1945
zo skladov rozdelili prídely múky, cukru a iných potravín určené na celý rok. 3.
mája sovietska armáda zničila posledné nemecké jednotky na území Slovenska (v
Bielych Karpatoch a Javorníkoch) a sústredila sa na postup na územie Moravy.
O popularite režimu a celkovom názore väčšiny obyvateľstva na zdiskreditovaný
režim svedčí aj fakt, že zo strany slovenského obyvateľstva nebol Červenej
armáde kladený žiadny ozbrojený odpor.

Tienistou stranou oslobodenia boli deportácie. Ešte v priebehu roka 1945 za
pomoci jednotiek NKVD odvliekli sovietske orgány za tichého súhlasu
česko-slovenskej vlády 7 422 občanov Česko-Slovenska a umiestnili ich hlavne do
pracovných táborov najmä v Donbase a na Kaukaze. Zámienkou na ich zatknutie bol
často výkon práce, alebo výsluch. Slovenská vláda ešte pred pádom Bratislavy
odišla do exilu. V rakúskom kláštore Kremsmünster 8. mája podpísala dokument,
ktorým sa bezvýhradne podrobila veliteľovi XX. zboru 3. americkej armády,
generálovi Waltonovi Walkerovi. Tento dokument je považovaný za formálny zánik
Slovenskej republiky z hľadiska medzinárodného práva.



https://sk.wikipedia.org/wiki/%C3%8Drsko

Írsko (ír. Éire/Poblacht na hÉireann, angl. Ireland/Republic of Ireland) je štát
v severozápadnej Európe, zaberajúci približne päť šestín povrchu ostrova Írsko.
Zostávajúca šestina, označovaná ako Severné Írsko, je súčasťou Spojeného
kráľovstva Veľkej Británie a Severného Írska. Hlavným mestom Írska je Dublin vo
východnej časti krajiny, v ktorom žije 527-tisíc obyvateľov. V aglomerácii
Dublinu žije dokonca až 1 110 627 obyvateľov, čo predstavuje takmer štvrtinu
všetkých obyvateľov Írska.

Írsko je unitárny štát, parlamentná republika s prezidentom ako hlavou štátu.
Írsko vyhlásilo nezávislosť už v roku 1919, táto Írska republika bola uznaná
Spojeným kráľovstvom po podpísaní anglicko-írskej zmluvy (1922). Írsko tak
získalo nezávislosť, vystupovalo pod názvom Írsky slobodný štát do roku 1937.

Podnebie je v Írsku stále a teploty sú pomerne vyrovnané na celom území, lebo
klíma ostrova je ovplyvňovaná teplým Golfským prúdom a prevládajúcimi
juhozápadnými vetrami prichádzajúcimi od Atlantického oceánu. Najchladnejšími
mesiacmi sú január a február, kedy sa priemerné teploty pohybujú v rozmedzí 4 až
7 °C, medzi najteplejšie mesiace sa radia júl a august, kedy priemerné teploty
dosahujú 14 až 16 °C. Najslnečnejšími mesiacmi sú máj a jún, kedy dĺžka
slnečného svitu dosahuje 5 až 7 hodín denne. V nízko položených oblastiach je
priemerný ročný úhrn zrážok 800 až 1 200 mm, zatiaľ čo v horách môže presahovať
2 000 mm.

Na väčšine území Írska ležia lúky a vresoviská. 15 % územia pokrývajú
rašeliniská a 5 % rozlohy zaberajú pôvodné listnaté lesy. V krajine prekvapivo
rastú vavríny, myrty a plániky, ktoré rastú predovšetkým v Stredomorí. Írská
fauna už nie je tak bohatá, ako bývala pred príchodom ľudí. S ich príchodom
vymizli tunajšie populácie bobrov, divých mačiek, medveďov a vlkov. Dnes tu žijú
hlavne drobní hlodavci, vtáci a ovce. Vôbec tu nežijú hady.

V 3. storočí pred Kr. sa v Írsku usadili Kelti, ktorí v 5. storočí prijali
kresťanstvo. V 9. a 10. storočí tu zakladali svoje osady Vikingovia. Koncom 12.
storočia začali ostrov dobývať Angličania, celkom ho však ovládli až za
Cromwella v polovici 17. storočia. Írska nezávislosť bola obnovená v roku 1922.
V polovici 19. storočia bol v Írsku tzv. „zemiakový hladomor“. Štatistiky
hovoria, že zomrelo vyše 1 000 000 ľudí.

Z írska pochádzal aj slávny spisovateľ Jonathan Swift, autor príbehov o
Guliverovi.

Po vstupe do EÚ sa ekonomika Írska výrazne posilnila. K úspešne sa rozvíjajúcim
odvetviam patrí napríklad počítačový priemysel.

Väčšinu obyvateľov tvoria domorodí Íri. Len asi 0,5 % tvorí írska menšina s
vlastným jazykom Irish travellers. Vplyvom veľkej imigrácie – hlavne z Poľska
(10. tis. imigrantov mesačne), Litvy, Lotyšska a Estónska – sa situácia rýchlo
mení. Existuje aj početná 100 tis. americká komunita. Celkovo sa odhaduje, že
počet obyvateľov cudzích krajín žijúcich v Írskej republike je 400 tis., čo je
10 % obyvateľov.

Podľa posledného sčítania z roku 2006 sa Írska republika radí na prvé miesto v
rebríčku ročného prírastku obyvateľstva krajín EÚ. Každým rokom rastie populácia
o 2 % (vplyvom veľkého počtu imigrantov – 46 tis. ročne a aj veľkou
pôrodnosťou – 33 tis. ročne).

Stredná dĺžka života mužov je 75 rokov, žien 80 rokov. Negramotných je 1 %
obyvateľstva.

Íri 88,9 %, Briti 2,7 %, Poliaci 2 %, Litovci 0,6 %, prisťahovalci z Afriky
(hlavne z Nigérie) 0,8 %, Lotyši 0,3 %, Američania 0,3 %, Číňania 0,3 %, Rumuni
0,2 %, Slováci 0,2 %, Nemci 0,2 %, Pakistanci 0,1 %, Rusi 0,1 %, Česi 0,1 %

Írsko je historicky rozdelené na štyri provincie: Connaught na západe, Leinster
na východe, Munster na juhu a Ulster (jeho väčšina dnes leží v Severnom Írsku)
na severe. Provincie sú ďalej členené na 32 tradičných (26 v Írsku a 6 v
Severnom Írsku) grófstiev. V súčasnosti je tradičné grófstvo Dublin rozdelené na
Dublin City, Dún Laoghaire-Rathdown, Fingal a South Dublin a grófstvo Tipperary
sa ďalej delí na North Tipperary a South Tipperary. Samosprávnymi mestami sú
Dublin, Cork, Limerick, Galway a Waterford. Súčasné Írsko tak tvorí 29 grófstiev
a 5 samosprávnych miest.

V súčasnosti je najmenej rozšíreným odvetvím írskeho hospodárstva
poľnohospodárstvo. Vytvára asi 5 % HDP. Pre porovnanie: služby 49 % a priemysel
46 %. Írsko má nepríliš významné nerastné bohatstvo. Ťaží sa hlavne olovo a
zinok, ďalej meď, rašelina, stavebný materiál, striebro a zemný plyn. Rozvíjajú
sa predovšetkým petrochemický a chemický priemysel, elektronický,
kovospracujúci, nábytkársky a potravinársky. Vyrábajú sa tu aj dopravné
prostriedky a počítače.



https://sk.wikipedia.org/wiki/Zem

Zem je v poradí tretia planéta slnečnej sústavy. Je to zároveň jediná planéta,
na ktorej je podľa súčasných vedeckých poznatkov voda v kvapalnom skupenstve a
život. Zem je predmetom skúmania napríklad kozmogónie, geológie, paleontológie
či geografie.

V strede Zeme sa nachádza horúce husté jadro, ktoré obklopuje chladnejší plášť z
roztavených hornín. Na povrchu je kôra, ktorá dosahuje rôznu hrúbku v závislosti
od miesta (pod oceánmi je všeobecne tenšia ako pod kontinentmi). Vďaka pevnému
povrchu a vnútornému zloženiu Zem zaraďujeme medzi terestriálne planéty. Zem je
najväčšia spomedzi terestriálnych planét slnečnej sústavy a tiež jediná známa
planéta, na ktorej sa nachádza voda vo všetkých troch skupenstvách. Väčšina jej
povrchu je pokrytá kvapalným oceánom, čo jej pri pohľade zo vzdialeného vesmíru
dáva charakteristickú modrú farbu. V blízkosti rotačných pólov je oceán, resp.
pevný povrch trvale zamrznutý a vytvára biele polárne čiapky. Zem je obklopená
atmosférou, ktorá vo veľkých vzdialenostiach od povrchu pozvoľna prechádza do
medziplanetárneho prostredia. Po prvýkrát Zem ako celok na vlastné oči videla
posádka kozmickej lode Apollo 8, ktorá ako prvá opustila obežnú dráhu Zeme a
vzdialila sa od nej natoľko, že sa zmestila do zorného poľa ľudského oka.

Astronomický symbol Zeme je kríž vnútri kruhu . Jej grécke meno Gaia znamená
matka. Gaia bola v staroveku veľmi uctievanou bohyňou Zeme, ktorej zasväcovali
množstvo chrámov a oltárov. Gaia dávala život všetkým tvorom, ale neľútostne ho
potom brala späť do svojho lona. Bola teda zároveň bohyňou života a smrti.

Zem vznikla približne pred 4,57 miliardami rokov pravdepodobne sformovaním sa z
protoplanetárneho disku. Povrch Zeme neustále pretvárajú geologické procesy,
napríklad platňová tektonika, ktorá pomaly mení polohy a tvar kontinentov. Veľkú
zásluhu na dnešnej podobe Zeme majú aj živé organizmy, ktoré utvárajú biosféru.
Počas dlhých miliárd rokov na Zemi vytvorili dýchateľnú atmosféru a pôdu.

Zem je prvá planéta od Slnka, ktorú sprevádza prirodzená družica (Mesiac) a
zároveň jediná planéta slnečnej sústavy, ktorá má mesiac len jeden. Jeho priemer
dosahuje približne štvrtinu priemeru Zeme, ale považuje sa za neprimerane veľký
vzhľadom na materské teleso. Mesiac sa len v máločom podobá na planétu, ktorú
obieha. Jeho povrch je pustý, bez atmosféry, kvapalnej vody a sopečnej aktivity.

Zem je takmer guľaté teleso. Má tvar geoidu (grécky geoidés = podobný Zemi), ku
ktorému sa najviac približuje tvar rotačného elipsoidu. Odstredivá sila rotácie
spôsobila, že Zem je na póloch sploštená. Z tohto dôvodu je rovníkový priemer
Zeme, 12 756,284 km o 42,77 km väčší ako jej polárny priemer. Zem má 4,5
miliardy rokov.

Dôsledkom odstredivej rotačnej sily je tiež to, že tiažové zrýchlenie je
nepatrne menšie na rovníku ako na póloch. Vertikálna členitosť povrchu, čiže
rozdiel medzi vrcholkami najvyšších pohorí a dnami najhlbších oceánskych
priekop, je asi 20 km. Príliš veľkým výškovým rozdielom bráni gravitácia
spoločne s tektonickými procesmi a eróziou. Hmotnosť Zeme je 5,974.1024 kg, čo
je približne tri milióntiny hmotnosti Slnka.

Hodnota hustoty Zeme 5 515 kg/m3 je najväčšia zo všetkých planét slnečnej
sústavy. Dôvodom je čiastočne to, že Zem je najhmotnejšou pevnou planétou, akú
poznáme, a gravitácia stlačila materiál v jej vnútri do menšieho objemu.

Zem vrhá do priestoru na strane odvrátenej od Slnka svoj tieň, ktorý má
približne tvar zbiehajúceho sa kužeľa. Vrchol úplného tieňa (umbry) Zeme je od
zemského povrchu vzdialený približne 1 400 000 km, čo je približne stotina
vzdialenosti Zeme od Slnka. Keď do zemského tieňa vstúpi Mesiac, dochádza k jeho
zatmeniu. Aj všetky umelé družice Zeme každý deň prechádzajú tieňom, preto ich
(s výnimkou obdobia okolo letného slnovratu) možno pozorovať len večer alebo
nadránom.

Zem obieha okolo Slnka v strednej vzdialenosti 149,6 miliónov km priemernou
rýchlosťou 29,8 km/s. Stredná vzdialenosť Zeme od Slnka sa stala jednou zo
základných astronomických jednotiek dĺžky a označuje sa ako astronomická
jednotka (skratka AJ alebo AU z anglického Astronomical Unit). V
najvzdialenejšom bode svojej dráhy, v aféliu (doslní), je Zem od Slnka vzdialená
152 098 704 km, v najbližšom bode svojej dráhy, v perihéliu (príslní)
147 097 149 km. Zmena vzdialenosti od Slnka však nie je príčinou striedania sa
ročných období. Zem prechádza perihéliom okolo 4. januára, dva týždne po zimnom
slnovrate, kedy paradoxne na severnej pologuli vrcholí zima. Aféliom zase Zem
prechádza dva týždne po letnom slnovrate, kedy je na severnej pologuli leto. V
súlade s Keplerovými zákonmi sa Zem v aféliu pohybuje približne o 1 km/s
pomalšie ako v perihéliu. Jej priemerná obežná rýchlosť je 29,79 km/s.

Doba obehu Zeme okolo Slnka sa stala jednou zo základných jednotiek času a
nazývame ju rok. Obeh Zeme okolo Slnka sa však môže vzťahovať na rôzne body
alebo telesá, podľa čoho rozlišujeme niekoľko typov obehov, ktorých dĺžky sa od
seba nepatrne líšia. Poznáme rok siderický, tropický a anomalistický. Tropický
rok, ktorý je základom kalendárneho roku má dĺžku 365 dní, 5 hodín, 48 minút a
45,4 sekúnd. Priemerná rovina, v ktorej obieha Zem okolo Slnka sa nazýva
ekliptika. Používa sa ako základná rovina, voči ktorej určujeme sklony dráh
všetkých telies v slnečnej sústave.

Vzhľadom na to, že Zem má veľmi hmotný Mesiac a ťažisko ich vzájomného obehu
leží pod povrchom Zeme, Zem vykonáva pri svojom obehu okolo Slnka kývavé pohyby,
ktoré planétu jednak mierne striedavo približujú a vzďaľujú od Slnka jednak
spôsobujú jej striedavý pohyb nad a pod.rovinou ekliptiky.

Zemská os je priamka, ktorá prechádza stredom Zeme a pretína povrch Zeme v dvoch
bodoch, ktoré nazývame póly. Okolo tejto osi sa Zem otočí takmer konštantnou
rýchlosťou, ktorá na rovníku dosahuje hodnotu 465,09 m/s. Jedna otočka okolo jej
osi trvá 24 hodín (presne 23h 56min a 4s). Táto časová jednotka sa nazýva
synodický (slnečný) deň a je o približne 4 minúty dlhšia ako siderický
(hviezdny) deň. Tento rozdiel je spôsobený tým, že pri jednej otočke okolo osi
sa Zem posunie aj na svojej dráhe okolo Slnka. Rotácia Zeme okolo osi spôsobuje
striedanie dňa a noci. Za 1 hodinu sa Zem otočí o 1/24 svojho obvodu, čo je 15°
zemepisnej dĺžky. Na každých 15° preto pripadá jedno časové pásmo. Pod vplyvom
slapových síl Mesiaca sa rotácia Zeme pomaly spomaľuje, asi o tisícinu sekundy
za 100 rokov.

Zemská os nie je rovnobežná s kolmicou na ekliptiku, ale odkláňa sa od nej v
uhle, ktorý v súčasnosti dosahuje hodnotu približne 23,5°. Tento sklon zemskej
osi spolu s obehom Zeme okolo Slnka má za následok striedanie ročných období.
Pri obehu je striedavo severná a južná pologuľa v rôznych dobách privrátená k
Slnku. Sklon zemskej osi sa pomaly mení a preto os nesmeruje stále do rovnakého
bodu oblohy. V súčasnosti smeruje do blízkosti hviezdy Polárky, ale napríklad
zhruba pred 13 000 rokmi smerovala zemská os k hviezde Vega. Tento krúživý pohyb
zemskej osi sa nazýva precesia. Jeden precesný obeh zemskej osi okolo pólu
ekliptiky sa nazýva Platónsky rok a má dĺžku 25 700 rokov. Ani samotná os nemá
pevnú polohu vzhľadom na zemské teleso a v dôsledku toho sa priesečníky osi so
zemským povrchom (póly) tiež pomaly pohybujú. Perióda zmien polohy pólov nie je
úplne pravidelná a nazýva sa Chandlerova perióda. Navyše sa v cykle 42 000 rokov
mení sklon osi ku kolmici na ekliptiku a to v rozsahu 22,1 – 24,5°.

Okrem spomenutých pohybov vykonáva Zem ešte niekoľko ďalších pohybov. Ako teleso
slnečnej sústavy sa Zem napríklad zúčastňuje na obehu okolo jadra Galaxie.
Obežná dráha Zeme vykonáva pomalý pohyb vyplývajúci z Einsteinovej teórie
relativity nazývaný stáčanie perihélia. Po prvýkrát bolo toto stáčanie objavené
pri planéte Merkúr.

Zem sa pravdepodobne sformovala podobne ako ostatné terestrické planéty z
protoplanetárneho disku, ktorý obklopoval vznikajúce Slnko (praslnko). Slnečný
vietor, ktorý vyžarovalo praslnko, sa postaral o odstránenie najľahších
prvkov – vodíka a hélia – z vnútorných častí disku. Až do vzdialenosti asi 700
miliónov kilometrov od praslnka zostal len prach tvorený ťažšími prvkami, preto
sa z neho utvorili planéty s pevným povrchom. Postupným zhlukovaním vznikli v
disku väčšie nepravidelné telesá – planetezimály, z ktorých sa vzájomnými
zrážkami sformovali väčšie guľaté telesá – protoplanéty. M. Bizzarro a kol.
ukázali, že akrécia Zeme z planetesimál trvala približne 30 miliónov rokov.
Vyplýva to zo zastúpenia izotopov 176Lu a 178Hf v chondritoch.

V roztavenom vnútri Zeme dochádzalo ku gravitačnej diferenciácii, čo znamená, že
ťažšie chemické prvky klesali pod vplyvom gravitácie do hlbších vrstiev zemského
telesa a ľahké stúpali na povrch. Tento proces prebiehal približne prvú stovku
miliónov rokov po vzniku slnečnej sústavy. Výsledkom tohto procesu bolo, že
najťažšie prvky sa dostali do stredu telesa, kde utvorili jadro, ľahší materiál
plášť okolo jadra a najľahšie, prchavé prvky utvorili prvotnú atmosféru Zeme. Tá
sa však len málo podobala na súčasnú: tvorili ju prevažne vodík a hélium, v
menšej miere amoniak, metán, vodné pary a oxid uhličitý. Plášť postupne chladol
a stával sa čoraz menej tekutým, zemské jadro však zostáva doteraz horúce,
zahrievané teplom z rozpadu rádioaktívnych látok. Najstaršie známe horniny
pochádzajú z oblasti Isua v západnom Grónsku a ich vek sa odhaduje na 3,8
miliárd rokov.

Nejasný zostáva pôvod vody na Zemi, ktorej bolo v prvotnej atmosfére Zeme príliš
málo na vznik oceánov. Väčšina vedcov sa prikláňa k teórii, že hlavná časť vody
sa dostala na Zem až po skončení jej formovania v podobe komét, ktoré dopadali
na jej povrch.

Zem má magnetické pole, ktoré sa vytvára trením pri rotácii vonkajšieho, zrejme
tekutého zemského jadra o pevné vnútorné jadro. Tento proces funguje ako
obrovské hydrodynamické dynamo. Magnetické pole Zeme má dipólový charakter, to
znamená, že rozloženie jeho siločiar je podobné siločiaram v okolí tyčového
magnetu. Magnetické siločiary sa zbiehajú v severnom a južnom magnetickom póle.
Magnetická os je sklonená k rotačnej osi pod uhlom približne 11°. Merania
magnetizmu v horninách rôzneho veku ukázali, že magnetické póly putujú po
povrchu Zeme a pole dokonca periodicky mení svoju polaritu.

Oblasť okolo Zeme, v ktorej dominuje magnetické pole sa nazýva magnetosféra.
Tvar magnetosféry silne ovplyvňuje slnečný vietor, ktorý na náveternej strane
(strane najbližšej k Slnku) pôsobí tlakom približne 1,7 nPa. Tým zatláča
magnetosféru do vzdialenosti asi desiatich zemských priemerov (asi 60 000 km).
Oblasť, v ktorej geomagnetické pole začína slnečný vietor odchyľovať, sa nazýva
nárazový front. Na strane odvrátenej od Slnka je magnetosféra predĺžená do
chvosta siahajúceho ďaleko za obežnú dráhu Mesiaca. Hranica medzi magnetosférou
a medziplanetárnym magnetickým poľom sa nazýva magnetopauza.

Magnetosféra Zeme nedovoľuje elektricky nabitým časticiam zo Slnka dostať sa k
povrchu. Nabité častice musia pri svojom pohybe sledovať siločiary magnetického
poľa a zostávajú dlhodobo zachytené v oblastiach vysoko nad zemským povrchom,
ktoré nazývame Van Allenove radiačné pásy. Magnetické pole plní teda ochrannú
funkciu, bez ktorej by život na Zemi nebol možný. Pokiaľ častice predsa preniknú
do vrchnej vrstvy zemskej atmosféry, zrazia sa s molekulami vzduchu a vybudia
ich elektróny na vyššie energetické hladiny. Pri návrate elektrónov späť na
nižšie energetické hladiny sa uvoľňuje svetlo, ktoré pozorujeme ako polárnu
žiaru.

Atmosféra Zeme je plynný obal Zeme, ktorého hustota vo väčších vzdialenostiach
od povrchu klesá. Existovala už od vzniku Zeme, ale jej chemické zloženie sa
značne menilo pôsobením mnohých procesov, napríklad aj živých organizmov. Je
zložená z dusíka (78 %), kyslíka (21 %), argónu (necelé 1 %) a zvyšok tvorí
premenlivé množstvo vodných pár, oxid uhličitý a ďalšie plyny. Táto zmes sa
bežne nazýva vzduch. Hmotnosť zemskej atmosféry je 5 700 miliárd ton.
Atmosférický tlak sa pri morskej hladine pohybuje okolo hodnoty 100 kPa.

V atmosfére rozlišujeme päť vrstiev, ktorých chemické zloženie je pozoruhodne
uniformné. Pre život je najdôležitejšia najspodnejšia vrstva atmosféry,
troposféra, ktorá je pod vplyvom zemskej gravitácie najhustejšia. V nej
prebiehajú všetky procesy vytvárajúce počasie. Vzduch sa v nej pohybuje
vertikálne a horizontálne a dôkladne sa mieša.

Viditeľné svetlo preniká všetkými vrstvami atmosféry, infračervené a rádiové
vlny čiastočne pohltí stratosféra (vrstva nad troposférou). Vo výške 20 – 30 km
sa vyskytuje zvýšená koncentrácia ozónu. Táto ozónová vrstva nás chráni pred
nebezpečným ultrafialovým žiarením. Monitorovaním obsahu ozónu z družíc bolo
zistené, že najmä v oblasti zemských pólov dochádza v posledných rokoch k
značnému poklesu obsahu ozónu. Oblasť s prudko zníženou koncentráciou ozónu sa
nazýva ozónová diera. Nad stratosférou sa nachádza ďalšia vrstva, mezosféra,
ktorá pohlcuje röntgenové žiarenie. Atmosféra nás tiež chráni pred dopadmi
telies z kozmu, ktoré v nej obvykle zhoria a pozorujeme ich ako svetelné úkazy
nazývané meteory. Funguje tiež ako regulátor teploty. Teploty na povrchu Zeme sa
pohybujú v extrémnych prípadoch zhruba od mínus 90 °C (v Antarktíde) do plus
60 °C (Sahara, Údolie smrti v USA). Priemerná teplota na povrchu planéty je cca
15 °C.

Časti zemskej atmosféry sú v neustálom pohybe. Do pohybu ich dáva slnečná
energia, ktorú pohlcujú kontinenty a oceány a od nich sa druhotne ohreje aj
vzduch. Zahriaty, menej hustý a tým aj ľahší vzduch stúpa nad chladnejší, menej
ťažký. Pri stúpaní sa zahriaty vzduch rozpína a chladne, lebo má nad sebou už
menšiu vrstvu atmosféry, ktorá naň pôsobí menším tlakom. Stúpanie sa zastaví,
keď sa tlak pôvodne horúceho vzduchu vyrovná s tlakom okolitého vzduchu.

Horizontálny pohyb vzduchu sa deje vďaka cirkulácii atmosféry medzi rovníkom a
pólmi, ale aj vďaka cirkulácii oceánov a rotácii Zeme. Slnečné žiarenie
poskytuje tiež energiu na vyparovanie vody. Vodná para v atmosfére je
neviditeľná, ale môže sa skondenzovať do mikroskopických čiastočiek, ktoré sú vo
veľkých množstvách viditeľné ako oblaky. Zemská oblačnosť je v neustálom pohybe
v súlade s tým, ako sa vyvíja počasie. Oblačnosť zakrýva v každom okamihu
približne polovicu zemského povrchu. Rozoznávame nízku, strednú a vysokú
oblačnosť. Väčšina oblakov, z ktorých padajú významnejšie zrážky, patrí medzi
stredné a nízke oblaky (s výškou do 7 km).

Počasie je na Zemi veľmi premenlivé. Veľké výkyvy sú charakteristické hlavne pre
stredné zemepisné šírky. Rovníkové oblasti sú zase poznačené búrlivými zmenami
počasia (hurikány, tajfúny a cyklóny). Pre tieto búrky sú charakteristické silné
elektrické výboje, vysoká rýchlosť vetra (aj 200 km/h) a sú lokalizované
prevažne do oblastí oceánov, nad pevninou strácajú na intenzite.

Dlhodobý, nie však nemenný stav ovzdušia sa nazýva podnebie. Podľa podnebia
možno rozdeliť povrch Zeme na klimatické oblasti, ktorých hranice sú určované
predovšetkým zemepisnou šírkou. Podnebie však veľmi ovplyvňuje aj nadmorská
výška a vzdialenosť miesta od oceánu. Svoju úlohu zohrávajú aj oceánske prúdy.
Smerom od rovníka k pólom rozoznávame horúce podnebie s celoročným dažďom,
horúce podnebie s monzúnovým dažďom, horúce podnebie so sezónnym dažďom, horúce
a suché podnebie, chladné a mierne prímorské podnebie, teplé a mierne podnebie,
chladné a mierne kontinentálne podnebie a studené podnebie. Osobitnou kategóriou
je horské podnebie.

Odklon zemskej osi od kolmice na ekliptiku spôsobuje, že množstvo žiarenia
dopadajúce na určité miesto povrchu Zeme nie je vždy rovnaké. Keď dopadá pod
menším uhlom, viac sa ho pohltí v zemskej atmosfére a preto menej zahrieva
povrch ako vtedy, keď dopadá pod väčším uhlom. Slnečné svetlo dopadá pod menším
uhlom preto, lebo jeho výška nad horizontom je menšia a nad horizontom daného
miesta prejde len malú dráhu. Z toho vyplývajú kratšie dni a dlhšie noci v
určitých častiach roka. Tento jav nazývame ročné obdobia. Zmena ročného obdobia
prináša zmeny počasia, dĺžky dňa aj priemerných teplôt. V miernom a polárnom
pásme sa obvykle rozlišujú štyri ročné obdobia podľa teploty: jar, leto, jeseň a
zima. V tropickom a subtropickom pásme sú zmeny teplôt zanedbateľné a omnoho
výraznejšie sú zmeny množstva zrážok.

Povrch Zeme je veľmi rôznorodý, pretože ho utváralo veľké množstvo
najrozličnejších procesov, z ktorých niektoré nepoznáme nikde inde v slnečnej
sústave, iba na Zemi. Zem je pravdepodobne jediná planéta slnečnej sústavy,
ktorá si dodnes zachovala sopečnú aktivitu a platňovú tektoniku (hoci existujú
predbežné dôkazy o vulkanickej aktivite Merkúra a Venuše aj v súčasnosti). Tieto
dva procesy sa výrazne podieľajú na pretváraní povrchu Zeme. Zrážkou platní
dochádza k orogenéze, teda vzniku nových pohorí. Sopky často vo forme celých
reťazcov vulkanických ostrovov tvoria magmaticky aktívne oblasti, často na
okrajoch tektonických platní. Prítomnosť kvapalnej vody a atmosféry umožňuje
výraznú eróziu. Vodná erózia je v súčasnosti v slnečnej sústave jedinečný
proces, aj keď v minulosti sa mohol vyskytovať aj na Marse.

Oproti iným planétam a ich mesiacom nachádzame na povrchu Zeme len veľmi málo
impaktných kráterov. V prepočte na rovnakú plochu má Mesiac 1350-krát viac
kráterov a Venuša 1,5-krát viac kráterov ako Zem. V súčasnosti je ich na celom
svete známych 170. Dôvodom je jednak prítomnosť hustej atmosféry Zeme, ktorá
nedovolí väčším telesám dopadnúť na jej povrch (zhoria v nej) a jednak erozívne
procesy, ktoré krátery postupne zahladzujú. Najväčší známy zemský kráter je
Vredefort v Južnej Afrike, ktorý má priemer 300 km.

Povrch Zeme pokrývajú kontinenty (pevniny) a oceány. Kontinenty dnes zaberajú
29% povrchu Zeme. 71% povrchu je zaliaty vodami morí a oceánov. Tieto dve hlavné
zložky povrchu sa od seba neodlišujú len prítomnosťou alebo neprítomnosťou vody,
ale aj stavbou zemskej kôry. Pred miliónmi rokov mali kontinenty oproti dnešku
odlišné tvary, veľkosť a polohu. Podobný vývoj je očakávaný i do budúcnosti.
Príčina je v tom, že najvrchnejšia vrstva Zeme – litosféra je rozlámaná na rad
platní, ktoré sa pomaly pohybujú.

Hydrosféra je názov zahŕňajúci všetko vodstvo (či už na povrchu, pod povrchom
alebo nad povrchom) a v akejkoľvek forme (vodná para, tekutina, ľad). Celkový
objem vôd je asi 1 385 mld. km3. Kvapalná voda je pre život na Zemi nevyhnutná
nielen preto, že tvorí podstatnú časť objemu tiel živých organizmov, ale aj
preto, že má veľkú tepelnú kapacitu. Vďaka tejto svojej vlastnosti zmierňuje
teplotné výkyvy spôsobené striedaním dňa a noci.

Najviac vody je obsiahnutej v moriach a oceánoch – až 96,54%. Najväčší oceán je
Tichý oceán, ktorý zaberá rozlohu 166,24 milióna km2. Zvyšok svetových zásob
vody pripadá na vodné toky (rieky a potoky), jazerá, umelé nádrže, podzemnú
vodu, vodu v pôde, vodné pary obsiahnuté v atmosfére a ľadovce (tieto
predstavujú najväčšiu zásobáreň sladkej vody). Voda v pevnom skupenstve sa
vyčleňuje do kryosféry. Malá časť svetových zásob vody je obsiahnutá tiež v
telách živých organizmov. Celkové množstvo vody viazanej v telách organizmov by
po uvoľnení na celom zemskom povrchu utvorilo vrstvičku s hrúbkou približne 1
milimeter. Živé organizmy neustále vydávajú vodu do okolitého prostredia
napríklad procesom dýchania.

Voda na Zemi nie je nehybná, neustále cirkuluje. Tento proces sa nazýva kolobeh
vody.

Pedosféra je samostatne vydelený obal Zeme tvorený z veľkej časti pôdou. Pôda
vznikla premenou vrchnej časti litosféry (zvetrávaním hornín) pôsobením
organizmov, slnečného žiarenia, vzduchu, vody a času. Pedosféra tvorí životné
prostredie pre organizmy a je prechod medzi živou a neživou sférou. Jej hrúbka
je kolísavá, od niekoľkých centimetrov až po približne 3 metre.

Človek zatiaľ priamo skúmal len povrch Zeme, oblasti zemskej kôry do hĺbky
12 km, atmosféru a hydrosféru. Jeho prienik do hlbších vrstiev planéty bol
minimálny. Poznatky o vnútornom zložení Zeme sa zakladajú na nepriamych
pozorovaniach, napríklad na meraní hustoty hornín, meraní zemetrasných vĺn
prechádzajúcich Zemou, štúdiu vonkajších prejavov vnútorných procesov, napr.
sopečnej aktivity, štúdiu zemského magnetického poľa a na laboratórnych
pokusoch.

Na základe rozdielnych fyzikálnych a chemických vlastností možno rozoznať v
stavbe Zeme niekoľko odlišných vrstiev – geosfér. Ich hustota smerom do stredu
Zeme rastie od 5,52 kg/dm3 v jadre po 2,7 – 2,8 kg/dm3 vo vrchnej časti zemskej
kôry. Podľa hĺbky pod povrchom rozoznávame tieto vrstvy Zeme:

Litosféra je súhrnné označenie pre zemskú kôru a vrchný plášť. Nie je súvislá,
ale je rozlámaná na jednotlivé tektonické platne, ktoré sa pomaly pohybujú po
povrchu podložnej vrstvy – astenosféry. Poznáme 7 hlavných tektonických platní a
množstvo menších. Ich vzájomné pohyby spôsobujú pomalú zmenu tvaru a polohy
kontinentov, ale tiež zemetrasenia, sopečnú činnosť, vznik pohorí, vznik
riftových zón a morských priekop.

Zemská kôra je najvrchnejšia a najtenšia vrstva Zeme. Má hrúbku na kontinentoch
30 až 70 km, pod oceánmi 4 až 8 km. Leží na tuhšom zemskom plášti a hranica
medzi kôrou a plášťom sa nazýva Mohorovičova diskontinuita. Skladá sa prevažne
zo žuly (granitu) a čadiču (bazaltu). Jej stredná hustota je 2,8 g/cm3. S
geologickou stavbou zemskej kôry úzko súvisia anomálie gravitačného poľa Zeme.
Kôra sa delí na kontinentálnu a oceánsku. Kontinentálna kôra tvorí okrem
kontinentov aj dná plytkých morí, ktoré kontinenty obklopujú. Je všeobecne
hrubšia ale ľahšia ako oceánska. Korene mladých horských pásiem siahajú miestami
až do hĺbky 70 km. Pevninská kôra sa skladá z hornín bohatých na kremík, sodík,
draslík a hliník. Oceánska kôra tvorí prevažnú časť zemského povrchu. Jej hrúbka
kolíše od 6 do 11 km a má vyššiu hustotu ako kôra kontinentov. Z tohto dôvodu
nie je vyzdvihnutá až do takých výšok a je zaplavená vodou. Najstaršie časti
oceánskej kôry nemajú viac ako 200 miliónov rokov a nepretržite sa vytvára z
materiálu plášťa v dlhých stredooceánsky chrbtoch na miestach divergentného
stretu dvoch litosférických platní.

Teória platňovej tektoniky hovorí o tom, že pod litosférou sa nachádza
astenosféra, ktorá je vo svojej vyššej časti plastická, vo väčších hĺbkach však
v dôsledku nárastu tlaku mení svoje vlastnosti a je pevná. Litosféra „pláva“ na
astenosfére a je rozlámaná na viacero veľkých a niekoľko menších platní,
nazývaných aj tektonické platne. Tieto platne sa voči ostatným pohybujú, pričom
môže dochádzať k ich stretom: konvergentné (dve platne do seba narážajú),
divergentné (dve platne sa od seba vzďaľujú), alebo transformačné (platne sa
pohybujú vedľa seba opačnými smermi). Pri stretoch nastávajú rôzne geologické
fenomény vrátane zemetrasenia, sopečnej činnosti, a pod.

Tektonické platne sú rozsiahle ploché telesá, ich hrúbka je v porovnaní s
plošným rozsahom pomerne malá. Tvorí ich buď samotná oceánska kôra, alebo
čiastočne oceánska a čiastočne kontinentálna. Platne sa vyznačujú schopnosťou
prenášať horizontálne pôsobiace sily na značné vzdialenosti, bez toho že by sa
sami výrazne týmito silami deformovali. Vedci sa preto domnievajú, že
najvýznamnejšie pôsobenie síl, pohyby a deformácie sa koncentrujú na okrajoch
platní. Za jeden zo všeobecne uznávaných zdrojov energie pohybujúcej platňami sa
považuje tepelný pohyb z plášťa smerom k povrchu, tzv. konvekcia. Ďalším zdrojom
pohybov platní je pôsobenie ťahu oceánskej kôry, ktorá sa neustále pohybuje
smerom od oceánskych chrbtov. Ťahové pôsobenie subdukujúcej oceánskej kôry podľa
dnešných predstáv dodáva asi 95% energie potrebnej pre pohyb platní a je
jednoznačne dominantným faktorom ovplyvňujúcim ich pohyb.

Zemský plášť zasahuje do hĺbky 2 890 km. Tlak v spodnej časti plášťa je ~140 GPa
(1,4×106 atmosfér). Z väčšej časti je zložený z materiálov bohatých na železo a
horčík. Ich bod topenia závisí od tlaku, ktorému sú vystavené. Napriek tomu, že
je tu vysoká teplota, kvôli vzrastajúcemu tlaku sú spodné časti tejto oblasti
považované za pevné, a iba vrchné časti sú tvárne (polotekuté). Zloženie
vrchného plášťa môžeme spoznať vďaka sopečnej činnosti, ktorá vynáša minerály
tvoriace vrchný plášť na povrch. Zemský plášť je vybudovaný prevažne z
kremičitanových minerálov s veľkou hustotou. Plášť sa delí na vrchný a spodný.

Zemské jadro má veľmi veľkú hustotu v porovnaní s plášťom. Jadro je tvorené
ťažkými prvkami, pričom prevažuje železo (80%). Za ním nasleduje nikel a nejaké
ľahké prvky, predpokladá sa, že sa v jadre nachádza napríklad síra. Ťažké prvky
sa do jadra dostali v raných štádiách vzniku Zeme. Vplyvom rádioaktívneho
rozpadu sa kovové prvky postupne roztavili, oddelili sa od nekovových
kremičitých látok a klesli smerom do stredu Zeme, zatiaľ čo kremičitany stúpali
k povrchu. Tento proces sa nazýva gravitačná diferenciácia. Táto roztavená
kovová hmota, prevažne železo s malou prímesou niklu tvorí zemské jadro s
priemerom asi 7 000 kilometrov. Teplo vystupujúce z jadra spôsobuje pomalú
cirkuláciu hmôt plášťa.

Zem má jediný stály prirodzený satelit, aj keď niektoré planétky sa môžu dočasne
dostať do gravitačného poľa Zeme a stať sa jej dočasným mesiacom (napr. planétka
2002 AA29). Priemer Mesiaca je 3 476 kilometrov, čo je približne 1/4 priemeru
Zeme. Zem je prvá planéta od Slnka, ktorá má mesiac a jediná planéta s iba
jedným satelitom, aj keď dlho sa za druhú takúto planétu považovalo Pluto. V
roku 2005 však Hubbleov vesmírny ďalekohľad objavil ďalšie dva mesiace Pluta a v
tom nasledujúcom roku bolo Pluto formálne vyradené spomedzi planét.

Mesiac zohráva mimoriadne dôležitú úlohu pri udržiavaní rotačnej osi Zeme v
určitých medziach, tiež pri tvorbe prílivu a odlivu na Zemi. Priemerná
vzdialenosť medzi Mesiacom na Zemou je 384 403 km, čo je asi asi 60 zemských
polomerov. Mesiac je v viazanej rotácii so Zemou, čo znamená, že jedna strana
Mesiaca ("privrátená strana") je stále obrátená k Zemi. Druhú, "odvrátenú
stranu", nie je možné zo Zeme z väčšej časti vidieť. Mesiac vykoná kompletný
obeh Zeme asi za jeden kalendárny mesiac, počas ktorého sa dívame na rôznu časť
jeho osvetlenej polovice. Hovoríme, že Mesiac má fázy. Zem a Mesiac obiehajú
okolo ich ťažiska, ktoré leží asi 4 700 km od zemského stredu (asi 3/4 cesty k
povrchu). Mesačná kôra je zložená z množstva rôznych prvkov, vrátane uránu,
tória, draslíka, kyslíka, kremíka, horčíka, železa, titánu, vápnika, hliníka a
vodíka. Jeho povrch je pokrytý desiatkami tisíc kráterov s priemerom väčším ako
1 km². Väčšina je stará stovky miliónov alebo miliardy rokov; neprítomnosť
atmosféry, počasia a nových geologických procesov zabezpečuje, že väčšina z nich
zostane prakticky navždy zachovaná. Krátery vznikli väčšinou v dôsledku dopadu
meteoritov.

Mesiac je zároveň jediným cudzím kozmickým telesom, po ktorého povrchu sa
prechádzal človek. V roku 1969 pristáli Neil Armstrong a Buzz Aldrin ako prví
ľudia na Mesiaci. Kozmická loď s ľudskou posádkou navštívila Mesiac ešte päťkrát
a počet ľudí, ktorí vystúpili na jeho povrch, dosiahol 12.

Prítomnosť veľkého množstva živých organizmov na Zemi je zjavná už z vesmíru.
Poukazujú na to obrovské zalesnené plochy, vystupujúce koralové útesy a v
neposlednom rade aj veľké množstvo kyslíka v zemskej atmosfére, ktorý sa tam
dostal ako produkt niekoľkých miliárd rokov fotosyntézy siníc a rastlín.

Ako jediná známa planéta, na ktorej sa vyvinul a pretrval život sa Zem stala
prototypom obývateľnej planéty. Vzdialenosť Zeme od Slnka, prítomnosť atmosféry
a jej vhodné chemické zloženie umožňujú, aby sa na väčšine jej povrchu udržala
voda v kvapalnom skupenstve. Tým je splnená základná podmienka, ktorú podľa
súčasných predstáv potrebuje život na svoj vznik. Od svojho vzniku obývajú živé
organizmy túto planétu už asi 3,8 miliardy rokov, čo predstavuje dve tretiny jej
histórie.

V súčasnosti je Zem obývaná podľa odhadov rádovo 1033 jednotlivých živých
organizmov, ktoré sa patria do vyše 1,5 milióna druhov. Formy života sú
rozmanité od najjednoduchších bezjadrových mikroskopických jednobunkovcov
(prokaryotov) cez väčšie jednobunkové prvoky s jadrom, riasy, rastliny, huby a
živočíchy. Súčasné druhy však pravdepodobne predstavujú len zlomok všetkých
druhov, ktoré sa na Zemi vyskytovali v minulosti. Živé organizmy obývajú celý
povrch Zeme, určitú vrstvu pod povrchom a spodné časti jej atmosféry. Nachádzajú
sa aj na tých (z hľadiska človeka) najextrémnejších stanovištiach: v hlbinách
oceánskych priekop bez slnečného svetla a tepla, kde je všetko vystavené
obrovskému hydrostatickému tlaku, v horúcich sírnych prameňoch, v Antarktickom
ľade, v najsuchších púšťach aj v oblastiach bez dýchateľného kyslíka. Oblasť
Zeme obývaná živými organizmami sa nazýva biosféra.

Biosféra a neživé zložky prírody, ako litosféra, hydrosféra a atmosféra, sú
navzájom tesne prepojené. Podieľajú sa na kolobehu mnohých látok, z ktorých
najznámejší je kolobeh vody. V prírode je však možné popísať kolobeh mnohých
kľúčových zlúčenín a prvkov, napríklad kolobeh kyslíka, kolobeh uhlíka, kolobeh
vápnika a podobne. Na všetkých týchto procesoch sa podieľajú tak živé, ako aj
neživé zložky prírody a život na Zemi by bez týchto kolobehov nebol možný.

Zem je tiež domovskou planétou ľudstva, ktoré žije v približne 200 nezávislých
štátoch. K aprílu 2014 žilo na Zemi približne 7 158 138 650 ľudí. Časť povrchu
Zeme, ktorá je obývaná alebo zreteľne pozmenená človekom, sa nazýva noosféra.

V starovekom Grécku bola bohyňou Zeme Gaia, ktorá sa zrodila z prvopočiatočného
Chaosu. Svojho manžela Urana zrodila sama zo seba a dala mu množstvo potomkov.
Predstavy o Gaii a jej potomkoch poznáme najmä z Homérovej Illiady a Oddysey a s
Hesiodovho Zrodenia bohov. V starovekom Ríme Gaii zodpovedala bohyňa Tellus
alebo Terra, ktorá však s Gaiou nebola celkom totožná. Tellus bola predovšetkým
božskou matkou pôdy, ktorá dávala vyrastať zo svojho lona rastlinám a tým sa
veľmi podobala ďalšej rímskej bohyni Cerere.



https://sk.wikipedia.org/wiki/N%C3%B3rsko

Nórsko, (dlhý tvar Nórske kráľovstvo, v miestnej jazykovej verzii bokmål celým
názvom Kongeriket Norge, vo verzii nynorsk Kongeriket Noreg, v reči národnostnej
menšiny Sami Norga) je štát v severnej Európe na Škandinávskom polostrove. So
svojou rozlohou 323 802 km² je 8. najväčším v Európe. Má zhruba 4,8 mil.
obyvateľov, z nich zhruba 10 % má zahraničný pôvod. Hlavným mestom je Oslo s asi
950 000 obyvateľmi. Štátnym zriadením je unitárnym štátom a parlamentnou
monarchiou. Susedí so Švédskom na väčšine svojej juhovýchodnej hranice a s
Fínskom a Ruskom na severovýchode. S Ruskom vedie spor o deliacu líniu
teritoriálnych vôd v Barentsovom mori. Pod nórsku suverenitu patrí tiež arktické
súostrovie Svalbard (Špicbergy, od roku 1920) a ostrov Jan Mayen v blízkosti
Islandu.

Nórsko je prevažne hornatá krajina, najvyššia hora Galdhøpiggen meria 2 469
metrov. V jej blízkosti ležia dva nórske ľadovce Jostedalsbreen a Jotunheimen,
lákajúce každý rok tisíce turistov. Na medzinárodnej ceste E16, spájajúcej Oslo
s Bergenom na západnom pobreží Nórska, sa nachádza Lærdalský tunel, najdlhší
cestný tunel na svete (24,5 km dlhý).

Nórske kmene spojil koncom 9. storočia Harald I. Krásnovlasý. V 11. storočí
prijala krajina kresťanstvo, v 16. storočí dánski kresťania prijali v celej
krajine luteranizmus. V rokoch 1450 – 1814 bolo Nórsko súčasťou Dánskeho
kráľovstva. Od roku 1905 Nórsko sledovalo prísnu neutralitu až do roku 1940, keď
ho okupovalo nacistické Nemecko. Po druhej svetovej vojne sa krajina stala
zakladajúcim členom NATO. Ústava, od roku 1814 veľakrát zmenená, dáva
zákonodarnú moc do rúk parlamentu, dedičný monarcha má len reprezentačnú
funkciu.

Nórsko sa rozprestiera v západnej časti Škandinávskeho polostrova od mysu
Lindesnes v Severnom mori po Severný mys v Severnom ľadovom oceáne, s celkovou
dĺžkou približne 1 700 km. Nórske pobrežie je členité a dlhé až 2 650 km,
Niektoré fjordy siahajú až 200 km do vnútrozemia. V blízkosti pobrežia sa
nachádza množstvo malých ostrovčekov a skjärov (plochých skál vyčnievajúcich nad
vodnú hladinu). Vnútrozemie je zväčša hornaté (celým Nórskom sa tiahne masív
Škandinávskych vrchov), najvyšší vrch je Galdhøpiggen – 2 469 m, vyššie položené
oblasti sú trvalo zaľadnené. Rieky sú krátke a prudké. V Nórsku sa nachádza aj
vodopád Vinnufossen, ktorý je najvyšší v Európe.

Nórske kráľovstvo je rozvinutým priemyselno-poľnohospodárskym štátom. Významná
je aj ťažba nerastných surovín, najmä ropy a zemného plynu na plošinách v
šelfoch Severného mora. Ako jeden z najlesnatejších štátov Európy, významný
podiel má aj ťažba dreva (okolo 10 miliónov m3 ročne), na čo nadväzuje drevársky
a papierenský priemysel. Nezanedbateľným prvkom je aj rybolov a spracovanie rýb
(z najvýznamnejších centier napr. Bergen, Stavanger alebo Trondheim) s ročným
úlovkom cca 300 tis. ton. Z ostatných priemyselných odvetví majú významný podiel
aj hutnícky, chemický, potravinársky a textilný priemysel.

V Nórsku sa 99,6 % elektrickej energie vyrába vo vodných elektrárňach, ktoré
majú ideálne podmienky kvôli rýchlotečúcim a strmým riekam.

Od reformácie sa drvivá väčšina obyvateľov hlási k luteranizmu. Väčšina
moslimov, rímskych katolíkov a pravoslávnych sú prisťahovalci z arabských
krajín, Poľska a balkánskych štátov.

Vlastné Nórsko sa delí na 19 krajov. Nórsko má aj dve integrálne zámorské
územia, a to ostrovy Jan Mayen a Svalbard. Ďalej má tri antarktické a
subarktické závislé územia: Bouvetov ostrov, Ostrov Petra I. a Zem kráľovnej
Maud.



https://sk.wikipedia.org/wiki/L%C3%ADda_Baarov%C3%A1

Lída Baarová, vlastným menom Ludmila Babková (* 7. september 1914, Praha – † 27.
október 2000, Salzburg, Rakúsko) bola česká herečka.

Študovala herectvo na konzervatóriu v Prahe a svoju prvú filmovú rolu dostala v
českom filme už ako 17-ročná. Jej matka vystupovala v niekoľkých divadelných
hrách a jej mladšia sestra, Zorka Janů, bola tiež filmovou herečkou. Jej prvou
láskou sa stal filmový režisér Karel Lamač. Ľudia, ktorí ju poznali, hovoria, že
"bola najkrajšou ženou, akú kedy videli". Predovšetkým český filmový režisér
Otakar Vávra povedal, že "jej krása pravdepodobne zaslepila každého muža, ktorý
sa s ňou stretol". Po tom, čo bol objavený jej herecký talent (vďaka
vyhľadávačom talentov z nemeckých filmových štúdií), opustila Prahu a
presťahovala sa do Berlína.

V Berlíne sa stretla s Gustavom Fröhlichom, nemeckým filmovým hercom, ktorý si v
niekoľkých filmoch s ňou zahral hlavnú rolu. V roku 1935 úspešne zažiarila v
nemeckom filme Barcarole a získala niekoľko pracovných ponúk z hollywoodskych
štúdií. Odmietla ich, no neskôr to ľutovala a povedala svojmu životopiscovi,
Josefovi Škvoreckému: Mohla som byť slávna rovnako ako Marlene Dietrich.

Po zásnubách s Gustavom Fröhlichom sa spolu presťahovali na okraj Berlína do
domu na niekdajšej ulici Karla Marxa č. 8 (Karl-Marx-Straße 8) poblíž rezidencie
Josepha Goebbelsa, ktorá sa nachádzala na Ostrovnej ulici 8 (Inselstraße 8).
Lída Baarová sa stala vyhľadávanou predstaviteľkou krásnych dievčat a mladých
žien a bola milenkou vtedajšieho nemeckého ministra propagandy Josepha
Goebbelsa. Na príkaz samotného Hitlera však musela Nemecko opustiť (dôvodom
bolo, že sa Hitler snažil udržať manželstvo Goebbelsa a jeho ženy Magdy.
Goebbels mu miesto toho ponúkol radšej svoju rezignáciu a chcel odísť, Hitler to
ale neprijal.

V roku 1941 odišla do Talianska, odkiaľ sa ešte pred koncom vojny vrátila do
Prahy. Na konci vojny utiekla do Nemecka, ale bola vrátená späť americkými
okupačnými orgánmi. Bola vyšetrovaná a väznená za údajnú kolaboráciu.

Vo väzení ju často navštevoval Jan Kopecký, ktorý, tak ako mnohí ďalší, ňou bol
uchvátený. Kopecký bol blízkym príbuzným prominentného politika v povojnovej
československej vláde, a vďaka nemu sa mu podarilo vyslobodiť Lídu Baarovú z
väzenia. V roku 1949 sa zobrali a vytvorili kočovnú hereckú spoločnosť, ktorá sa
živila bábkovým divadlom, než utiekli do Rakúska. Odtiaľ Jan Kopecký emigroval
ďalej do Argentíny, zanechajúc Lídu v sanatóriu, aby sa tam zotavila. V Rakúsku
sa pokúsila (neúspešne) o obnovenie hereckej kariéry, no Anton Walbrook, ktorý
bol počas vojny prenasledovaný pre svoju sexuálnu orientáciu, odišiel od filmu,
do ktorého bol obsadený spolu s ňou. Aby utiekla následnej nenávistnej kampani
médií, odišla do Argentíny, kde žila v extrémnej chudobe. Rozhodla sa vrátiť do
Talianska], no jej manžel zostal v Argentíne, a tak sa napokon v roku 1956
rozviedli. Po návrate do Talianska sa objavila v niekoľkých filmoch, vrátane
Felliniho filmu I Vitelloni z roku 1953, kde hrala ženu bohatého obchodníka. V
roku 1958 sa presťahovala do Salzburgu, kde vystupovala v divadle. V roku 1969
sa vydala za švédskeho profesora Kurta Lundwalla († 1972).

V 90. rokoch 20. storočia sa Lída Baarová znovu objavila na českej kultúrnej
scéne. Vydala svoju autobiografiu a v roku 1995 natočila film Sladké hořkosti
Lídy Baarové (Lída Baarová's Bittersweet Memories), ktorý v roku 1996 vyhral
cenu na festivale Art Film v Trenčianskych Tepliciach.

Lída Baarová, trpiaca Parkinsonovou chorobou, zomrela v roku 2000 v Salzburgu,
kde žila sama na statku. Jej popol bol uložený v Prahe, na cintoríne v mestskej
časti Strašnice, kde odpočíva vedľa svojich rodičov a sestry Zorky Janů. Krátko
po jej smrti Bohumil Doležal (Události, 8. november 2000) komentoval jej
neustále obviňovanie, bezdôvodné tvrdenia a mediálnu nenávistnú kampaň, ktorá
bola súčasťou života Lídy Baarovej od konca 2. svetovej vojny, a neprestala
dokonca ani po jej smrti. Napísal: „Z liberálneho (a pravdaže tiež kresťanského)
stanoviska je to neprípustné, dýcha z toho pseudomorálka zvieracej svorky. Z
osobného vzťahu (samozrejme pokiaľ nejde o skutočnú deviáciu) sa človek nemá čo
zodpovedať pred ľudskými inštitúciami.“



https://sk.wikipedia.org/wiki/Byzantsk%C3%A1_r%C3%AD%C5%A1a

Byzantská ríša (iné názvy: Byzancia, Byzant, Byzantsko, pre rané obdobie:
Východorímska ríša alebo Východorímske cisárstvo; obyvateľ Byz. ríše sa volá
Byzantínec), je umelý názov pre východnú, grécko-orientálnu časť Rímskej ríše a
pre nadväzujúci stredoveký štát. Táto ríša existovala medzi 3. stor./4. stor. po
Kr. (tradične sa uvádza rok 395) a rokom 1453.

Sama seba chápala ako neprerušeného pokračovateľa Rímskej ríše a aj sa tak
oficiálne nazývala. Oficiálny grécky názov štátu bol Ρωμαική Αυτοκρατορία
(Romaiké Autokratoria, teda Rímska ríša), alebo Αυτοκρατορία των Ρωμαϊων
(Autokratoria ton Romaion, Ríša Rimanov) Hlavným mestom bol Konštantínopol (po
slovensky tiež Carihrad, dnes Istanbul), ležiaci na hranici medzi Európou a
Áziou.

Ríša sa pôvodne rozkladala vo východnom Stredomorí (najmä v dnešnom Grécku a
Turecku), epicentrom ríše bola Malá Ázia neskôr sa jej územie postupne
redukovalo smerom k Carihradu.

Byzantská ríša počas svojej existencie nikdy nebola označovaná ako „Byzantská“.
Volala sa až do svojho konca Βασιλεία (τῶν) Ῥωμαίων (Basileia tón Rómaión – Ríša
Rimanov) alebo Ῥωμαϊκὴ αυτοκρατορία (Rómaiké autokratoria – Rímske cisárstvo)
alebo skrátene Ῥωμανία (Rómania – pribl. „Rímsko“). Aj samotní Byzantínci sami
seba označovali ako Rimania (Ῥωμαίοι – Rómaioi). Takto sa nazývalo grécke
obyvateľstvo až do 19. stor. a čiastočne aj dnes. Slovo Gréci
(Έλληνες – Hellénes) sa používalo len pre predkresťanské, pohanské grécke
kultúry a štáty.

Názov Byzantská ríša, odvodený od Byzantium čiže latinizovanej formy pôvodného
gréckeho mena (Βυζάντιον -Byzántion) predchodcu hlavného mesta, vymyslel a
popularizoval francúzsky historik 18. stor. Montesquieu, lebo tak ako vtedy
mnohí považoval ríšu za dekadentnú a preto nehodnú mena Rímska ríša.

Do roku 476 (zánik Západorímskej ríše) je technicky vhodnejšie používať
označenie Východorímska ríša.

Byzantská ríša bola zmesou rímskeho štátnictva, gréckej kultúry a kresťanského
náboženstva. Cisár (autokrator) bol fakticky neobmedzeným vládcom ríše a cirkvi
(cézaropapizmus). Až do stredného stredoveku bola ríša kultúrne najvyspelejším
štátom Európy aj islamského sveta. Základnými dvoma hodnotami ríše bolo
kresťanstvo a „rímske“ občianstvo.

Až do čias cisára Herakleia možno ríšu aspoň v oficiálnom prejave
charakterizovať ako latinskú (pozri aj Staroveký Rím). Za Herakleia došlo k
helenizácií ríše – o. i. sa úradným jazykom stala gréčtina namiesto latinčiny -,
no národná identita obyvateľstva bola už aj predtým, v podstate grécka (jazyk
literatúry, cirkvi, administratívy a obchodu). Hoci na území ríše žilo veľa
národov (Gréci, Arménci, Židia, Egypťania, Sýrčania, Ilýri a Slovania) bolo
územie ríše už po stáročia helenizované (t. j. patriace do gréckeho kultúrneho
okruhu). V ríši vznikla aj grécko-pravoslávna forma kresťanstva. Byzantínci sami
seba nazývali Romaios (Riman) „christianos orthodox“, čiže pravoslávny kresťan.

Významnými mestami boli Konštantínopol, Antiochia, Efez, Thessaloniki a
Alexandria. Významnými časťami ríše boli spočiatku aj orientálne provincie. Po
ich strate sa centrálnym územím stala Malá Ázia, o ktorú pre jej hospodársku
dôležitosť Byzancia aj často bojovala. Práve strata Malej Ázie (čiastočne v 11.
stor., definitívne v 14. stor.) zredukovala Byzanciu zo svetovej na regionálnu
veľmoc a napokon na malý štát.

Charakteristická pre Byzantskú ríšu bola aj rozsiahla a prísne organizovaná
byrokracia s centrom v hlavnom meste Konštantínopole, čím sa odlišovala od (a
vývojovo predbehla) ostatných stredovekých štátov, založených na feudálnom
usporiadaní spoločnosti. Úradníci z Konštantínopolu hrali často dôležitú úlohu v
najvyššej byzantskej politike. Štát mal aj štátne monopoly a disponoval
obrovskými finančnými prostriedkami.

V staršom európskom dejepisectve sa Byzancia často charakterizovala ako
dekadentná, poloorientálna despocia (napr. Edward Gibbon). Tento názor bol už
však veľakrát vyvrátený. Naopak sa zdôrazňuje, že Byzancia fungovala ako
neoceniteľný sprostredkovateľ antických poznatkov a hodnôt, a že bola ochranným
štítom voči rôznym národom z východu (Peržania, Arabi, seldžuckí Turci, osmanskí
Turci a pod.). Navyše na gréckom východe nikdy nenastal tak rapídny úpadok
antickej kultúry, ako na latinskom západe. V Konštantínopole sa udržiavali také
charakteristické znaky antickej kultúry, ako hipodróm, monumentálne kúpele,
prepychové paláce, divadlo a celkové usporiadanie mestskej architektúry.

Symbolický začiatok Východorímskej/Byzantskej ríše je sporný, pretože už
napríklad cisár Dioklecián (284 – 305) (pozri pod Staroveký Rím) rozdelil svoju
ríšu de facto na východ a západ. Potom sa ríša niekoľkokrát rozdelila a znovu
zjednotila. Celkovo sa však uvádzajú roky medzi vládou Konštantína Veľkého
(306/324 – 337) a 7. storočím, najčastejšie snáď rok 395, kedy krátko pred
svojou smrťou cisár Theodosius Rímsku ríšu definitívne rozdelil medzi svojich
synov.

Vo vonkajších vzťahoch musela ríša po porážkach Juliána Peržanmi (363) a Valensa
Vizigótmi pri Adrianopole (378) bojovať proti Peržanom, Germánom, Hunom (od
375), Avarom (od 60-tych rokov 6. stor.).

Najväčší rozmach a kultúrny rozkvet dosiahla ríša za cisára Justiniána I.
(527 – 565), ktorý sa pokúsil obnoviť Rímsku ríšu v jej bývalých
hraniciach – najmä znovu zjednotiť východorímske provincie s Itáliou, ktorú po
páde Západorímskej ríše r. 476 obsadili Ostrogóti. Justiniánove plány však
zostali neuskutočnené. Polstoročie, ktoré nasledovalo po jeho smrti vyplnili
boje s útočiacimi Avarmi, Slovanmi, ale hlavne s Perzskou ríšou, ktorá
ohrozovala samotnú existenciu Byzancie.

Cisár Herakleios zaviedol dôležité vojensko-správne reformy a zaviedol gréčtinu
ako úradný jazyk.

Po definitívnej porážke Peržanov sa na ich mieste objavil oveľa nebezpečnejší
súper – Arabi, ktorí roku 637 dobyli Jeruzalem. V nasledujúcich storočiach
viedla Byzantská ríša boje s prenikajúcimi Arabmi. Víťazstvo nad Arabmi roku 718
znamenalo koniec bezprostredného arabského nebezpečenstva pre ríšu. Na severe sa
však objavili Bulhari.

Z osobného presvedčenia vydal byzantský cisár roku 730 edikt, ktorým prikázal
zničiť obrazy svätých, čím vyvolal ikonoklazmus (obrazoborectvo) a s ním spojenú
dlhodobú cirkevnú krízu (do roku 843).

Zastavenie arabskej (718) aj bulharskej (814) expanzie a ukončenie ikonoklazmu
(843) znamenalo nástup obdobia nového nebývalého rozkvetu ríše, ktoré sa
skončilo až v období križiackych výprav. Prekvitalo aj stavebníctvo a
dejepisectvo. Rozmach sa prejavil upevnením byzantského štátu vnútornými
reformami za Basilea I. (867 – 886) a Leva VI. (886 – 912), ale hlavne
stabilizáciou pomerov na Balkáne po porážke a likvidácii prvého bulharského
štátu za Basilea II. Bulharobijcu (976 – 1025).

Obdobie tzv. úradníckych cisárov (1025 – 1081) z macedónskej dynastie
(867 – 1056), bolo obdobím krízy. Počas tohto obdobia častých zmien o trón
bojovali o trón úradníci z Konštantínopolu a maloázijsko-trácki vojenskí
velitelia. Významnejším vládcom bol úradník Konštantín IX. Monomachos
(1042 – 1054), ktorý krízu dočasne prerušil.

Orientálne civilizácie zanechali v kultúrnom vývoji Byzantskej ríše značný
vplyv, ktorý bol jedným z faktorov, vedúcich k odcudzeniu dvoch kultúrnych
európskych sfér – východnej a západnej. Tento rozličný vývoj našiel svoj výraz
predovšetkým v rozdelení jednotnej kresťanskej cirkvi na katolícku (západnú) a
pravoslávnu (východnú) v roku 1054 (tzv. východná schizma). Nie je náhodné, že
práve v tomto období vlády slabších cisárov – popri kríze v iných
oblastiach – došlo k oživeniu helenistických tradícií v umení a literatúre, čo
zdôraznilo svojbytnosť civilizačného základu Byzantskej ríše.

Obdobie 1081 – 1204 je v znamení zápasu so seldžuckými Turkami, ktorí sa
objavili 1080 v Malej Ázii. Do tohto boja sa prostredníctvom križiackych výprav
dostal celý európsky Západ.

Dynastii Komnenovcov (1081 – 1185) sa podarilo prostredníctvom boja aj
diplomacie prinavrátiť na krátky čas Byzantskej ríši významné postavenie. Veľmi
vzdelaný cisár Manuel I. (1143 – 1180) rozšíril vplyv ríše na celý Balkánsky
polostrov. Manuelove vojská boli však nakoniec totálne porazené spojenými
seldžuckými vojskami pri Myriokefalone roku 1176. Touto porážkou Byzancia navždy
stratila dôležitú Malú Áziu v prospech seldžuckých Turkov a stratila tak aj
svoje veľmocenské postavenie v Prednej Ázii.

Za krátkej vlády Angelovcov (1185 – 1204) rozpornosť cieľov, ktoré každá zo
zúčastnených skupín očakávala od križiackych výprav, rozdielnosť predstáv o
osude dobytých území, zásahy pápeža a hlavne obchodné záujmy bohatých Benátok
vytvorili na začiatku 13. stor. zložitú situáciu, ktorá vyústila do otvoreného
boja križiakov s Byzantskou ríšou. A tak roku 1204 križiaci a Benátčania dobyli
v štvrtej križiackej výprave Carihrad a Byzantská ríša na niekoľko desaťročí
zanikla.

Pôvodná dohoda hneď potom, čo križiaci a Benátčania dobyli Carihrad, vyzerala
tak, že sa Byzantská ríša začiatkom roku 1204 rozdelila nasledovne:.

Potom čo cisársku korunu odmietol benátsky dóža, stal sa cisárom Latinského
cisárstva (oficiálne nazývaného „cisárstvo Romania“) gróf Balduin Flámsky. Keďže
územie Latinského cisárstva mimo Carihradu bolo treba ešte fyzicky dobyť a každá
pomoc bola potrebná, dostal Balduinov protikandidát na trón križiak Bonifác
Montferratský (ktorý už mal pridelenú veľkú časť Macedónie) roku 1204 od
Balduina do léna aj Thrákiu so Solúnom. Vzniklo tak Solúnske kráľovstvo. Benátky
si zabezpečili pobrežie a v niektorých oblastiach (napríklad v Bitýnii) vznikli
grécke štáty, čo križiaci neplánovali.

Trocha neskôr vzniklo aj Veľké Valašsko. Tento štát v Tesálii bol už predtým
(12. stor.) viac-menej nezávislé územie obývané Valachmi od Dunaja. Roku 1204
pripadol Epirskému kniežatstvu, ale čoskoro sa osamostatnil, po komplikovaných
pomeroch začiatkom 14. stor. pripadol roku 1333 obnovenej Byzantskej ríši.

Oslobodzovací boj o obnovu ríše vyšiel z Nikajského cisárstva, čiže jednej z
mála oblastí, ktoré si po roku 1204 zachovali samostatnosť ako grécky štát aj
počas latinského (križiackeho) panstva v Carihrade. V roku 1261 Michal VIII.
Palaiologos (1259 – 1282) dosadol na carihradský trón ako cisár obnovenej
Byzantskej ríše. Početné vonkajšie a vnútorné konflikty za jeho vlády však ríšu
tak vyčerpali, že už nemala síl brániť sa proti novému nepriateľovi – osmanským
Turkom, ktorí sa za Michalovej vlády objavili v Malej Ázii. Bojovalo sa aj proti
Srbom. Roku 1350 sa v Carihrade dostali k moci hesychasti (sociálnorevolučná a
asketická mníšska strana), ktorí odvtedy – aj napriek opačným snahám
cisárov – trvalo bránili cirkevnému zjednoteniu (únii) s Rímom, bez ktorého však
západ nebol ochotný Byzancii pomôcť. Toto bolo ríši osudným. 1354 osmanskí Turci
prenikli na európsky kontinent, od roku 1379 (s prestávkou v rokoch 1402 – 1424)
bola Byzancia vazalským štátom Osmanskej ríše a okolo roku 1400 už Byzantská
ríša pozostávala len z dvoch oddelených území: Carihrad s okolím a prosperujúca
Morea (Mistra) v strede Peloponézu. Cisár Ján VIII. (1425 – 1448) sa naposledy
pokúsil o cirkevné zjednotenie s Rímom tým, že roku 1439 uzavrel s pápežom tzv.
florentskú úniu, ktorú však domáce obyvateľstvo Byzantskej ríše odmietlo.
Dobytím Carihradu (1453) a Morey (1460) osmanskými Turkami sa Byzantská ríša
definitívne zanikla.

Centrálne úrady sídlili v cisárskom paláci medzi Hagiou Sofiou a Hipodromom v
Carihrade. Civilní a vojenskí úradníci a nositelia čestných titulov boli
hierarchicky naviazaní na osobu cisára. Každý hodnostár sa zúčastňoval na
palácovej bohoslužbe v príslušnom obleku.

Cisár Herakleios v 7. stor. rozdelil centrálnu správu na ministerstvá
(logothézie). V roku 899 existovalo asi 60 ministerských úradov, ktoré často
zastávali eunuchovia. Magister officiorum (neskôr Logothetes tou dromou) bol
hlavný minister, riadil diplomatickú službu v cisárskej kancelárii, arzenály
zbraní, poštový systém, bodyguardov, hraničné vojská a tajnú políciu. Mestský
prefekt (eparchos) Carihradu zastupoval cisára v neprítomnosti. Podobná
hierarchia existovala v správe patriarchátu. Správu provincií vykonávali
pretoriánski prefekti, pričom pretoriánsky prefekt pre orient sídliaci v
Carihrade bol zároveň ministrom vnútra.

Za cisára Herakleia sa zaviedlo zriadenie založené na themách (gr. thema):
Roľníci dostali pozemky za dedičnú povinnú vojenskú službu a cudzí žoldnieri
boli nahradení domácim profesionálnym vojskom, ktoré sa skladalo z thém. Thema
označuje súčasne (a pôvodne) vojenský oddiel, ako aj (neskôr) správnu jednotku
založenú na súčasnej vojenskej a správnej administratíve a riadené „stratégom“
(vojenským guvernérom). Toto zriadenie sa používalo až do 11. storočia.

Senát hlavného mesta (synklétos) ako inštitúcia dosiahol svoj vrchol asi v 7.
stor. Vtedy boli senátormi prevažne vyšší úradníci. Od čias Leva VI. (886 – 912)
mal senát už len poradnú funkciu a rozhodujúcim sa definitívne stalo vojsko.

Podobne ako rímska armáda aj byzantské vojsko si udržiavalo vysokú úroveň
disciplíny, taktickej zdatnosti a organizácie. V neskoršej antike pozostávalo z
pohraničných zborov (limitanei) a z mobilnej poľnej zálohy (comitatenses).
Rozhodujúcou zložkou byzantskej brannej moci bolo ťažké jazdectvo tvorené
katafraktami. Na východných arabských hraniciach operovala zvláštna ťažkoodená
kavaléria, tzv. Akrites. Veľkej pozornosti sa tešili teoretické úvahy o
stratégii a vojenstva a niektorí cisári dokonca spísali vlastné názory o umení
vojny. Zrejme najviac vošiel do známosti Strategikon od Maurikia, Vďaka ktorému
poznáme taktiku neskororímskeho vojska. Po začatí arabských výbojov preukázala
ríša svoju vitalitu a pružnosť osvojením defenzívnejšej strategickej koncepcie.
Od 7. storočia sa preto byzantské územie členilo na themy, vojenské a
administratívne celky na čele s veliteľom s hodnosťou strategos (generál). Týmto
sa zrušilo staré usporiadanie vojska z 3. stor. Lokálna domobrana strážiaca
jednotlivé themy dokázala zadržať najprudšie útoky Kalifátu medzi 7. a 9.
storočím. Jadro byzantského vojska sa skladalo z elitných profesionálnych
oddielov nazývaných tagmy (tagmata), dislokovaných najviac v blízkosti
Carihradu. Išlo o pokračovanie neskororímskej cisárskej stráže (scholae
palatinae, numeri). Veliteľom tagmát bol tzv. domestikos. Po zažehnaní arabského
nebezpečenstva prechádzali Byzantínci približne od polovice 9. storočia pozvoľna
do ofenzívy, kulminujúcej za panovania vojenských cisárov Nikefora II., Jána I.
Tzimiska a Basileia II. v 10. storočí. V dôsledku expanzie stratila themy vo
vnútrozemí svoje opodstatnenie, postupne sa demilitarizovali a boli podriadené
civilnej správe.

Keď sa systém themovej domobrany v 11. storočí fakticky rozložil, Byzantínci sa
museli v stále väčšej miere spoliehať na zahraničných žoldnierov. S vytrvalým
nedostatkom vlastných vojenských síl sa komnenovskí cisári snažili vyrovnať
udeľovaním prónií, daňových výnosov z pôdy výmenou za vojenské služby. Tým ale
priživovali proces postupnej feudalizácie ríše, podkopávajúci autoritu
carihradskej vlády. Počas väčšiny svojej existencie najímala byzantská armáda do
svojich radov cudzích žoldnierov. V časoch kríz v 11. a ďalších storočiach sa
potom neraz stretávala s ich nespoľahlivosťou a vzburami. Jazdu dopĺňali muži
germánskeho, hunského, kumánskeho, alanského či turkického pôvodu, naproti tomu
ťažká pechota sa regrutovala z bojovníkov pochádzajúcich zo severnej a západnej
Európy. Asi najslávnejšou žoldnierskou jednotkou v Byzancii bola elitná
varjažská garda.

Popri pozemných silách spočívala obrana ríše na byzantskom námorníctve,
vybavenom rýchlymi galérami, nazývanými dromóny, a používajúcom tajnú zbraň, pre
ktorú sa vžilo označenie „grécky oheň“. Byzantská námorná prevaha v oblasti
východného Stredomoria pretrvala do 11. storočia, keď vzrástla sila talianskych
obchodných republík.

Vojaci mali dobré vybavenie, pozostávajúce z meča, štítu a často aj oštepu,
prilby a panciera. Počas trvania Byzantskej ríše sa vybavenie obmieňalo, no
typickým na dlhú dobu ostáva lamelový pancier, klivanion a chrániče slabín
pterygy. Byzantskí Gréci vynašli aj typickú zbraň stredoveku, tzv. katapult
trebuchet.

Byzantskí cisári si podobne ako ich rímski predchodcovia nárokovali zvrchovanosť
nad všetkou kresťanskou ekuménov, hoci realita sa od tejto teórie diametrálne
odlišovala. Po páde Ríma sa ríša musela potýkať s náporom rozmanitých
nepriateľov, ktorých hrozivosť zvyšovala strategická nevýhodnosť geografickej
polohy Byzantíncov nútených k boju na dvoch frontoch. Vzhľadom na počet
protivníkov nepostačovala na ich elimináciu prostá vojenská sila. Byzantínci sa
teda museli uchyľovať k diplomacii, ktorú pokladali za určitú formu vojny inými
prostriedkami.

Väčšina národov, s ktorými ríša prichádzala na svojej severnej hranici do styku,
pôvodne nemala formalizované štátne a spoločenské štruktúry. S postupným
rozvojom základných politických, náboženských a hospodárskych inštitúcií sa
tieto celky stávali predmetom intenzívnejšieho záujmu byzantskej diplomacie. Tá
uplatňovala voči zahraničným subjektom škálu rozličných nástrojov: nepriateľskí
vládcovia boli obdarovaní honosnými titulmi, členovia iných panovníckych rodov
boli vyžadovaní do Carihradu, cudzie posolstvá bola zadržované na území ríše, na
cudzincov pri tom neraz silno zapôsobilo bohatstvo a prepych Byzancie, a tým
boli podnecovaní na prijímanie byzantských spoločenských hodnôt a postojov.
Byzantínci neváhali vynakladať značné sumy peňazí na motivovanie odľahlejších
kmeňov a národov k útoku na svojich susedov a zasahovali do vnútorných pomerov
iných štátov vyvolávaním povstaní a vzbúr. Ako diplomatický prostriedok na
zaistenie svojej bezpečnosti používali aj šírenie kresťanstva.

Byzantské hospodárstvo patrilo po celé storočia k najrozvinutejším v Európe a
Stredomorí, pričom ekonomika západoeurópskych krajín sa byzantskej nedokázala
vyrovnať až do neskorého stredoveku. Na rozdiel od Západorímskej ríše, kde sa
mestský systém fakticky v 4. stor. zrútil a moc preberali lokálni magnáti, ktorí
oslabovali centrálnu moc, sa Byzancia nemusela potýkať s týmito problémami a tak
si mestské centrá udržali svoju antickú charakteristiku, až do slovanských a
arabských vpádov, výnimku tvoril Konštantínopol, kde úpadok nenastal. Vláda
ostala stabilná a nebola rozkladaná bohatými statkármi, tak ako na západe.
Ekonomickej stabilite Byzancie uštedrila zásadný zásah arabská expanzia vedúca k
prechodnému úpadku a stagnácii. V druhej polovici 8. storočia nastal v tomto
vývoji obrat smerom k pozvoľnému ekonomickému oživeniu. Od 10. až do konca 12.
storočia poskytovala Byzancia obraz blahobytu, ktorým boli oslnení cestovatelia
z cudzích krajín, uchvátení bohatstvom nazhromaždeným v hlavnom meste. Opätovný
pokles privodila štvrtá križiacka výprava, ktorá spôsobila hospodársku pohromu,
z ktorej sa ríša nikdy úplne nespamätala. V priebehu 11. až 13. storočia si
Benátky a Janov vynútili značné privilégia, zvýhodňujúce ich voči byzantskej
konkurencii. Vzrastajúci vplyv talianskych republík v celom regióne východného
Stredomoria nútil ríšu k podriaďovaniu sa ich ekonomickým cieľom. Palaiologovskí
cisári sa usilovali o nastolenie podmienok umožňujúcich nový vzostup, hoci
byzantský štát už nedokázal získať patričnú kontrolu nad vonkajšími ani domácimi
ekonomickými činiteľmi.

Rovnako ako v Rímskej ríši aj v Byzancii spočívalo ťažisko hospodárskej
produkcie v poľnohospodárstve. Po väčšine byzantských dejín oscilovala sociálna
štruktúra vidieckych oblastí medzi dvoma protipólmi: veľkostatky obhospodarované
závislými roľníkmi (paroikoi) a dedinskými komunitami pozostávajúcimi zo
slobodných držiteľov drobných usadlostí. Dedinské spoločenstvá sa v snahe
prispôsobovala neistým podmienkam nepretržitých vojen s Arabmi, naproti tomu
veľkostatky zažívali svoj rozmach v pokojnejších pomeroch od 10. storočia a v
ďalších storočiach úplne prevládali. Súbežne s rastúcou rolou veľkostatkov sa
stierali rozdiely v statuse slobodných roľníkov a paroikov, prevažne v
neprospech prvo menovaných. Tento vyššie popisovaný systém mal základ v
neskororímskej spoločnosti, pričom ale nevyústil do feudalizmu, tak ako v
barbarských štátoch na území bývalej Západorímskej ríše.

K najdôležitejším hospodárskym odvetviam ríše sa radil obchod. Konštantínopolu
prislúchalo postavenie jedného z kľúčových centier hodvábnej cesty, ktorá
spájala rozľahlé oblasti Eurázie. Okrem hlavného mesta patrila pri
sprostredkovaní výmeny tovaru zásadná rola emporiám, akými boli Solún, Trapezunt
alebo Smyrna. Zrejme najvýznamnejšiu exportnú komoditu tvorili textilné
produkty. Hodváb, ktorého výroba a predaj bola podrobená cisárskemu monopolu,
bol z Byzancie vyvážaný do Egypta a objavoval sa aj v Bulharsku a na Západe.
Štátny aparát striktne dohliadal na vnútorný aj na medzinárodný obchod a mal
výhradné právo razenia mincí. Vysoká miera centralizácie sa prejavovala pri
kontrole vyšších úrokových sadzieb a regulácii aktivít remeselných a výrobných
spoločenstiev, na ktorých produkciou prejavovala vláda obzvlášť veľký záujem. V
časoch krízy uskutočňovali cisári a ich úradníci opatrenia na zabezpečenie
zásobovania hlavného mesta a na udržanie nízkych cien obilnín.

Ťažiskovým rysom byzantskej civilizácie bola dôležitosť náboženstva v oficiálnej
ideológii ríše, pričom štát a cirkev, reprezentovaní cisárom a carihradským
patriarchom, nachádzali styčný bod v svojej oddanosti pravej viere. Ortodoxia
fungovala ako kľúčový činiteľ spoločenskej a politickej súdržnosti Byzancie,
hoci kresťania a cirkev v ríši netvorili homogénny celok, ale sa často vplyvom
vyhrotených dogmatických sporov vnárali do vnútorných rozbrojov.

Rané kresťanstvo sa prudko rozvíjalo v východných provinciách rímskej ríše a
neskôr na území Byzancie sa teda stalo miestom vzniku početných herézií. V 4.
storočí sa tu rozvinul arianizmus a v nasledujúcom storočí nestoriánstvo,
christologický smer presadzovaný konštantínopolským patriarchom Nestoriusom
zavrhli koncilom v Efeze v roku 431. Rozkol v cirkvi pokračoval po chalkedónskom
koncile, konanom v roku 451, jeho závery odmietli kresťania v Egypte a Sýrii
obviňovaní z monofyzitizmu. Tým si vyslúžili tvrdé perzekúcie zo strany
niekoľkých cisárov, ktoré ustali až s počiatkom islamskej expanzie v 7. storočí.
Boli síce urobené isté kroky k zmiereniu sa s monofyzitmi príklonom ku
kompromisnejším náukám, ako bol napríklad monoteletizmus, preferovaný Herakleiom
a jeho vnukom Konstantom II., no na Treťom carihradskom koncile prebiehajúcim v
rokoch 680 až 681 bol monoteletizmus odsúdený.

Ortodoxných kresťanov postihla veľká kríza v súvislosti s ikonoklastickým
hnutím, tešiacim sa podpore cisárov v rokoch 730 až 787 a znovu v rokoch 815 až
843. Konflikt sa odohrával medzi ikonodulmi, zástancami uctievania ikon, a
ikonoklastami, odporcami kultu obrazov. Ikony dal zakázať Lev III., čím začali
rozhorčené konflikty dosahujúce najsilnejšiu intenzitu za Konštantína V. . V
roku 787 cisárovná Irena zvolala Druhý nikajský koncil, na ktorom boli ikony
znovu povolené. Irena dokonca zvažovala alianciu s Karolom Veľkým, usilujúcim sa
o spojenie oboch polovíc kresťanstva, no tento zámer skončil bez úspechu. V
úvode 9. storočia nastala nová fáza prenasledovania obrazov, trvajúca do roku
843, keď bol ikonoklazmus definitívne zapudený.

Všetky tieto vnútorné sváry negatívne poznamenali vzťahy medzi východnými a
západnými kresťanmi. Krátko po skončení ikonoklastickej etapy byzantských dejín
sa udiala Fotiova schizma, v rámci ktorej sa pápež a carihradský patriarcha
Fotios vzájomne exkomunikovali. Prehlbujúce sa odcudzenie vyvrcholilo v roku
1054, keď za patriarchu Michaela Kerularia došlo k cirkevnému rozkolu
označovanému ako tzv. Veľká schizma. Roztržka bola zavŕšená v roku 1204 dobytím
a vyplienením Carihradu počas štvrtej križiackej výpravy, načo bolo sídlo
patriarchov dočasne presunuté do mesta Nikaia. V 14. storočí získalo na význame
mystické učenie hesychazmus, šíriace sa najviac v asketickom prostredí mníšskych
komunít. Okrem toho boli podniknuté pokusy o prekonanie schizmy, konkrétne v
rokoch 1274 a 1439, ktoré však stroskotali na odpore ortodoxných kresťanov.

Byzantská ríša bola etnicky rôznorodým štátom, ktorého obyvateľstvo pozostávalo
z Grékov, helenizovaných obyvateľov Anatólie, Arménov, Ilýrov, Slovanov,
Aramejcov, Koptov a iných národov. Počet obyvateľov ríše možno určiť len s
ťažkosťami, hoci sa dochovalo zanedbateľné množstvo informácií o jej demografii.
Warren Treadgold odhaduje, že v polovici 5. storočia žilo vo Východorímskej ríši
okolo 16 miliónov ľudí. Následkom straty východných provincií, zavinenej
arabskou expanziou, poklesol počet obyvateľov Byzancie koncom 8. storočia na asi
7 miliónov, ale počiatkom 11. storočia vzrástla na 12 miliónov. Po obnovení ríše
za Palaiologovcov panovali byzantskí cisári na sklonku 13. storočia nad asi 5
miliónmi poddaných a odvtedy počet obyvateľov sústavne ubúdal až do pádu
Carihradu v roku 1453.

Najhustejšie zaľudnené regióny sa nachádzali v ázijskej časti ríše, predovšetkým
pri egejskom pobreží Malej Ázie. Čo sa týka miest, pozíciu najväčšej metropole
zaujímal Carihrad, preukazujúci v 4. a 5. storočí výrazný nárast počtu
obyvateľov. V čase svojho založenia mal okolo 30 000 obyvateľov, no za čias
Justiniána I. sa tu tiesnilo takmer 400 000 ľudí. Naproti tomu Rím vtedy obývalo
nanajvýš 100 000 ľudí. Popri Carihrade existovalo ešte niekoľko porovnateľne
veľkých centier, napríklad Alexandria s 300 000 obyvateľmi alebo Antióchia
majúca zhruba 250 000 obyvateľov. Po nich nasledovali iné významné mestá,
konkrétne Efez, Smyrna, Trapezunt, Edessa, Nikaia a Solún. V 6. storočí sa
prihodila séria prírodných pohrôm a epidémií, ktoré spolu s nepretržitými
vojnami negatívne poznamenali ľudnatosť ríše. O storočie neskôr Byzancia
stratila Sýriu, Egypt a Afriku, naďalej teda kontrolovala iba dve dôležitejšie
mestá: Carihrad a Solún. Carihrad postihol kvôli problémom so zásobovaním a
opakujúcim sa morovým nákazám v 6. a 7. storočí značný úbytok obyvateľstva. Až v
polovici 8. storočia došlo v tomto smere k obratu, takže za macedónskej dynastie
vzrástol počet obyvateľov hlavného mesta na 300 000 a za Komnenovcov sa zvýšil
na 500 000. Od 13. storočia vykazoval vývoj počtu obyvateľov Carihradu v zásade
zostupnú tendenciu a v čase dobytia mesta Turkami žilo v jeho hradbách okolo
50 000 ľudí.

Z jazykového hľadiska bola pre neskoršiu antickú byzantskú spoločnosť typická
diglosia. V armáde, na cisárskom dvore a v správe, rovnako ako v niektorých
balkánskych provinciách sa hovorilo latinsky, no prevládajúcim jazykom
najširších vrstiev obyvateľstva, používaným cirkvou a fungujúcim ako prostriedok
literárneho vyjadrenia, bola gréčtina.

Latinský element v ríši bol prechodne posilnený dobytím bývalých západných
provincií za Justiniána I. Latinčina zostala úradným jazykom do 7. storočia, keď
ju za Herakleia nahradila gréčtina. Medzi vzdelanejšími triedami na východe
upadla spisovná latinčina pomerne rýchlo do zabudnutia, hoci ju aj naďalej
používali pri rôznych ceremóniách a ešte v 11. storočí sa objavovala na nápisoch
a na minciach. Naproti tomu ľudová latinčina sa zachovala u určitých jazykových
menšín: v trácko-rímskom prostredí viedla k vzniku protorumunského jazyka a pri
západnom pobreží jadranského pobrežia sa postupne vyvinula na dalmatínčinu.

Najvšeobecnejším nástrojom dorozumievania na byzantskom území bola už pred
zánikom Západorímskej ríše gréčtina, ktorá sa vo východnom Stredomorí
vyskytovala o celé storočia skôr než latinčina. Gréčtinu používali ako cirkevný
jazyk, hovorili ňou vedci, filozofi a umelci a slúžila ako lingua franca pri
diaľkovom obchode či pri diplomatických stykoch s cudzími národmi. Invázia
Arabov a stratenie východných provincií zásadným spôsobom urýchlili helenizáciu
ríše. Gréčtina v Byzancii, často označovaná ako stredoveká gréčtina, prípadne
byzantská gréčtina, vychádzala z gréčtiny z obdobia helenizmu, z ktorej prešla
na jazykový dualizmus. V literatúre pretrvávala archaizujúca forma atickej
gréčtiny, kým v bežnej komunikácii sa používalo ľudové nárečie odvodené z koiné.

V etnicky silno heterogénnej Byzantskej ríši sa vyskytovalo početné iné jazyky,
z ktorých sa niektoré domohli v istých oblastiach polooficiálneho postavenia. V
neskoršej antike sa medzi vzdelanými vrstvami obyvateľstva Sýrie a Palestíny
rozšírila aramejčina a jej sýrsky dialekt. Koptčina dominovala Egyptu, iným
provinciám arménčina, gruzínčina a slovanské jazyky.

Základy byzantskej architektúry vyrastajú z rímskej a ranokresťanskej
architektúry. Vedľa hojných dokladov budov určených na náboženské účely sa
zachovalo aj množstvo svetských stavieb, palácov a pevností. Pri chrámoch badať
nápadné uprednostňovanie tehál ako stavebného materiálu, hoci z vonkajšej strany
boli zakryté kamennými doskami, kým interiéry zdobili mozaiky. Pre cirkevné
stavby bol príznačný pôdorys v tvare kríža, voľnejšie rozmiestnené mohutné stĺpy
podopierajúce klenby, na ktorých boli posadené kopule.

Dejiny byzantskej architektúry a umenia možno členiť do troch etáp. Prvá z nich
spadá do obdobia Justiniána I., za ktorého boli v Carihrade vybudované chrámy
Hagia Sofia, svätej Ireny či svätých Apoštolov. Mimo hlavného mesta stojí za
povšimnutie bazilika San Vitale v Ravenne alebo kláštor svätej Kataríny na
Sinaji. Macedónska renesancia po sobe nezanechala v oblasti architektúry
porovnateľné pamätihodnosti a nepriniesla ani žiadne zásadné inovácie. Ako
predobraz vtedajších chrámov poslúžila dnes už neexistujúca Nea basilike. V 11.
a 12. storočí sa byzantské vzory prejavujú na periférii byzantského sveta, v
kaukazských a slovanských územiach, ako aj na Sicílii a v Benátkach. Posledný
rozkvet nastal po nástupe Palaiologovcov, keď došlo k obohateniu byzantskej
architektúry o západné a ruské štýly. V tejto epoche bol vybudovaný komplex
kostolov v Mystre na Peloponéze a ďalej sa vyvíjali kláštory na hore Athos.

Sochárstvu spočiatku dominoval neskorší rímsky štýl, v ktorom boli stvárnené
početné carihradské plastiky vrátane nadživotnej jazdeckej sochy Justiniána.
Zároveň sa presadzovali diela zhotovené zo slonoviny. Sochárstvo sa venovalo
hlavne výzdobe vnútorných priestorov, pričom sa do neho premietal vplyv
kresťanstva. Plastiky ľudských postav sa vyznačovali strnulosťou a uniformitou.
Mimoriadnej pozornosti sa tešila mozaika, jeden z prvkov rímskeho umenie zdedený
a zdokonalený Byzantíncami. Prostredníctvom mozaiky boli znázorňované scény zo
života cisárov, ale aj prostých ľudí a rôzne náboženské výjavy. V maliarstve sa
medzi 5. a 7. storočím silno rozvinula ikonografia, alebo ikony, zobrazujúce
Krista, Pannu Máriu, či svätých, sa stali predmetom uctievania kultu medzi
veriacimi. Byzantské maliarstvo a obdobné umenie ako celok utrpelo za
ikonoklazmu, hlavne ničením obrazov a sôch. Po jeho skončení nabili ikony ešte
viac na dôležitosti vo vybavení chrámov.

Byzantínci výrazne prispeli k zachovaniu antických poznatkov a ich
sprostredkovanie islamskému svetu a renesančnému Taliansku. Hoci byzantskí
bádatelia po uzavrení aténskej Akadémie v roku 529 urobili len zanedbateľné
pokroky, v istých obdobiach dosiahli skvelé úspechy v aplikácii vedy a neustále
zotrvávali v úzkom kontakte s klasickou filozofiou, metafyzikou a matematikou. Z
mimoriadnych výkonov čerpajúcich zo skorších znalostí možno napríklad zmieniť
vybudovanie chrámu Hagia Sofia architektmi Anthémiom z Trallu a Isidorom z
Mílétu. Spisy antických autorov boli udržiavané v povedomí zásluhou klasických
štúdií v Aténach, v Alexandrii a na Carihradskej univerzite. Mórové epidémie a
výboje moslimov privodili byzantskej vede určitý útlm, prekonaný za macedónskej
renesancie na konci prvého tisícročia. Nový rozmach bol podnietený arabským a
perzským vplyvom, najmä v smere prírodných vied.

V porovnaní so svojimi grécko-rímskymi predchodcami sa Byzantínci zdokonalili v
medicíne a nezanedbateľnou mierou pôsobili na islamské lekárstvo. V oblasti
právnej vedy nadviazali na rímske právo, súčasne sa stále silnejšie prejavovalo
kresťanstvo. Z kodifikácie Corpus iuris civilis, uskutočnenej za Justiniána I.,
boli odvodené zákonníky Ekloga, vydaný za Leona III., a Basilika, dokončený za
Leva VI. Múdreho.

Posledné vzopretie byzantskej vedy sa udialo v záverečných storočiach dejín
ríše. V tomto období sa Trapezunt stal strediskom pre štúdium astronómie,
matematiky a medicíny. Vtedajší byzantskí bádatelia a učenci, ako bol napríklad
novoplatónsky filozof Georgios Gemisthos Plethon, mali značný podiel na
rozšírení antických gramatických a literárnych textov v ranom renesančnom
Taliansku.

Rok 1453 sa dodnes vníma ako jeden z míľnikov značiacich zavŕšenie stredoveku.
Západná historiografia dlho zastávala veľmi negatívny postoj voči Byzantskej
ríši, pretože ju považovala za úpadkovú orientálnu despociu. No práve Byzancia
chránila po stáročia Európu pred hrozbami prichádzajúcimi z východu tým, že
zadržiavala Peržanov, Arabov, seldžuckých Turkov a istý čas aj Osmanov.
Paradoxne devastujúce vydrancovanie Carihradu križiakmi v roju 1204 razantne
podlomilo schopnosť ríše odolávať útokom Turkov.

Zásadná zásluha byzantskej civilizácie, ktorú Georg Ostrogorsky definoval ako
syntézu rímskej štátnej formy, gréckej kultúry a kresťanskej viery, tkvie v
zachovaní dedičstva univerzálnej Rímskej ríše v temnom období západoeurópskeho
včasného stredoveku. Mimoriadny počin predstavovala v tomto smere kodifikácia
rímskeho práva, slávna zbierka Corpus iuris civilis. Byzancia zohrala kľúčovú
úlohu v odovzdaní kultúrnych hodnôt a znalostí klasickej antiky západnej Európe,
sčasti prebiehajúcom za arabského sprostredkovania. Zapôsobila na hociktorých
európskych mysliteľov, akými bol napríklad Tomáš Akvinský, a obzvlášť v 15.
storočí ďalej pozdvihla záujem o antiku. Veľa významných gréckych vzdelancov sa
odobralo do Talianska a západnej Európy, čím napomohli rozvoju renesancie. Na
gréckej pôde sa byzantské tradície udržali na Benátčanmi ovládanej Kréte do jej
dobytia Osmanmi v roku 1669.

Najviac zapustila byzantská kultúra korene u východoeurópskych Slovanov a na
Kaukaze, a aj po arabských výbojoch ovplyvňovala koptských, etiópskych, sýrskych
a arménskych kresťanov. Byzantínci urýchlili proces christianizácie vo východnej
Európe: misiou Konštantína a Metoda sa stala výrazným impulzom evanjelizácie len
povrchne christianizovanej Veľkej Moravy. Od 9. storočia bolo do byzantského
civilizačného rámca začleňované Bulharsko a zhruba v tom istom období nadviazala
Byzancia čulé hospodárske a diplomatické styky s Kyjevskou Rusou, v dôsledku
čoho prijali Rusi v roku 988 kresťanstvo v jeho pravoslávnej podobe. Byzantskí
kňazi a mnísi stáli pri zrode cyrilike odvodenej z gréckeho písma. Na
východoslovanskom území boli vystavené veľkolepé kostoly a chrámy vychádzajúce z
byzantského vzoru, ktoré vtisli ruskej architektúre a umeniu vedľa
škandinávskych a čisto slovanských rovnako byzantské rysy.

Krátko po páde Carihradu bola na dvore moskovských veľkokniežat prevzatá
byzantská ceremoniálna etiketa spoločne s imperiálnym emblémom dvojhlavého orla.
Nároky moskovských veľkokniežat na nástupníctvo po byzantských cisároch sa
zvýšili po svadbe Ivana III. so Zoe Palaiologinou, neterou posledného
byzantského cisára. Stále častejšie sa presadzovala aj idea „tretieho Ríma“,
podľa ktorej by sa Moskva stala význačným politickým centrom a strážkyňou
ortodoxnej viery. V nasledujúcom storočí sa Ivan IV. Hrozný ako prvý moskovský
vládca dal korunovať za cára (cisára). Už pred ním sa Mehmed II., osmanský
premožiteľ Byzancie, vyhlásil za Kayser-i Rum, doslova cézara Ríma. Jeho
nasledovníci sa pokladali za legitímnych dedičov byzantských panovníkov až do
zániku Osmanskej ríše na začiatku 20. storočia.



