https://fi.wikipedia.org/wiki/Jalkapallon_Euroopan-mestaruuskilpailut_2016

Jalkapallon Euroopan-mestaruuskilpailut 2016 (engl. UEFA Euro 2016)
järjestettiin Ranskassa. Ne olivat järjestyksessään 15. jalkapallon miesten
Euroopan-mestaruuskilpailut. Euroopan jalkapalloliitto päätti vuonna 2008, että
kyseiseen turnaukseen pääsee ensimmäistä kertaa 24 maata aiemman 16 sijaan.
Mestaruuden voitti Portugali, joka voitti loppuottelussa isäntämaa Ranskan 1–0.
Turnauksen paras maalintekijä oli kuudella maalillaan ranskalainen Antoine
Griezmann.

Turnauksen järjestäjämaan hakuprosessin loppuvaiheessa olivat Ranskan lisäksi
mukana Italia ja Turkki. Norja ja Ruotsi lähettivät yhteisen haun ennen
määräaikaa, mutta vetäytyivät prosessista vuoden 2009 lopulla. Ranska
julistettiin järjestäjämaaksi 28. toukokuuta 2010.

Marraskuussa 2015 tapahtuneiden terrori-iskujen takia kilpailujen turvatoimet
ovat hyvin tiukat. Kilpailuja valvoo 90 000–100 000 sotilasta, poliisia ja muita
turvallisuushenkilöitä. Tapahtumapaikoila on tiukennetut turvatoimet.

Ennen kilpailujen alkamista Marseillessa englantilaiset kannattajat olivat
laulaneet "Isis, where are you?", mikä aiheutti kahakan paikallisten ja
englantilaisten kannattajien kesken. Poliisi käytti kyynelkaasua tappelun
lopettamiseksi. Englannin ja Venäjän välisessä ottelussa tapahtui paljon
järjestyshäiriöitä, minkä seurauksena UEFA uhkasi kumpaakin joukkuetta jopa
kilpailuista ulossulkemisella. Venäläisiä kannattajia syytettiin rasistisesta
käyttäytymisestä, häiriöiden aiheuttamisesta ja ilotulitteiden käyttämisestä
katsomossa. Vakavin tapahtuma oli, kun venäläishuligaanit hakkasivat
rautatangoilla englantilaisen jalkapallokannattajan koomaan. UEFA langetti
Venäjän jalkapalloliitolle 150 tuhannen euron sakon. Ranska karkoitti
tapahtumien johdosta 43 venäläiskannattajaa pois maasta.

Kroatian ja Tšekin välisessä ottelussa Kroatian kannattajat heittivät soihtuja
kentälle sekä tappelivat keskenään katsomossa. UEFA rankaisi Kroatian
jalkapalloliittoa sadantuhannen euron sakoilla.

Lopputurnaukseen pääsee yhteensä 24 joukkuetta. Isäntämaa Ranska pääsee suoraan
lopputurnaukseen. Karsinnoissa joukkueet jaettiin 9 lohkoon. Lopputurnaukseen
pääsivät suoraan lohkojen kaksi parasta joukkuetta sekä parhaiten kolmanneksi
sijouttunut joukkue. Muut lohkoissaan kolmanneksi sijoittuneet joukkueet
arvotaan kaksiosaisiin ottelupareihin, joiden voittajat etenevät
lopputurnaukseen.

Lopputurnauksen lohkoarvonta suoritettiin 12. joulukuuta 2015 Pariisissa, Palais
des congrès de Parisissa. Arvontakorit määritettiin UEFA:n määrittämän
pistemäärän mukaan. Isäntämaa Ranskaa ei sijoitettu mihinkään arvontakoriin,
sillä se sijoitettiin suoraan A-lohkoon. Hallitseva mestari Espanja sijoitettiin
suoraan ensimmäiseen arvontakoriin. Marraskuussa 2015 julkaistiin arvontalohkot
sekä UEFA ranking -pisteet.

Lopputurnaukseen pääsevät 24 maata jaetaan kuuteen neljän joukkueen alkulohkoon.
Pudotuspeleihin, jotka koostuvat neljännesvälieristä, puolivälieristä,
välieristä ja loppuottelusta, pääsevät jokaisen lohkon ensimmäiseksi ja toiseksi
sijoittuneet joukkueet sekä neljä parasta lohkokolmosta. Ennen turnausta UEFA:n
silloinen pääsihteeri Gianni Infantino sanoi, ettei 24 maan lopputurnaus ole
paras mahdollinen johtuen siitä, että osa kolmanneksi sijoittuneista pääsee
jatkopeleihin.

Turnauksessa mukana olevien joukkueiden tuli nimetä 23 pelaajan miehistö, joista
kolme (3) on maalivahteja. Joukkueiden lopullisen kokoonpanon tuli olla
vahvistettuna viimeistään 31. toukokuuta 2016.

Virallinen logo julkaistiin 26. kesäkuuta 2013. Sen teemana on juhlia
jalkapalloa. Logon on suunnitellut portugalilainen mainostoimisto Brandia
Central. Keskellä logoa on Henri Delaunayn mukaan nimetty kilpailujen pokaali.
Taustalla näkyy Ranskan lipun kolme väriä: sininen, punainen ja valkoinen.
Kisojen tunnuslause on Le Rendez-Vous (suom. kohtaaminen, kohtaamispaikka). Se
julkaistiin 17. lokakuuta 2013.

Kisojen virallinen pelipallo on Adidas Beau Jeu. Beau Jeu tarkoittaa ranskaksi
kaunista peliä. Pallo julkaistiin 12. marraskuuta 2015 Zinédine Zidanen
Instagram-tilillä. Siinä on käytetty samoja tekniikoita kuin Adidas Brazucassa,
joka toimi Brasilian MM–kilpailujen 2014 virallisena pelipallona. Brazucan
suhteen pallon pitoa ja näkyvyyttä on parannettu. Palloon on kirjoitetttu sanat
EURO ja 2016. Siinä on käytetty valkoista, sinistä ja punaista.

Kilpailujen virallinen maskotti on Super Victor. Se esiteltiin marraskuussa
2014. Super Victor on puoliksi lapsi ja puoliksi supersankari. Super Victor
-nimi voitti äänestyksessä Dribloun ja Goalixin.

Hakuprosessin aikana Ranska ilmoitti 12 stadionia mahdollisiksi ottelupaikoiksi,
mistä seitsemää kunnostettaisiin merkittävästi ja neljä olisi täysin uusia.

UEFA julkaisi tuomarilistan maaliskuussa 2016. Pääerotuomareita valittiin
kahdeksantoista. Jokaiselle pääerotuomarille samalla viisi avustavaa tuomaria,
joista kolme on avustavia tuomareita ja kaksi lisätuomareita. Yksi avustavista
tuomareista on varalla. Tämän lisäksi valittiin kaksi tuomaria, jotka toimivat
vain neljäntenä erotuomarina sekä kaksi avustavaa tuomaria varalle.

Lohkovoittajat, toiseksi sijoittuneet joukkueet sekä neljä parasta kolmanneksi
sijoittunutta joukkuetta etenevät pudotuspeleihin. Kaikki ajat ovat paikallista
aikaa, CEST (UTC+2).

Alkulohkoissa sijoitus määräytyy ensisijaisesti kerättyjen pisteiden määrällä.
Voitosta saa kolme ja tasapelistä yhden pisteen. Tappiosta ei saa pistettäkään.
Jos kahdella tai useammalla joukkueella on sama määrä pisteitä, määräytyy
sijoitus seuraavassa järjestyksessä:

Jos pisteet ovat edelleen tasan vähintään kahdella joukkueella, sääntöjä 1. - 3.
sovelletaan, kunnes ero saadaan. Jos vieläkään ei saada eroa, määräytyy sijoitus
seuraavassa järjestyksessä:

Kilpailujen avausottelussa kohtasivat Ranska ja Romania. Ottelun ja kilpailujen
avausmaalin teki Ranskan Olivier Giroud Dimitri Payetin syötöstä, kun ottelua
oli pelattu 57 minuuttia. Romania tasoitti ottelun kahdeksan minuuttia
myöhemmin, kun Patrice Evra kaatoi rangaistusalueella Nicușor Stanciun. Bogdan
Stancu tasoitti ottelun siitä seuranneesta rangaistuspotkusta. Payet teki
voittomaalin, kun ottelua oli pelattu 89 minuuttia. Lohkon toisessa
avauskierroksen ottelussa kohtasivat Sveitsi ja Albania. Ottelun ainoan maalin
teki Fabian Schär, joka puski kulmapotkutilanteessa pallon maaliin viiden
minuutin pelin jälkeen. Albanian kapteeni Lorik Cana sai kaksi varoitusta
ensimmäisen 36 minuutin pelin aikana.

Toisen kierroksen aloitti ottelu Romanian ja Sveitsin välillä. Kun ottelua oli
pelattu hieman yli 15 minuuttia, Romanian Alexandru Chipciu kaadettiin
rangaistuspotkun arvoisesti. Bogdan Stancu teki rangaistuspotkusta kisojen
toisen rangaistuspotkumaalinsa. Sveitsi tasoitti ottelun 57 minuutin pelin
jälkeen kulmapotkun jälkitilanteesta. Tasapeli takasi Sveitsille paikan
vähintään kolmen parhaan joukkoon. Toisessa ottelussa isäntämaa Ranska kohtasi
Albanian. Ottelun ennakkosuosikki Ranska ei kuitenkaan saanut tehtyä maalia
ennen kuin vasta kun ottelua oli pelattu 90 minuuttia, kun Antoine Griezmann
puski Adil Ramin keskityksen maaliin. Dimitri Payet teki lisäajalla 2-0 maalin.

B-lohkon ensimmäisessä ottelussa kohtasivat Wales ja Slovakia. Walesin Gareth
Bale teki ottelun avausmaalin vapaapotkusta, kun ottelua oli pelattu 10
minuuttia. Slovakia tasoitti 61 minuutin pelin jälkeen Ondrej Dudan tehtyä
maalin. Kentälle vaihdettu Hal Robson-Kanu kuitenkin teki Walesille
voittomaalin, kun ottelua oli pelattu 81 minuuttia. Voitto oli Walesin historian
ensimmäinen EM-kilpailuissa. Ensimmäisen kierroksen toisessa ottelussa
kohtasivat Englanti ja Venäjä. Ottelu oli maaliton ensimmäiset 73 minuuttia,
kunnes Englannin Eric Dier teki maalin suoraan vapaapotkusta. Vasili Berezutski
tasoitti ottelun lisäajalla. Tasapeli tarkoitti, että EM-kilpailujen
lopputurnauksessa yhdeksän kertaa pelannut Englanti ei vieläkään onnistunut
voittamaan ensimmäistä ottelua.

Toisen kierroksen ensimmäisessä pelissä kohtasivat Venäjä ja Slovakia. Kun
ottelua oli pelattu 32 minuuttia Marek Hamšík syötti Vladimír Weissille, joka
teki ottelun ensimmäisen maalin. Hamšík teki Slovakian toisen maalin aivan
ensimmäisen puoliajan lopussa kulmapotkun jälkitilanteesta. Kun ottelua oli
pelattu 80 minuuttia Oleg Šatov keskitti Denis Glušakoville, joka puski Venäjän
kavennusmaalin. Tämä jäi kuitenkin ottelun viimeiseksi maaliksi.

Lohko C:n avausottelussa kohtasivat Puola ja Pohjois-Irlanti. Ottelun ainoan
maalin teki Arkadiusz Milik Jakub Błaszczykowskin syötöstä, kun ottelua oli
pelattu 51 minuuttia. Avauskierroksen toisessa ottelussa kohtasitavat Saksa ja
Ukraina. Saksa aloitti ottelun painostamalla ja teki ottelun avausmaalin, kun
ottelua oli pelattu 19 minuuttia: Shkodran Mustafi teki maalin Toni Kroosin
syötöstä. Saksan toisen maalin teki Bastian Schweinsteiger Mesut Özilin syötöstä
ottelun lisäajalla.

Lohko D:n avausottelussa kohtasivat Turkki ja Kroatia. Ottelun ainoan maalin
teki Luka Modrić, kun ottelua oli pelattu 41 minuuttia. Avauskierroksen toisessa
ottelussa kohtasivat puolustava mestari Espanja ja Tšekki. Ottelun ainoan maalin
teki Gerard Piqué Andres Iniestan syötöstä, kun ottelua oli pelattu 87
minuuttia.

Lohko E:n avauskierroksen ensimmäisessä ottelussa kohtasivat Irlanti ja Ruotsi.
Irlanti hallitsi ottelun alkua ja tekikin ottelun ensimmäisen maalin, kun
ottelua oli pelattu 48 minuuttia. Seamus Coleman keskitti ja Wes Hoolahan puski
Irlannin johtomaalin. Ruotsi tasoitti ottelun 71 minuutin kohdalla, kun Ciaran
Clark teki oman maalin Zlatan Ibrahimovićin keskitettyä maalille.
Avauskierroksen toisessa ottelussa kohtasivat Belgia ja Italia. Ottelun
avausmaalin teki Emanuele Giaccherini Leonardo Bonuccin syötöstä 32 minuutin
kohdalla. Italian toisen maalin teki Graziano Pellè Antonio Candrevan syötöstä
ottelun lisäajalla.

Päivitetty 22. kesäkuuta 2016 pelattujen ottelujen jälkeen. Lähde: UEFA
Sijoituksen määrittäminen: 1) Pisteet; 2) Maaliero; 3) Tehdyt maalit; 4)
Fair-play-tilasto; 5) UEFA-ranking.

Pudotuspelit pelataan aina ratkaisuun saakka. Ottelun ollessa tasan varsinaisen
peliajan (mahdollisine lisäaikoineen) päättyessä, pelataan 2 × 15 minuutin
jatko-ottelu, joka pelataan kokonaan riippumatta syntyykö maaleja vai ei.
Kultainen maali -sääntö ei ole käytössä. Mikäli peli on tasan jatko-ottelun
jälkeen, suoritetaan jatkoonpääsystä, tai loppuottelussa lopullisesta
sijoituksesta rangaistuspotkukilpailu.

UEFA:n 13-henkinen valitsijaryhmä valitsi kisojen jälkeen tähtimiehistön, johon
valittiin seuraavat pelaajat 4-2-3-1 -ryhmityksellä:

Suomessa Yle näyttää kaikki ottelut suorina kanavillaan sekä Yle Areenassa. Yle
Puhe-radiokanavalla esitetään 30 ottelua. Suuressa osassa Afrikkaa
televisiointioikeudet ovat SuperSportilla. Yhdysvalloissa ESPN:llä on
televisiointioikeudet. Lähi-idässä ja Pohjois-Afrikassa beIN Sport näyttää
lopputurnauksen ottelut. Iso-Britanniassa ottelut televisioi BBC ja ITV.

Turnauksen virallinen videopeli julkaistaan ilmaisena ladattavana sisältönä Pro
Evolution Soccer 2016 -pelin yhteydessä. Peli julkaistiin huhtikuussa 2016.

Turnauksella on kymmenen kansainvälistä ja kuusi paikallista sponsoria.
Kansainvälisiä sponsoreita ovat Adidas, Carlsberg, Coca-Cola, Continental,
Hyundai-Kia, McDonald’s, SOCAR, Orange, Turkish Airlines ja Hisense. Paikallisia
sponsoreita ovat Crédit Agricole, FDJ, Proman, La Poste, SNCF ja Abritel
HomeAway.

UEFA päätti joulukuussa 2015 palkintorahojen jakamisesta. Jokaiselle
osallistuvalle maalle maksetaan kahdeksan miljoonan euron korvaus.
Lohkovaiheessa voitosta annetaan miljoona ja tasapelistä puoli miljoonaa euroa.
Neljännesvälieriin päässeille joukkueille maksetaan 1,5 miljoonan,
puolivälieriin selviytyneille 2,5 miljoonan ja välieräjoukkueille 4 miljoonan
euron lisäkorvaus. Turnauksen voittajalle myönnetään kahdeksan miljoonan euron
ja toiseksi sijoittuneelle viiden miljoonan euron korvaus. Kaiken kaikkiaan UEFA
jakaa joukkueille 301 miljoonaa euroa, kun summa oli neljä vuotta aikaisemmin
196 miljoonaa euroa.



https://fi.wikipedia.org/wiki/Juice_Leskinen

Juhani Juice Leskinen (vuoteen 2006 Pauli Matti Juhani ”Juice” Leskinen, 19.
helmikuuta 1950 Juankoski – 24. marraskuuta 2006 Tampere) oli suomalainen
laulaja-lauluntekijä, sanoittaja, runoilija ja kansantaiteilija. Tämän ohella
hän toimi muun muassa kääntäjänä ja kolumnistina. Häntä on kutsuttu ”suomalaisen
pop-musiikin kulmakiveksi” ja ”suomalaisen rock-musiikin isähahmoksi”.

Leskisen tunnetuimpia kappaleita ovat muun muassa ”Marilyn”, ”Jyrki boy”,
”Syksyn sävel”, ”Se oli jautaa”, ”Viidestoista yö”, ”Ei elämästä selviä
hengissä”, ”Musta aurinko nousee”, ”Kaksoiselämää” ja ”Norjalainen villapaita”.
Leskisen levyjä on myyty yhteensä yli puoli miljoonaa kappaletta.

Leskisen kirjallinen tuotanto käsittää runoja, lastenkirjallisuutta,
henkilöhistoriaa, suomennoksia ja moninaisia kirjoituksia eri lehdissä ja
antologioissa. Yhteensä hän julkaisi kaksitoista runokokoelmaa, neljä
lastenkirjaa ja neljä muuta teosta. Vuonna 1994 julkaistu Äeti oli ensimmäinen
kriitikoitakin miellyttänyt runoteos, ja myös postuumisti julkaistu Kosket sai
hyvän vastaanoton.

Juhani Leskinen syntyi ja kävi koulunsa Juankoskella, pienellä
teollisuuspaikkakunnalla Pohjois-Savossa. Hänen isänsä Pauli Heikki Leskinen oli
sekatyömies, joka työskenteli muun muassa uitoilla ja maalarina sekä vaikutti
urheiluseurassa ja harrastajateatterissa. Leskisen äiti, Eini, oli karjalainen
evakko ja kävi töissä kartonkitehtaalla. Leskiset saivat viisi lasta, joista
kolme kuoli nuorina. Eloon jäi Juhanin lisäksi vain kahdeksan vuotta nuorempi
pikkuveli Arvo. Kun isäkin kuoli Juhanin ollessa 11-vuotias, hän joutui ottamaan
vastuuta perheestään. Muutaman vuoden kuluttua äiti meni uusiin naimisiin, mutta
Juhani ei tullut toimeen isäpuolensa kanssa. Hän ei muutenkaan viihtynyt
pienellä paikkakunnalla, missä oli erilainen kuin muut nuoret, ja muuttikin pois
Tampereelle heti päästyään ylioppilaaksi.

Leskisen kuva isästään oli hänen omien sanojensa mukaan ”hyvin utuinen ja
hämärä, epäselvä, liki olematon”.

Juhani Leskinen kiinnostui kirjoista jo varhain. Hän on kertonut, että oppi
lukemaan nelivuotiaana ja on siitä saakka opetellut kirjoittamaan. Leskisen
perheessä äiti luki ”minkä ehti”, ja isä harrasti kirjoittamista sekä vei
poikansakin kirjastoon jo alle kouluikäisenä. Leskinen on maininnut myös
isänäitinsä tärkeäksi kielelliseksi vaikuttajaksi. Lapsena hänen toiveammattinsa
oli kirjastonhoitaja, ja vaikka hän olikin kiinnostunut kirjoittamisesta, hän ei
ajatellut siitä ammattia. Oppikoulussa hän ei ollut erityisen hyvä
ainekirjoituksessa, mutta kieliopissa hän oli luokkansa paras. Lempinimensä
taustasta hän on kertonut, että eräs hänen ystävänsä löysi sanan juice
oppikoulun englannin oppikirjasta ja alkoi kutsua häntä Juiceksi edes
tietämättä, mitä sana merkitsi. Viisitoistavuotiaana hän alkoi itsekin käyttää
samaa nimitystä.

Juhani aloitti kitaran soiton ja omien kappaleiden tekemisen jo koululaisena.
Hän on maininnut saaneensa vaikutteita muun muassa Bob Dylanilta, Lauri
Viidalta, Reino Helismaalta ja Juha Vainiolta, ja hän ihaili myös The Beatlesia,
Sensational Alex Harvey Bandia sekä Frank Zappaa. Hän teki myös omia
suomenkielisiä sanoituksia muun muassa Bob Dylanin kappaleisiin. Suomalaisista
rock-yhtyeistä häneen teki vaikutuksen Suomen Talvisota 1939–1940, joka oli
esikuva siinä, miten rockia tehtiin suomen kielellä. Hän aikoikin nuorena
esitellä yhtyeessä vaikuttaneelle M. A. Nummiselle sanoituksiaan, kun tämä oli
keikalla Juankoskella, mutta ei lopulta uskaltanut.

Myöhemmin Leskinen on itse pitänyt Juankoskea mielenkiintoisena
kasvuympäristönä. Paikkakunta oli poliittisesti jakautunut voimakkaasti
vasemmistoon ja oikeistoon, ja myös ero teollisuuspaikkakunnan sekä ympäröivän
maaseudun välillä oli suuri. Luokkarajat eivät kuitenkaan juuri vaikuttaneet
hänen elämäänsä. Merkittävänä lähtökohtana poliittiselle kriittisyydelleen
Leskinen on maininnut 1960-luvun lopulla sattuneen välikohtauksen: Hänet
heitettiin ulos vasemmiston vaalitilaisuudesta, koska ei pidetty sopivana, että
työläistaustaisen Leskisen hyvä ystävä oli apteekkarin poika.

Juice Leskinen kirjoitti ylioppilaaksi Juankosken yhteiskoulusta vuonna 1969.
Sen jälkeen hän muutti Tampereelle opiskelemaan Tampereen kieli-instituutissa
englannin kielen kääntäjäksi. Hän kuitenkin riitaantui koulun johtajan kanssa
ennen kuin ehti tehdä lopputentin valmiiksi, ja keskeytti opintonsa. Hän oli
opiskeluaikanaan mukana instituutin kääntäjäryhmässä, joka suomensi tuohon
aikaan suosittuun Veijareita ja pyhimyksiä -televisiosarjaan pohjautuvan kirjan
Veijareita ja pyhimyksiä vauhdissa.

Leskinen asui Tampereella koko loppuelämänsä lyhyitä taukoja lukuun ottamatta.
Hänestä Juankoski ja Tampere olivat samankaltaisia: ne ovat teollisuuskaupunkeja
ja sijaitsevat virtaavan veden äärellä sekä niissä oli vahvat luokkarajat
tehtaan herrojen ja työläisten välillä. Saatuaan julkisuutta Leskinen arvosti
sitä, että tamperelaiset ovat pidättyväisiä ja antoivat hänen olla omissa
oloissaan. Toisaalta hän on myös sanonut, että hänen savolaisuutensa ja
tamperelaisuutensa välillä on jännite, josta ”sain kipinän edetä tällä tiellä”.

Tampereen kieli-instituutissa Leskinen tutustui Max Mölleriin, jonka kanssa hän
alkoi soitella sekä lainamateriaalia että itse tekemiään kappaleita. Keväällä
1971 mukaan tuli tiedotusopin opiskelija Mikko Alatalo. Aluksi soittaminen oli
lähinnä harrastus, mutta se muuttui vakavammaksi, kun mukaan tuli Harri Rinne ja
yhtyeelle keksittiin nimi ’Los Coitus Interruptus’ (keskeytetty yhdyntä). Nimi
lyhentyi pian muotoon Coitus Int. Yhtye teki levytyssopimuksen Love Recordsin
kanssa, ja esikois-LP Juice Leskinen & Coitus Int ilmestyi marraskuussa 1973.
Leskinen oli tehnyt sen kappaleista puolet yksin ja neljänneksen yhdessä
Alatalon tai Rinteen kanssa. Hän on itse sanonut, että levyn sisältö on ”siihen
asti tehty rock-musiikki suomen kielellä”. Pian Alatalo ja Rinne lähtivät
yhtyeestä, jonka kokoonpanoksi tuli Juice Leskinen (laulu ja basso), Heikki
”Hessu” Jokela (rummut ja laulu), Max Möller (kitara), Pentti ”Pena”
Penninkilampi (kosketinsoittimet ja laulu) sekä Jarmo ”Eetu” Tuominen (kitara ja
laulu).

Coitus Intin läpimurto tapahtui vuonna 1974, kun singlet ”Marilyn” ja ”Jyrki
boy” nousivat peräkkäin musiikkilistojen kärkeen. Joulukuussa 1974 ilmestyi
Coitus Intin toinen LP Per Vers, runoilija, ja vuonna 1975 kummankin LP:n myynti
ylitti kultalevyyn vaadittavan rajan. Yllättävät myyntitulot aiheuttivat
Leskiselle raskaat jälkiverot, minkä hän koki kohtuuttomaksi ja mikä vahvisti
hänen kapinallista asennettaan yhteiskuntaa kohtaan. Myöhempien tulojensa
suojaamiseksi Leskinen ryhtyi monenlaisiin yhtiöjärjestelyihin. Coitus Int oli
suosittu ja keikkaili paljon: Esimerkiksi marraskuussa 1974 se teki 36 keikkaa.
Musiikillinen kehitys kuitenkin pysähtyi, ja yhtye päätettiin hajottaa. Se
soitti viimeisen keikkansa heinäkuussa 1975.

Vuonna 1974 Leskinen jäi kiinni hasiksen hallussapidosta sekä poltosta, ja hänet
tuomittiin 900 markan sakkoihin.

Syksyllä 1975 Leskinen julkaisi esikoiskirjansa Sonetteja laumalle ja teki
Alatalon kanssa LP:n Juice ja Mikko. Loppuvuodesta ilmestyi pelkästään Juice
Leskisen nimellä single ”Syksyn sävel”. Aluksi se ei menestynyt, mutta myöhemmin
”Syksyn sävelestä” on tullut yksi Leskisen suosituimpia kappaleita. Single
äänitettiin erityisellä kokoonpanolla, jossa soittivat muun muassa ”Tampereen
parhaat kitaristit” Petteri Salminen ja Heikki Silvennoinen.

Juice ja Mikko -kiertueen jälkeen Leskinen perusti lyhytikäiseksi jääneen
Juice-yhtyeen, jossa soittivat basisti Juuso Nordlund, kitaristi Petteri
Salminen, rumpali Kaj ”Dry” Martin ja kosketinsoittaja Eero ”Safka” Pekkonen.
Yhtye teki kaksi LP:tä: Keskitysleirin ruokavalio (1976) ja Lahtikaupungin
rullaluistelijat (1977). Edellinen on yhtenäinen kokonaisuus, mutta jälkimmäistä
on pidetty tasoltaan heikompana kuin aikaisempia Leskisen levyjä. Se jouduttiin
julkaisemaan ennen aikojaan Love Recordsin talousvaikeuksien vuoksi, ja sille
tuli myös sellaisia kappaleita, joita yhtye itse ei olisi halunnut.

Juice-yhtye lopetti toimintansa kesällä 1977. Samaan aikaan Leskinen ajautui
mukaan myös Välikausitakki-yhtyeeseen, jonka olivat perustaneet Alatalo, Rinne
ja Pertti ”Veltto” Virtanen. Yhtyeen kokoonpano vaihteli, eikä se tehnyt
juurikaan keikkoja, mutta sai äänitetyksi sen verran materiaalia, että LP
Välikausitakki ilmestyi kuitenkin loppuvuodesta 1978.

Syksyllä 1977, Juice-yhtyeen lopetettua toimintansa, Leskinen alkoi kasata uutta
yhtyettä, jonka nimeksi tuli Juice Leskinen Slam. Juicesta tulivat mukaan
Petteri Salminen ja Safka Pekkonen sekä uusiksi jäseniksi otettiin rumpali Matti
A. Takala ja basisti Hannu Tervaharju. Vuoden 1978 alussa Slam äänitti
ensimmäisen albuminsa Tauko I. Samana vuonna ilmestyi myös proosateos Kuka
murhasi rock’n’roll tähden, yhden kesän kattava päiväkirja, joka kertoo
keikkailun lisäksi muun muassa lapsen syntymisestä ja taloudellisista
ongelmista. Leskinen oli tullut isäksi kesäkuussa 1977 ja mennyt naimisiin saman
vuoden syksynä.

Tauko I oli osa trilogiaa, jonka Leskinen oli alun perin suunnitellut
julkaisevansa yhtenä kolmoisalbumina. Trilogian seuraava osa Tauko II ilmestyi
1979 ja kolmas osa 1980 nimellä XV yö (Tauko III). Tauko-levyjen teemana on
pidetty sitä, mikä on viihdetaiteilijan suhde itseensä, yleisöönsä ja toiseen
ihmiseen. Viimeisen Tauko-levyn kaksiosainen nimi oli kompromissi, sillä uudessa
Hi-Hat-levy-yhtiössä ei ymmärretty trilogian merkitystä. Levyltä lohkaistiin
single ”Ei elämästä selviä hengissä”/”Viidestoista yö”, jonka kummastakin
kappaleesta tuli hitti.

Love Records oli ajautunut taloudellisiin vaikeuksiin, joten Tauko II ja XV yö
ilmestyivät Hi-Hat-yhtiön nimellä. Leskinen alkoi myös kustantaa levyjään itse.
Tauko I:n ja Tauko II:n kustantajana oli Alatalon, Leskisen ja Rinteen yhtiö
ALR. Leskinen vetäytyi yhtiöstä vuonna 1979 ja perusti oman kustannusyhtiön
Blueswayn.

Slam teki vielä kaksi LP:tä: jouluksi 1980 ilmestyi joululevy Kuusessa ollaan ja
alkuvuodesta 1981 Ajan henki. Edellisen julkaisi Poko Rekords ja jälkimmäisen
Atte Blomin uusi levymerkki Johanna. Ajan henkeä on pidetty yhtenä Leskisen
parhaista levyistä sekä musiikillisesti että tekstillisesti, ja se myi nopeasti
kultalevyyn oikeuttavan määrän. Joululevyllä julkaistiin kappale ”Sika”, josta
on tullut joululaulujen klassikko. Keväällä 1981 Leskinen osallistui
Euroviisujen karsintoihin Anssi Tikanmäen sovittamalla kappaleella ”Ilomantsi”.
Se jäi karsintojen neljänneksi, ja Suomea edustamaan lähti Riki Sorsa
kappaleella ”Reggae OK”.

Slam lopetti toimintansa loppuvuodesta 1981 lähinnä jatkuvien henkilövaihdosten
ja musiikillisen kehityksen hiipumisen vuoksi. Leskinen myös toivoi, että
muutkin Slamin soittajat olisivat osallistuneet enemmän lavashow’hun.
Loppuvaiheessa yhtyeessä soittivat kitaristi Jari Yliaho, rumpali Vesa Sytelä,
basisti Ila Loueranta sekä kosketinsoittaja Pekkonen. Slamin hajottua Leskinen
teki soololevyn Dokumentti, joka ilmestyi joulukuussa 1981. Hän soitti levyllä
kaikki instrumentit ja lauloi kaikki lauluosuudet. Myös Dokumenttia myytiin
kultalevyyn oikeuttava määrä.

Kesällä 1981 Leskisen jo pitkään kaavailema idea toteutui, kun joukko
suomenkielistä rockia esittäviä yhtyeitä lähti sisävesilaivalla Itä-Suomen
kiertueelle. Tällä Tuuliajolla-kiertueella olivat mukana Juice Leskinen Slamin
lisäksi Eppu Normaali ja Hassisen kone sekä pysähdyspaikoilla esiintyi muitakin
yhtyeitä. Leskinen pyysi Aki ja Mika Kaurismäkeä tekemään kiertueesta
dokumenttielokuvan, ja niin nämä tekivätkin ensimmäisen pitkän elokuvansa
Saimaa-ilmiö. Kiertue uusittiin vuosina 1982–1985 ja lisäksi vuonna 1986
järjestettiin yksittäinen konsertti. Taloudellisesti kiertue tuotti tappiota.

Leskisen seuraava yhtye oli Juice Leskinen Grand Slam, joka soitti ensimmäiset
keikkansa marraskuussa 1981. Slamista mukaan tulivat kosketinsoittaja Loueranta
ja rumpali Sytelä. Uusia jäseniä olivat basisti Antti Tammilehto,
kosketinsoittaja Anssi Tikanmäki ja kitaristi Hannu ”Puntti” Valtonen.
Sibelius-Akatemian käynyt Tikanmäki toimi yli kymmenen vuotta Leskisen musiikin
”kapellimestarina” ja sovittajana. Grand Slam oli ”taikakokoonpano”, joka oli
Leskisen uran merkittävin ja jota hän itsekin piti Suomen parhaimpana yhtyeenä.
Sen jäsenet olivat sekä taitavia muusikkoja että myös esiintyjiä, joten Grand
Slam esitti keikoillaan usein erilaisia teatteri- tai sirkushenkisiä osuuksia.
Leskisen välispiikit olivat humoristisia, ja hän kävi usein vuoropuhelua yleisön
kanssa.

Grand Slam levytti ensimmäisen albuminsa Sivilisaation tunnetussa Abbey Roadin
studiossa. Äänityksiin lähdettiin kuitenkin liian nopeasti, eikä lopputulos
ollut täysin onnistunut. Seuraavat Grand Slamin albumit Boogieteorian alkeet
(1983) ja Pyromaani palaa rikospaikalle (1985) onnistuivat paremmin ja kumpaakin
myytiin kultalevyyn oikeuttava määrä. Edellisellä oli hitti ”Eesti (On My Mind)”
ja jälkimmäisellä ”Musta aurinko nousee”. Vuodesta 1985 lähtien Grand Slamin
levyt julkaisi Leskisen ja Tikanmäen perustama Megamanian alamerkki Grand Slam.

Vuonna 1983 Grand Slam teki myös englanninkielisen EP:n Deep Sea Diver, jossa
oli kuusi Leskisen tunnettua kappaletta Anssi Tikanmäen uudelleen sovittamina ja
Leskisen itsensä englanniksi kääntäminä. Levyn tarkoitus oli esitellä Leskisen
kappaleita kansainvälisesti, mutta palaute jäi vähäiseksi.

1980-luvun alussa Leskisen kirjallisia töitä olivat suomennos Mark Shipperin
Beatles-kirjasta Paperback Writer – Beatlesien elämä ja toiminta (1982) sekä
Veikko Lavista kertova musiikkinäytelmä Isänmaan toivo (1983).

Marraskuussa 1986 ilmestyi Grand Slamin neljäs albumi, tupla-LP Yölento, joka on
Leskisen tuotannon myydyin levy. Sitä on myyty yli 80 000 kappaletta, ja
Leskinen sai siitä timanttilevyn. Yölennon tunnettuja kappaleita ovat
”Kaksoiselämää” ja ”Rakkauden ammattilainen”. Leskinen on itse kuvaillut levyn
teemaa näin: ”Kun elämänkuviot sotkeutuvat niin, että olet suunnattomassa
tilassa”. Hän on myös kertonut, että hänen kanssaan oli eletty ”kaksoiselämää”
ja hän oli kappaletta kirjoittaessaan hyvin yksinäinen. Hänen avioliittonsa oli
hajoamassa, ja hänen vaimollaan oli toinen suhde. Terveysongelmien vuoksi
Leskinen joutui samana vuonna lopettamaan keikkailun Grand Slamin kanssa.

Vuonna 1987 Leskinen julkaisi omalla nimellään albumin Minä. Albumilla
soittavassa kokoonpanossa Juicen vanhoja yhtyetovereita olivat Juuso Nordlund ja
Safka Pekkonen. Uusia yhteistyökumppaneita olivat kitaristi Seppo Alajoki,
lyömäsoittaja Ippe Kätkä, viulisti Pirkko Kontkanen ja basisti Jari Paulamäki.
Minä myi sekin kultaa, vaikka se on erilainen kuin aiemmat Leskisen levyt;
herkkä ja enimmäkseen akustinen. Leskisen itsensä mukaan albumi on täynnä
itsesääliä, eikä hän silloisessa elämäntilanteessa löytänyt sisältään kuin
”tyhjän taistelukentän” hajonneen avioliittonsa jäljiltä.

Kesästä 1988 kesään 1989 Leskinen oli poissa julkisuudesta. Hän kärsi tuolloin
maksakirroosista. Leskisen tiedettiin olleen sairaalassa kuukauden verran ja
hänen huhuttiin jopa kuolleen. Huhut loppuivat vasta, kun Leskinen esiintyi
televisiossa. Ollessaan toipilaana keväällä 1989 Leskinen kirjoitti materiaalia
uudelle akustisvoittoiselle levylle Sinä, joka ilmestyi hänen 40-vuotispäivänään
19. helmikuuta 1990. Leskinen on kertonut, että hänen silloinen naisystävänsä
Anni oli melkein jokaisen levyn kappaleen ”lähde tai alkujuuri”.

Vuonna 1990 Leskistä syytettiin aiheettomasti huumausainerikoksesta. Eräs
vangittuna ollut huumekauppias kertoi poliisille myyneensä huumeita muun muassa
Leskiselle, ja lausunnon pohjalta Leskistä vastaan nostettiin syyte. Syyte
hylättiin raastuvanoikeudessa 22. marraskuuta 1990, ja ilmiantaja sekä hänen
apurinsa tuomittiin yli vuoden ehdottomiin vankeusrangaistuksiin perättömästä
ilmiannosta. Leskinen nosti vuorostaan syytteen valtiota vastaan ja vaati
korvauksia muun muassa aiheettomasta pidätyksestä, vapaudenriistosta ja
henkisestä kärsimyksestä. Helsingin hovioikeus määräsi elokuussa 1995 valtion
maksamaan korvauksia Leskiselle 39 750 markkaa. Oikeudenkäyntiprosessi oli
Leskiselle raskas ja haittasi hänen työtään pitkän aikaa. Myöhemmin hän saattoi
kuitenkin todeta: ”Tärkeitä vuosia kehittymiseni kannalta ovat 1988
(maksakirroosi) ja 1990 (joutava oikeudenkäynti): noina vuosina pääsin itseni
kanssa tasapainoon ja valtion niskan päälle”.

Leskinen kokosi Grand Slamin uudestaan vuonna 1991, ja se julkaisi ensin singlen
”Pienestä pitäen” ja sitten LP:n Taivaan kappaleita (1991), joka myi platinaa.
”Pienestä pitäen” on positiivinen rakkauslaulu, sillä Leskinen oli silloin
tavannut tulevan vaimonsa Annelen. Levyn suurin hitti oli kuitenkin ”Norjalainen
villapaita”.

Grand Slamin jäsenillä oli kuitenkin paljon muitakin tehtäviä, joten Leskinen
päätti koota uuden yhtyeen, jonka nimeksi tuli Juice Leskinen ETC (”etsii”).
Siinä soittivat basisti Jukka Kampman, rumpali Taru Huhtajärvi, kitaristi Kati
Pyykkö ja viulisti ja kosketinsoittaja Henrik Perelló. Yhtye julkaisi 1992
mini-LP:n Simsalabim Jim. ETC jäi kuitenkin lyhytaikaiseksi kokoonpanoksi, ja
vuonna 1993 Leskinen teki jo eri kokoonpanon kanssa ”aikuisten makuun sopivan
lastenlevyn” Haitaribussi. Nämä levyt jäivät kuitenkin pienemmälle huomiolle
kuin Taivaan kappaleita.

1990-luvulla Leskinen alkoi keskittyä yhä enemmän kirjoittamiseen ja saavutti
myös kriitikoiden hyväksynnän runokokoelmilla Räkä ja Roiskis (1992) sekä Äeti
(1994). Vuonna 1994 hän sai myös Vuoden runoilija -palkinnon, ja 1998 Helsingin
yliopiston ylioppilaskunta tilasi häneltä juhlarunon Maamme-laulun
150-vuotisjuhlaan. 1990-luvun loppua kohti levytystahti harveni ja jatkuvat
esiintymiskiertueet loppuivat. Leskisen levyt eivät saaneet yhtä paljon suosiota
kuin ennen, ja hän menetti vähitellen asemansa johtavana kotimaisena
lauluntekijänä.

Levytyksissä oli Haitaribussin (1993) jälkeen kolmen vuoden tauko. Leskinen meni
naimisiin, tuli kahden lapsen isäksi ja piti isyyslomaa. Vuonna 1996 ilmestyi LP
Kiveä ja sämpylää, jälleen uuden kokoonpanon kanssa. Levyllä soittivat muun
muassa Yö-yhtyeen kitaristi Markku Petander ja ex-Skädäm rumpali Jukka
Mänty-Sorvari sekä Eppu Normaalin kitaristi Pantse Syrjä. Samana vuonna ilmestyi
myös runokokoelma Jumala on. Seuraava LP ilmestyi 2000, kun Leskinen täytti 50
vuotta. Sen nimeksi tuli L, joka on 50 roomalaisin numeroin, mutta voi viitata
myös sukunimen ensimmäiseen kirjaimeen. Levyä on luonnehdittu joko
monipuoliseksi tai sekavaksi kuulijasta riippuen. Leskisen 50-vuotisjuhlien
kunniaksi Tampere-talossa pidettiin myös juhlakonsertti. Leskisen viimeiset
soololevyt olivat ”pelimannihenkinen” LP Vaiti, aivan hiljaa (2002) ja single
”Sä olet kaunis” (2003).

Vuonna 2002 Juice Leskinen, Remu Aaltonen ja Dave Lindholm tekivät yhteisen
kiertueen, jolla tehtyjä nauhoituksia julkaistiin vuonna 2008 albumina
JuiceRemuDave – Live!.

Vuonna 2004 Juice Leskinen julkaisi nuoruusvuosien yhtyetoverin Mikko Alatalon
kanssa pitkän tauon jälkeen yhteislevyn Senaattori ja boheemi. He esittivät
levyn kappaleita myös konsertissa Tampereella. Siitä taltioitiin live-albumi
Klassikoiden ilta. Samana vuonna julkaistiin myös Leskisen koko siihenastisen
uran kattava tupla-DVD Minä-Sunnuntailapsi. Levy sisältää suuren määrän
livemateriaalia koko Leskisen uran varrelta sekä televisiotaltiointeja ja
harvinaisuuksia. Lisäksi levyllä on pitkä Juicen haastattelu.

Leskinen poltti ketjussa tupakkaa ja käytti runsaasti alkoholia. Viimeisinä
vuosinaan hän kärsi munuaisten vajaatoiminnasta, maksakirroosista ja aikuisiän
diabeteksesta. Lisäksi hänelle oli ainakin Harri Rinteen mukaan diagnosoitu
erilaisia depressioita, paniikkihäiriö sekä Aspergerin oireyhtymä.

Vuoden 2004 marraskuussa pidetyn Klassikoiden illan jälkeen Leskinen esiintyi
lähinnä klubikeikoilla kitaristi Ari Kankaanpään kanssa. Hänen viimeiseksi
levytyksekseen jäi ”Klovni heittää veivin” -kappaleen uusintanauhoitus
tammikuussa 2005. Hän esiintyi vielä Tuuliajolla-kiertueen loppukonsertissa 20.
elokuuta 2006 Kuopion satamatorilla, mikä oli tiettävästi hänen viimeinen
julkinen esiintymisensä. Esiintymisestä on julkaistu muutaman minuutin tallenne
Tuuliajolla 2006 – rock-elokuva Saimaalta -DVD-julkaisulla. Juice Leskinen kuoli
24. marraskuuta 2006 56-vuotiaana Tampereen yliopistollisessa sairaalassa. Hän
oli kieltäytynyt dialyysihoidosta jonka varassa hänen elintoimintonsa olivat
pitkän aikaa jo olleet.

Keväällä 2006 Leskinen oli vielä tavannut kustannustoimittajaansa Anna-Kristiina
Kervistä, mutta hänen voimansa olivat jo ehtymässä ja Kervinen pyysi runoilija
Satu Koskimiestä järjestämään Leskisen runot yhtenäiseksi kokoelmaksi. Se
ilmestyi nimellä Kosket helmikuussa 2007. Kokoelmassa on sekä onnellisia
rakkausrunoja että raadollista sairaalakuvausta. Runokokoelman nimi sisältää
Leskiselle tyypillisen sanaleikin; Kosket voi olla joko substantiivi tai verbi,
joista verbillä voi vielä olla kaksi eri merkitystä.

Juice Leskisen siunaustilaisuus järjestettiin Tampereella Aleksanterin kirkossa
9. joulukuuta 2006, ja hänet haudattiin Tampereen Kalevankankaan hautausmaalle.
Hautamonumentin on veistänyt taiteilija Timo Hannunen. Mustasta graniitista
tehty monumentti on kaksi metriä korkea ja painaa noin neljä tonnia. Veistos
symboloi luonnonvoimia, ja sen alkuideana oli virtaava vesi. Leskinen oli
vaihtanut vähän ennen kuolemaansa viralliseksi nimekseen Juhani Juice Leskinen,
joka lukee myös hänen hautamuistomerkissään.

Leskisen keräämä 2 300 niteen kirjakokoelma päätyi – perikunnan kiistojen
jälkeen – lopulta hänen tahtonsa mukaisesti Viola-kotiyhdistyksen omistamaan
Juicen kirjastoon.

Luonteeltaan Leskistä on kuvattu ujoksi, ja hänen piti tehdä paljon töitä
voittaakseen tai peittääkseen tämän ominaisuuden. Pikkuveljensä mukaan hän oli
herkkä eikä ollenkaan itsevarma, ja joskus lehtijutut sekä arvostelut sattuivat
häneen kipeästi. Hän ei kuitenkaan paljastanut tätä puolta itsestään muille kuin
lähimmille ihmisille. Anna-Kristiina Kervinen on sanonut, että Leskinen oli
herkkä ja haavoittuvainen, vaikka peittikin sitä ”remuamisella ja
rehvastelulla”. Myös Harri Rinteen mukaan hän oli ujo ja sivullisten
tuijottaminen sekä osoittelu häiritsivät häntä. Alkoholi oli yksi keino tulla
toimeen ujouden kanssa. 2000-luvun alussa Leskisellä diagnosoitiin Aspergerin
oireyhtymä.

Toisaalta Leskistä on luonnehdittu myös voimakkaaksi, itsepäiseksi ja avoimen
itsekeskeiseksi persoonaksi. Kervisen mukaan hän piti itseään nerona ja saattoi
sanoa olevansa ”helevetin hyvä” sekä ”jumalauta paras”. Leskinen on itsekin
myöntänyt, että vaatimattomuus ei kuulunut hänen hyveisiinsä eikä hänellä ollut
juuri stressinsietokykyä. Harri Rinne on kuvannut häntä välillä hankalaksikin
taiteilijaksi, joka oli juuttunut omaan rooliinsa.

Tiskijukkana ja roudarina toimineen Kimmo Torkkelin mukaan Leskisen persoonassa
yhdistyivät sekä tunteet että järki, ja hänellä oli kielellisten lahjojen
lisäksi ilmiömäinen muisti. Sekä Alatalo että Rinne ovat muistelleet, että
Leskinen kirjoitti usein kappaleiden tekstit valmiiksi kerralla, ilman mitään
luonnoksia, koska hän oli miettinyt kaiken valmiiksi jo päässään. Hän oli
erittäin verbaalinen ja riimitteli jopa puhuessaan, niin että lause saattoi
yhtäkkiä päättyä osuvaan loppusointuun.

Leskinen oli naimisissa kolmesti: Tarja Leskisen (o.s. Numminen) kanssa
1977–1987, Annele Salosen kanssa 1993–2002 ja Sari Leskisen (o.s. Savikko)
kanssa 2004–2006. Hänellä oli neljä lasta: tytär Johanna Tarja Leskisen kanssa,
poika Leevi ja tytär Eeva-Maaria Annele Salosen kanssa sekä yksi avioton poika
Joona. Toisen avioliittonsa päätyttyä Leskinen luonnehti itseään: ”Olen hyvä
isä, mutta huono perheenisä.” Leskisen esikoislapsi, vuonna 1977 syntynyt
Johanna, kärsi huumeongelmasta ja kuoli 31-vuotiaana helmikuussa 2009.

Leskinen ymmärsi omasta mielestään musiikkia varsin rajallisesti. Hän ei ollut
kovin kiinnostunut musiikkinsa kehittämisestä vaan uudistui musiikillisesti
lähinnä uusien muusikoiden avulla. Häntä on pidetty tyypillisenä suomalaisena
laulaja-lauluntekijänä, jonka suhde musiikkiin on yksinkertaisempi kuin
tekstiin. Säveltäjänä hän käytti varmoja muutaman soinnun rakenteita ja vältti
liian vaikeita melodioita, jotta ne eivät veisi liikaa huomiota tekstiltä.
Toisaalta hän oli opiskellut itsekseen musiikin teoriaa ja saattoi sovittaa jopa
kappaleiden jousi- ja puhallinosuudet. Lauluosuutensa hän saattoi äänittää
studiossa vain yhdellä otolla. Hän korosti toistuvasti, että tekstit olivat
hänelle tärkeimpiä, eikä hän olisi aluksi halunnut edes laulaa itse omia
kappaleitaan.

Leskinen oli eri kokoonpanoissa yleensä ensisijaisesti laulusolisti ja soitti
lisäksi kitaraa. Kappaleessa ”Manserock” hänellä on pitkähkö kitarasoolokin.
Albumilla Dokumentti Leskinen soittaa itse kaikkia soittimia. Hän ei ollut
erityisen taitava soittaja, mutta kokosi yhtyeisiinsä ja levyilleen osaavia
muusikoita. Varsinkin Anssi Tikanmäen sovitukset ovat tehneet Grand Slamin
kanssa levytetyistä kappaleista kestäviä teoksia.

Leskistä pidetään ensisijaisesti rock- tai pop-muusikkona. Myös sanaa
”rock-kupletti” on käytetty kuvaamaan Leskisen kappaleita. Kuitenkin esimerkiksi
”Viidestoista yö” ja ”Syksyn sävel” sijoittuivat 15 parhaan joukkoon
Iskelmä-radion järjestämässä äänestyksessä kaikkien aikojen parhaasta
iskelmästä. Albumilla Kiveä ja sämpylää kuullaan rockin lisäksi twistiä, humppaa
ja marssia. Taivaan kappaleita -albumilla kuultava ”Siniristiloppumme” on
räppiä.

Esiintyjänä Leskinen oli tunnettu terävästä, spontaanista sanailusta ja
huumorista. Aitoa, inhimillistä huumoria on jopa pidetty Leskisen kansansuosion
tärkeimpänä syynä. Rock-toimittaja Juho Juntunen on sanonut, että Leskisellä oli
”merkillinen taito ottaa yleisönsä ikään, sukupuoleen tai yhteiskunnalliseen
asemaan katsomatta”. Vuodesta 1975 lähtien Leskinen päätti lähes jokaisen
esiintymisensä ”Maamme”-lauluun, mikä herätti hänen mukaansa aluksi paljon
pahennusta. Keikoilla Leskinen soitti ”Suomi-kitaraa” (noin 1980 lähtien),
soitinrakentaja Juha Nuutisella teetettyä Telecaster-kitaraa, jonka runko oli
Suomen kartan muotoinen.

Helsingin Sanomien toimittajan Ilkka Mattilan muistokirjoituksen mukaan Leskinen
toi suomalaiseen rockiin ”realistisen puheenparren sukupuolisanastoineen” ja
teki oman, suomalaiseen kulttuurin sopivan tulkintansa angloamerikkalaisen
rockin lyriikasta. Hänen lauluissaan on henkilökohtaisia ihmissuhdekuvauksia,
mutta myös satiirisen humoristisia ”rock-kupletteja”, joissa hän ivaa usein
auktoriteetteja ja viranomaisia.

Muista suomalaisista sanoittajista Leskinen arvosti Juha Vainiota. Omat
sanoituksensa hän koki henkilökohtaisina: hän yritti selvittää asioita itselleen
eikä niinkään yrittänyt vaikuttaa muihin. Leskinen oli myös joskus turhautunut
siihen, että häneltä odotettiin sanoituksissa aina vitsejä.

Leskisen teksteissä on paljon sanaleikkejä, moniselitteisyyttä ja
assosiaatioita. Hän käyttää sanontoja ja kielikuvia, jotka voidaan ymmärtää eri
tavoin. Esimerkiksi kappaleen nimen ja säkeen ”musta aurinko nousee” voi
ymmärtää ainakin kolmella eri tavalla. Sanaleikkejä on paljon esimerkiksi
kappaleissa ”Einarin polkupyörä”, ”Napoleonin mopo” ja ”Tarzanin kalsarit”.
Kappaleeseen ”Löyly löi” Leskinen sai virikkeen Helsingin Sanomien kriitikolta,
joka väitti ettei kunnon kappaleessa voi olla ”suomalaista äätä, öötä ja yytä”.

Suomalaisen rock-lyriikan henkilönnimistä tehdyssä pro gradu -työssä todetaan,
että Leskisen sanoituksissa mainitaan paljon tunnettuja poliitikkoja,
taiteilijoita ja muita julkisuuden henkilöitä. Esimerkiksi kappaleessa ”Villi
länsi” mainitaan Ronald ja Nancy Reagan sekä Margaret Thatcher, ja ”Anne ja
Jacques” kertoo Anne Pohtamosta ja hänen seurustelustaan Jacques de la Fontainen
kanssa. Leskisen sanoituksia käsittelevässä pro gradussa todetaan, että Leskinen
käyttää sanoituksissaan varsin suppeaa perussanastoa. Tekstin yllättävät ja
rikkaat merkitykset eivät synny monipuolisen ja harvinaisen sanaston käytöstä,
vaan tuttujen sanojen käyttämisestä yllättävillä ja monimielisillä tavoilla.
Verbit ovat tärkeitä, ja niiden kautta korostuu tekstien toiminnallisuus.
Substantiiveja on paljon: laulujen päähenkilöillä on nimi ja ammatti sekä
muitakin määreitä.

Leskisen mielestä oli olemassa vain neljä aihetta, joista sanoituksia ylipäätään
on mielekästä tehdä: ihminen, ihminen ja toinen ihminen, ihminen ja yhteiskunta
sekä ihminen ja uskonto.

Leskisen sanoituksia tutkinut Lasse Halme on todennut, että niiden ihmiskuva on
varsin ristiriitainen: niissä korostuu toisaalta vapaus ja elinvoimaisuus,
toisaalta syvä ahdistus ja irrallisuus. Edellistä näkemystä edustaa esimerkiksi
”Ei elämästä selviä hengissä”, jälkimmäistä ”Myrkytyksen oireet”. Hyvin monien
laulujen aiheena on rakkaus, seksuaalisuus ja parisuhde. Ne voivat näyttäytyä
positiivisina, elämää kannattelevina voimina (esimerkiksi ”Kaksoiselämää”),
mutta toisaalta niihin liittyy myös ristiriitoja, ongelmia ja ahdistusta
(”Yhdessä itkien”). ”Syksyn sävelessä” on voimakas jännite myönteisen rakkauden
ja surullisen menetyksen välillä. Yhteiskuntaan ja sen vallanpitäjiin Leskinen
suhtautuu johdonmukaisen kielteisesti, esimerkiksi kappaleissa ”Ajan henki” ja
”Ollaan ihmisiksi”.

Uskonto on Leskisen tuotannossa usein esiintyvä aihe. Hän ei suhtaudu uskontoon
kielteisesti, mutta arvostelee kirkkolaitosta ja kyynikoita, jotka käyttävät
toisten uskonnollisia tunteita hyväkseen. Jeesus on sanoituksissa usein
selkeästi myönteinen hahmo, johon liitetään kapinallisuus, itsenäisyys ja
vapaus, kuten kappaleessa ”Twistin ylivoimaa”. Leskinen on itse kertonut
uskovansa ”isompiin voimiin” ja pitävänsä uskontoa tärkeänä osana elämää, vaikka
hän suhtautuikin Raamattuun lähinnä kaunokirjallisena teoksena.

Leskisen sanoituksille on ominaista myös omaelämäkerrallisuus: hänen
elämänvaiheensa ja varsinkin naissuhteensa kuuluvat selvästi hänen
kappaleissaan. Esimerkiksi ”Anni Domini” kertoo Leskisen silloisesta
naisystävästä Annista ja ”Hieno nainen” hänen viimeisestä vaimostaan Sarista.
Suhdettaan julkisuuteen Leskinen käsittelee muun muassa kappaleissa ”Hittejä ja
idoleita” ja ”Skitsofrenia”.

Leskisen runoutta on nimitetty sillisalaatiksi tai runsaudensarveksi, jossa
keskeisiä elementtejä on muun muassa nonsense, sanaleikit ja murrekokeilut. Osa
runoista on hyvin itsekeskeistä, mutta mukana on myös laajempaa,
yhteiskunnallista ja historiallista kronikointia. Vaikka Leskisen runoja on
pidetty itsekeskeisinä, ne eivät ole kuitenkaan itsekkäitä vaan poikkeuksellisen
omakohtaisia, omaelämäkerrallisia ja tunnustuksellisia. Hänen viimeisen
kokoelmansa runot ovat paljaita ja rehellisiä, jopa armottomia häntä itseään
kohtaan.

Leskisen kieltä on pidetty selkeänä ja oivaltavana. Hän pyrki puhuttelemaan
suoraan kaikenikäistä yleisöä eikä niinkään välittänyt siitä, miten esimerkiksi
runoutta on yleensä kirjoitettu. Seppo Roth arvioi vuonna 1992 Leskisen
kielenkäyttöä: ”Juice Leskinen kääntelee nykysuomea kuin savenvalaja. Hän tekee
siitä tarvekaluja, koristeita, mitä vain.” Sanaleikkien avuilla hän testasi myös
kielen rajoja ja mahdollisuuksia. Kaksois- ja jopa kolmoismerkitykset ovat
tyypillisiä sekä Leskisen runoissa että lauluteksteissä. Kirjoittajan
lukeneisuus näkyy myös hänen runoistaan, jotka ovat täynnä viitteitä
kaunokirjallisuuteen, Raamattuun ja populaarimusiikkiin.

Leskinen luki paljon, etenkin kotimaista kaunokirjallisuutta.
Suosikkikirjailijoikseen ja hengenheimolaisikseen hän on maininnut muun muassa
Eino Leinon, Lauri Viidan, Erno Paasilinnan ja Veikko Huovisen. Erityisesti
Leskinen arvosti Kalle Päätaloa ja tunsi hänen tuotantonsa hyvin. Nuoremmasta
polvesta hän on eräässä haastattelussa kertonut kunnioittavansa A. W. Yrjänää.
Soundi-lehden päätoimittaja Timo Kanerva on sanonut muistokirjoituksessa, että
Leskisen tuotannossa ”Bob Dylan, Jack Kerouac, The Beatles ja Led Zeppelin
löivät kättä Lauri Viidan, Eino Leinon, Mika Waltarin, Repe Helismaan ja Junnu
Vainion kanssa”.

Runoilija Hannu Kankaanpää on verrannut Leskistä Lauri Viitaan ja todennut, että
kummatkin puolustavat pientä ihmistä esivaltaa vastaan satiirin ja huumorin
keinoin. Kankaanpää arvostaa Leskistä ennen kaikkea keskeislyriikan ja balladien
tekijänä, vaikka arvostelee monia hänen runojaan myös yksioikoisiksi ja
ilmaisultaan kapeiksi. Kustannustoimittajansa mukaan Leskinen oli runoilijana
ennen kaikkea riimittelijä eikä ollut kiinnostunut kokonaisen kokoelman
hahmottelusta tai suurista teemoista.

Juice Leskinen teki uransa aikana eri yhtyeiden ja esiintyjien kanssa yhteensä
28 albumia. Niistä viimeinen oli vuonna 2002 nauhoitettu JuiceRemuDave – Live!,
joka julkaistiin vuonna 2008. Leskisen kaikki singlet sekä eri kokoelmilla tai
muiden artistien levyillä julkaistut kappaleet on julkaistu kuuden CD-levyn
kokoelmana Syksyn sävel – Kaikki singlet 1974–2004, jossa on yhteensä 134
kappaletta. Suomen äänitearkistoon on luetteloitu 347 hänen esittämäänsä, 365
säveltämäänsä ja 554 hänen sanoittamaansa kappaletta.

Juice Leskisen levyjä on myyty yhteensä yli puoli miljoonaa kappaletta. Leskisen
myydyimmät albumit ovat Yölento (1986), Sinä (1990), Taivaan kappaleita (1991)
ja kokoelma-albumi Kautta aikain (1997). Singlelistan ykkösenä on ollut viisi
Leskisen kappaletta: ”Marilyn” elokuusta lokakuuhun 1974, ”Jyrki boy”
marraskuusta 1974 helmikuuhun 1975, ”Se oli jautaa” kesäkuussa 1975,
”Kaksoiselämää” huhtikuussa 1986 ja ”Pienestä pitäen” 24.6.–7.7.1991. Vuonna
1995 pidetyssä Radiomafian top 500 -äänestyksessä kolme Leskisen kappaletta
sijoittui listalle: ”Syksyn sävel”, ”Viidestoista yö” ja ”Musta aurinko nousee”.
Helsingin Sanomien vuonna 2007 järjestämässä ”Rakkaimmat rockit” -äänestyksessä
lukijat ehdottivat ensimmäisellä kierroksella yhteensä nelisensataa laulua,
joista 24 oli Juice Leskisen esittämiä, enemmän kuin yhdelläkään toisella
artistilla. Lopullisessa äänestyksessä ”Viidestoista yö” oli neljäs.

Leskinen teki lauluja myös muille artisteille. Esimerkiksi ”Rakkauden haudalla”
(Sakari Kuosmanen ja Jonna Tervomaa), ”Ringo ja Aku” (Aku Syrjä) ja
hyväntekeväisyyssingle ”Maksamme velkaa” (Apua! Orkesteri) ovat Leskisen
säveltämiä ja sanoittamia. Hänen sanoituksiaan ovat muun muassa Yö-yhtyeelle
tehdyt ”Ihmisen poika” ja ”Tia-Maria” sekä Kojon euroviisuedustuskappale ”Nuku
pommiin”. Leskisen kääntämiä kappaleita ovat esimerkiksi Kirkan esittämä ”Soitin
vain kun taas sua kaipaan” (Stevie Wonderin ”I Just Called to Say I Love You”)
ja Pate Mustajärven ”Synnyimme lähtemään” (Bruce Springsteenin ”Born to Run”).
Hän on myös kääntänyt useita Mikis Theodorakisin säveltämiä runoja, joita Arja
Saijonmaa on esittänyt suomeksi, kuten Federico García Lorcan ”Santiago”.

Juice Leskisen kirjallinen tuotanto käsittää runoja, lastenkirjallisuutta,
henkilöhistoriaa, suomennoksia ja lukemattomia kirjoituksia eri lehdissä ja
antologioissa. Yhteensä hän julkaisi 12 runokokoelmaa, neljä lastenkirjaa ja
neljä muuta teosta. Vuonna 1989 ilmestynyt kokoelma Iltaisin, kun veneet tulevat
kotiin oli eräänlainen vedenjakaja, josta alkaen Leskisen tuotannon painopiste
siirtyi musiikista lyriikkaan.

Leskisen ensimmäinen runokokoelma Sonetteja laumalle (1975) ihastutti Leskisen
musiikin ihailijoita, mutta kirjallisuuskriitikot suhtautuivat nuivasti sekä
siihen että seuraaviin teoksiin. Lastenkirja Räkä ja Roiskis (1992) oli
ensimmäinen Leskisen kirja, joka sai runsaasti kiitosta, ja Äeti (1994) oli
ensimmäinen kriitikoitakin miellyttänyt runoteos. Myös postuumisti julkaistu
Kosket (2007) sai hyvän vastaanoton. Runouteen verrattuna proosateokset Kuka
murhasi rock'n'roll tähden (1978) ja Päivää (1984) ovat jääneet melko
tuntemattomiksi eikä niitä ole pidetty yhtä tasokkaina.

Leskinen toimi myös kääntäjänä. Hän on suomentanut satiirisen
Beatles-historiikin Paperback Writer: Beatlesien elämä ja toiminta (1982),
runomuotoisen Disney-sarjakuvaklassikon Hassunkuriset sinfoniat – Silly
Symphonies (1996) sekä Stephen Sondheimin musikaalit Sweeney Todd (1997), jonka
ensi-ilta Suomessa oli Suomen Kansallisoopperassa syyskuussa 1997, ja A Little
Night Music (1997?). Leskinen on myös kirjoittanut nuorisonäytelmän Valto ja
Veikko Lavin elämästä kertovan näytelmän Isänmaan toivo. Lisäksi hän kirjoitti
kirja-arvosteluja ja pakinoita muun muassa Savon Sanomiin, Hymyyn sekä
Aamulehden kaupunkilehti Moroon.

Timo Kanervan mukaan Juice Leskinen loi 1970-luvulla suomalaisen rockin yhdessä
Hectorin, Dave Lindholmin ja Tuomari Nurmion kanssa. Leskinen oli heistä ainoa,
jonka juuret eivät olleet Helsingissä, ja hänen voidaan jopa sanoa antaneen
”myös Kehä Kolmosen ulkopuolelle syntyneille oikeuden tehdä rockia”. Ilkka
Mattila nimittää muistokirjoituksessaan Leskistä ”suomalaisen pop-musiikin
kulmakiveksi” ja Kansallisbiografiassa häntä kuvataan ”suomalaisen rock-musiikin
isähahmoksi”. Häntä sanottiin myös ”Suomi-rockin Kekkoseksi”, mikä viittasi
hänen asemaansa johtohahmona.

Leskinen lasketaan yhdeksi manserock-tyylisuunnan perustajista. Manserockille
olivat ominaisia suomenkieliset, itse kirjoitetut kappaleet ja omaperäinen
pukeutuminen. Alkuvaiheen levyjä tuotti Love Records. Tyylilaji syntyi Juice
Leskisen, Alwari Tuohitorven, Kasevan ja Virtasen myötä. Se sai nimensä Coitus
Intin ja Alwari Tuohitorven yhteisestä kiertueesta vuonna 1975. Pian kiertueen
jälkeen Coitus Int hajotettiin, mutta nimitys ”manserock” jäi elämään.
Myöhemmin, vuonna 1981 Leskinen teki Ajan henki -albumille kappaleen
”Manserock”.

1970-luvun lopulla punk tuli Suomeen, ja Tampereen seudulla perustettiin uusia
uuden aallon yhtyeitä kuten Eppu Normaali ja Popeda. Niiden kautta Leskisen ja
muiden ”manserockin isojen poikien” vaikutus levisi 1980-luvulla koko Suomeen.
Mikko Alatalo nimittää muistokirjoituksessaan Leskistä ”esipunkin
taistelijaksi”, jonka mielestä lauluissa piti olla sanomaa ja rajua riimitystä.
Punk-sukupolveen häntä yhdisti, paitsi vastahankaisuus yhteiskunnallisia
instituutioita kohtaan, hänen tapansa asettaa kappaleen sisältö teknisen
toteutuksen edelle. Monelle suomalaiselle punkkarille Leskinen oli tärkeämpi
esikuva kuin esimerkiksi The Clash tai Sex Pistols. Eppu Normaalin laulaja ja
sanoittaja Martti Syrjä on maininnut Juice Leskisen kuuluneen nuoruutensa
seuratuimpiin idoleihin, joka innoitti Dave Lindholmin ja Hectorin ohella
uskomaan suomenkieliseen rock-lyriikkaan. Myöhemmin Leskisen merkityksestä ovat
kertoneet myös Ismo Alanko, Heikki Salo, Jippu, Kalle Ahola, Tommi Liimatta ja
Paula Vesala.

Leskisen uran alkupuolella muut yhtyeet esittivät vain hyvin harvoin hänen
kappaleitaan, eikä hän itsekään yleensä pitänyt näitä harvoja yrityksiä
onnistuneina. ”Ne yrittävät laulaa tarkoituksellisesti ohi samalla tavalla kuin
minä, mutta eihän sitä voi tehdä.” Myöhemmin monet artistit ovat tehneet
Leskisen kappaleista uusia versioita, etenkin hänen kuolemansa jälkeen. Hänen
tuotannostaan tehtyjä tribuuttialbumeita ovat esimerkiksi Laulava sydän – Juice
Leskinen vuodelta 2000 ja Pate Mustajärven Ollaan ihmisiksi vuodelta 2009.
Leskisen musiikkia on esitetty myös hänestä kertovassa musikaalissa, joka sai
ensi-iltansa Jyväskylässä Teatteri Eurooppa Neljän esittämänä kesäkuussa 2011.
Toinen Leskisestä kertova musikaali sai ensi-iltansa Tampereella
Musiikkiteatteri Palatsissa elokuussa 2011.

On arvioitu, että Juice Leskinen on vaikuttanut merkittävästi paitsi
tamperelaisen rock-musiikin kehitykseen, myös siihen, että rock on Suomessa
hyväksytty yhdeksi taidemuodoksi ”korkeakulttuurin” rinnalla. Jukka Virtasen
mukaan Leskinen teki angloamerikkalaisesta nuorisokulttuurista suomalaista
taidetta. Leskisen arvostuksesta kertoo sekin, että presidentti Koivisto kutsui
Leskisen Linnan juhliin vuonna 1986 yhtenä ensimmäisistä rock-muusikoista.

Juice Leskisen elämää, tuotantoa ja uraa on käsitelty useammassakin kirjassa.
Monet niistä perustuvat Leskisen haastatteluihin. Juho Juntunen kirjoitti 1981
ensimmäisestä Tuuliajolla-risteilystä kirjan, jossa Leskinen on merkittävässä
osassa, ja Reijo Korpeinen toimitti 1987 haastattelumuotoisen kirjan Ekkös sää
Juice oo, jossa on mukana runsaasti laulutekstejä. Lasse Halme on tehnyt
lisensiaatintutkielman Leskisen 19 LP-levyn kappaleiden teksteistä, ja tutkielma
on ilmestynyt myös painettuna omakustanteena 1992.

Vuonna 2002 ilmestyi Harri Rinteen Juice ON Juice OFF, jota on pidetty terävänä
ja kriittisenä. Rinne luonnehtii Leskistä nimityksillä ”hullu, runoilija, juoppo
ja profeetta”. Vuonna 2005 Reijo Ikävalko teki kirjan Juicen äeti – Eini Kuikka
(2005).

Leskisen kuoleman jälkeen ilmestyi vuonna 2007 Esa Keron kirjoittama ja Juha
Metson kuvittama Pieni kirja Juhani Leskisestä. Sitä on luonnehdittu
”henkilökohtaiseksi yksinpuheluksi”, joka kertoo yhtä paljon Kerosta itsestään
kuin Leskisestäkin. Samana vuonna julkaistiin myös laajempi teos, Santtu Luodon
ja Mikko Montosen Juice, jossa on myös Mikko Alatalon muistokirjoitus ja
perusteellinen diskografia. Vaikka Luoto ja Montonen tunsivatkin Leskisen hyvin,
heidän kirjaansa on arvosteltu kiireellä tehdyksi ”kaverikirjaksi”, joka ei tuo
Leskisen taiteilijakuvaan mitään uutta.

Vuonna 2014 ilmestyi ensimmäinen perusteellinen elämäkerta Juicesta, Antti
Heikkisen kirjoittama kirja Risainen elämä. Juice Leskinen 1950–2006.

Leskinen ehti kirjoittaa muistelmiaan vuoteen 1988 asti. Kirja ilmestyi vuonna
2003 nimellä Siinäpä tärkeimmät. Hän kertoo muistelmissa toisaalta omasta
lahjakkuudestaan ja saavutuksistaan, mutta myös epäluulosta, ryyppäämisestä ja
riidoista. Ilkka Mattilan arvion mukaan kirjan kieli on tiivistä ja nokkelaa
varsinkin Leskisen kuvatessa lapsuuttaan ja nuoruusvuosiaan, mutta myöhemmät
vaiheet on kuvattu rikkonaisemmin.

Heinäkuussa 2016 Yle Radio Suomessa esitetään Juice Leskisestä kertova
fiktiivinen 20-osainen kuunnelma Juicen Taivaallinen Aulabaari. Kuunnelman
käsikirjoittaja on elämäkerran kijoittanut Antti Heikkisen ja ohjaaja Ola
Tuominen.

Loppuvuodesta 2016 saa ensi-iltansa Timo Tapion ohjaama Leskisestä kertova
Nahjus enkelini -elokuva. Kyseessä ei ole kuitenkaan elämäkertaelokuva, eikä se
edes sijoitu Juice Leskisen elinaikaan. Leskistä elokuvassa esittää Ilkka Aro.

Juice Leskisestä on tekeillä myös toinen elokuva, Yellow Filmsin Juice-niminen
elokuva, joka perustuu Antti Heikkisen kirjoittamaan Risainen
elämä -elämäkertakirjaan. Kuvaukset on tarkoitus aloittaa vuoden 2017
alusta. Teppo Airaksisen ohjaaman elokuvan pääosassa on Riku Nieminen ja
ensi-iltansa se saa vuonna 2018.

Juice Leskiselle myönnettiin Erikois-Emma ensimmäisessä Emma-gaalassa vuonna
1983, ja ”Kaksoiselämää” sai Vuoden iskelmä -Emman 1986. Tampereen kaupungin
säveltaidepalkinnon hän sai vuonna 1985 ja Valtion säveltaidepalkinnon 1989.
Vuonna 1991 Leskiselle myönnettiin ensimmäinen Juha Vainion sanoittajapalkinto,
ja hän sai Tampereen kaupungin kirjallisuuspalkinnon 1992. Vuonna 1994 Suomen
runoilijaliitto valitsi hänet Vuoden runoilijaksi (Poeta Finlandiae). Lisäksi
hänelle myönnettiin valtion puolikas taiteilijaeläke vuonna 2006. Leskinen
arvosti Juha Vainio -palkintoa paljon ja piti sitä rakkaimpana palkintonaan.
Saamaansa puolikasta taiteilijaeläkettä hän kommentoi sanomalla olevansa siten
”puoliksi ansioitunut”.

Leskisen synnyinkaupungissa Juankoskella on hänen kunniakseen 1980-luvulla
nimetty Juicen tori, jonne pystytettiin vuonna 1995 virolaisen kuvanveistäjän
Villu Jaanisoon suunnittelema näköispatsas.



https://fi.wikipedia.org/wiki/Wales

Wales (kymriksi Cymru, lat. Cambria) on maa Ison-Britannian saaren länsiosassa
ja yksi Yhdistyneen kuningaskunnan neljästä osasta.

Wales on Ison-Britannian niemimaa. Englanti on sen rajanaapuri idässä,
Irlanninmeri lännessä ja pohjoisessa. Etelässä Bristolin kanaali erottaa Walesin
Englantiin kuuluvasta Cornwallin niemimaasta. Maan tiheimmin asutut ja
teollistuneimmat alueet ovat Etelä-Walesissa, mukaan lukien pääkaupunki Cardiff
ja kaksi muuta suurinta kaupunkia, Swansea ja Newport.

Walesin maasto on melko vaihtelevaa. Eteläosissa on tasaisia rannikkotasankoja,
ja maan keski- ja pohjoisosissa on kukkula- ja vuoristoketjuja. Maan korkeimmat
huiput ovat Snowdonian alueella pohjoisessa. Korkein niistä on 1 085 metrin
korkuinen Snowdon. Pohjois- ja etelärannikoilla on muutamia saaria, joista
Anglesey on suurin.

Walesin ilmasto on merellinen, ja sää on usein pilvinen, kostea ja tuulinen.
Rikkonaisen rannikon ja vuoristojen takia ilmasto vaihtelee paikallisesti.
Joillain ylänköalueilla ilmasto voi olla todella ankara, mutta rannikolla
miellyttävä. Vuoden keskilämpötila alankoalueilla on 9,5–10,5 astetta.
Rannikolla helmikuu on yleensä kylmin kuukausi, mutta sisämaassa tammi- ja
helmikuu ovat suurin piirtein yhtä kylmiä. Tammikuun keskimääräinen
minimilämpötila vaihtelee hieman nollan alapuolelta kolmeen asteeseen. Heinäkuu
on vuoden lämpimin kuukausi. Silloin päivän ylin lämpötila on keskimäärin 17–21
astetta.

Sademäärän suhteen vuosi jakautuu kahteen osaan: lokakuulta tammikuulle on
selvästi sateisempaa kuin helmikuulta syyskuulle. Vuotuinen sademäärä vaihtelee
alueittain: Snowdonian vuoristossa sataa yli 3 000 millimetriä vuodessa, kun
etelärannikolla lähellä Englannin rajaa alle 1 000 millimetriä. Lumi on
rannikolla melko harvinaista, ja lounaisrannikolla sataa lunta alle kymmenenä
päivänä vuodessa. Snowdoniassa sen sijaan lumisateita tulee yli 40 päivänä
vuodessa.

Rooman valta levittäytyi myös Britannian länsiosaan, jossa kelttiheimoista,
combrogii, muotoutui provinssi Cambria. Roomalainen kulttuuri levittäytyi
Cambriaan, ja 300-luvulla myös kristinusko. Roomalaiset rakensivat sarjan
linnoituksia maan eteläosaan, aina Carmartheniin (Maridunum) asti. Roomalaisten
muistoa on myös Caerleonin (Isca) linnoitus, jonka amfiteatteri on Britannian
parhaiten säilynyt. Roomalaisten vaikutus ulottui myös maan pohjoisosaan.
Tarinan mukaan Magnus Maximus (335–388), yksi Rooman viimeisistä keisareista,
nai Helenin (tai Elenin tai Selenin), segontiumilaisen heimopäällikön tyttären.

Saksit eivät koskaan valloittaneet Walesia tiukan vastarinnan ja vuoristoisen
maaston vuoksi. Saksikuningas Offa (757–796) rakennutti maansa rajalle vallin
(Offa's Dyke) merkitsemään valtakuntansa rajaa. Osa 130 kilometriä pitkästä
vallista on edelleen näkyvissä.

Wales säilyi kelttien asuttamana alueena, vaikka kelttikansat hävisivät
Englannista ja osittain Skotlannistakin. Wales säilyi myös kristittynä
germaaniheimojen valloittaessa Englannin. Englannin normannit valloittivat
Walesin 1066, mutta se jäi omien ruhtinaidensa hallitsemaksi vuoteen 1282,
jolloin Englannin kuningas Edvard I löi Walesin viimeisen ruhtinaan, Llywelyn
viimeisen (1228–1282, Llywelyn ap Gruffydd tai Llywelyn Ein Llyw Olaf). Edvard I
pystytti monia linnoja pitääkseen Walesin hallinnassaan. Walesilaiset nousivat
kapinaan monia kertoja ja 1400-luvun alussa Englannin parlamentti lakkautti
Walesin parlamentin. Wales liitettiin lopullisesti Englantiin 1536 kuningas
Henrik VIII:n aikana, englannista tehtiin virallinen kieli ja Englannin lait
ulotettiin koskemaan walesilaisia.

Nimi Wales tulee anglinkielisestä, ulkomaalaista tai muukalaista merkitsevästä
wylisc-sanasta, joka myöhemmissä englannin kielen vaiheissa sai muodokseen
Welsh, walesilainen. Muukalaisten maa taas oli anglosaksiksi Wealas. Normannit
kutsuivat maan asukkaita nimellä galles, gallit (keltit). Omakielinen nimi Cymru
puolestaan pohjautuu latinan nimeen Cambria, [kelttiläisten] combrogien maa.

Wales on yksi Yhdistyneen kuningaskunnan neljästä maasta. Walesista valitaan 40
edustajaa Britannian parlamentin alahuoneeseen, House of Commonsiin.

Walesilla on ollut vuodesta 1999 oma parlamenttinsa, kansalliskokous. Vuonna
2006 hyväksytyn lain perusteella kansalliskokouksella on myös oikeus muodostaa
omia lakejaan, tosin ne pitää hyväksyttää Britannian parlamentissa. Walesin
kansalliskokouksessa on 60 jäsentä, ja lainsäädännöllisen vallan lisäksi sen
tehtäviin kuuluvat Walesin hallituksen päätösten tutkiminen ja ”Walesin äänenä”
toimiminen. Hallitusta johtaa pääministeri, ja hallituksen tehtäviin kuuluvat
budjetin ja yleisen politiikan muodostaminen ja julkisten virastojen
hallinnoiminen.

Brittimonarkian kruununperilliselle annetaan edelleen Walesin prinssin arvonimi,
mutta hänellä ei ole mitään tekemistä alueen hallinnon kanssa, ja arvonimi on
ainoastaan symbolinen. Walesin prinssi Charlesin arvoon asettaminen tapahtui
vuonna 1969 Caernarfonin linnassa Pohjois-Walesissa.

Wales jaettiin 1996 hallinnollisesti yhdeksään kreivikuntaan (county), 10
maaseutupiiriin (county borough) ja viiteen kaupunkiin (city).

Alueiden johdossa on vaaleilla valittu valtuusto, ja sen vastuulla ovat
peruspalvelut kuten koulutus, vanhustenhoito ja katuvalaistus. Vuodeksi 2017
suunnitellaan paikallishallinnon uudistusta.

Osa Walesista teollistui jo 1700-luvulla. Walesissa on louhittu hiiltä, kuparia,
rautaa, lyijyä, kultaa ja liuskekiveä. Teollisuus houkutteli runsaasti
maahanmuuttajia 1800-luvulla etenkin Cardiffin pohjoispuolisiin laaksoihin.

Walesissa on vähän todella suuria, yli tuhannen työntekijän yrityksiä. Suurimmat
yksityiset työllistäjät vuoden 2017 alussa olivat vakuutusyhtiö Admiral (yli
7000 työpaikkaa), teräsyhtiö Tata Steel (noin 7000), lentokoneyhtiö Airbus
(6000) ja vesiyhtiö Dwr Cymru (3000).

Vuoden 2016 alkupuolella työttömiä oli 4,7 %, eli hiukan vähemmän kuin koko
Britanniassa (4,9 %).

Kymrin kieli on virallinen kieli, ja sitä ja englannin kieltä pitää kohdella
tasavertaisesti. Viranomaiset tuottavat palveluita myös kymriksi, ja esimerkiksi
tienviitat ovat kahdella kielellä. Walesin englanninkielisissä kouluissa kymri
on pakollinen aine 16 vuoden ikään asti, kymrinkielisissä kouluissa se on
opetuskieli. Kymrin puhujia on kaikkiaan noin puoli miljoonaa eli noin 19
prosenttia väestöstä.

16,32 % Walesin yli kolmivuotiaasta väestöstä osaa puhua, lukea ja kirjoittaa
kymrin kieltä. Heidän lisäkseen 1,37 % samanikäisestä väestöstä osaa puhua ja
lukea muttei kirjoittaa kieltä. 2,83 % osaa puhua muttei lukea tai kirjoittaa
sitä. Lisäksi vielä 4,93 % saa selvää puhutusta kymrin kielestä. 71,57 % ei osaa
kieltä ollenkaan.lähde?

Walesissa on esiintynyt voimakkaita herätysliikkeitä. Vuonna 1735 oli laaja
metodistiherätys, vuonna 1859 satatuhatta henkeä eli lähes kymmenesosa
silloisesta väestöstä tuli uskoon. Kuuluisin herätysliike oli aktiivisin vuosina
1904-1905. Silloinkin uskoon tuli yli satatuhatta walesilaista.

Rugby ja jalkapallo ovat Walesin suosituimmat urheilulajit. Rugby on
kansallislaji, ja sitä seurataan erityisesti maan eteläosissa. Walesilla on myös
oma jalkapallomaajoukkue ja oma jalkapallosarjansa, puoliammattilainen Walesin
valioliiga. Parhaat walesilaisjoukkueet pelaavat kuitenkin Englannin sarjoissa.
Cardiff City FC on ainoana ei-englantilaisena joukkueena voittanut arvostetun FA
Cupin. Walesin kansallisstadion on Cardiffissa sijaitseva Millennium Stadium,
jonne mahtuu peräti 74 500 katsojaa ja jossa on järjestetty useita
kansainvälisiä tapahtumia. Walesissa on järjestetty myös esimerkiksi golfin
Ryder Cup, ja Celtic Manor Resort on yksi Euroopan arvostetuimpia golfkeskuksia.

Walesilainen keittiö tunnetaan erityisesti lampaanlihasta. Perinteiseen
cawl-keittoon käytetään purjoa, keräkaalia, lampaanlihaa ja pekonia. Toinen
walesilainen kansallisruoka on merileväleipä bara lawr.

Perintesiä walesilaisia instrumenttejä ovat elyn deires (kolmerivinen harppu),
viulu, crwth ja pibgorn (puhallinsoitin). Kuorolaululla, varsinkin
kirkkokuoroilla, on pitkät perinteet.

Yksi Walesin suosituimmista nykyaikaisista muusikoista on laulaja-lauluntekijä
Marina and the Diamonds.



https://fi.wikipedia.org/wiki/Suomi

Suomen tasavalta eli Suomi (ruots. Republiken Finland, Finland) on valtio
Pohjois-Euroopassa Itämeren rannalla. Suomi kuuluu Pohjoismaihin ja Euroopan
unioniin. Se rajautuu idässä Venäjään ja siihen kuuluvaan Karjalan tasavaltaan,
pohjoisessa Norjaan ja lännessä Ruotsiin. Etelässä lähin maa on Viro
Suomenlahden eteläpuolella. Suomen pääkaupunki ja suurin kaupunki on Helsinki.
Ahvenanmaan maakunnalla on itsehallinto, ja lähes koko maakunnan alue on
demilitarisoitu.

Köppenin ilmastoluokituksessa Suomi kuuluu lumi- ja metsäilmaston kostea- ja
kylmätalviseen tyyppiin. Kasvillisuusvyöhykkeistä Suomi kuuluu pääosin
pohjoiseen havumetsävyöhykkeeseen.

Suomi on verraten harvaan asuttu maa, ja sen 5,5 miljoonaa asukasta keskittyvät
pääosin maan etelä- ja keskiosiin. Suomen maapinta-ala on 303 892,46
neliökilometriä.

Suomen perustuslaki määrittelee kansalliskieliksi suomen ja ruotsin. Vuoden 2015
lopussa suomen puhujia oli väestöstä 88,7 prosenttia ja ruotsinkielisiä 5,3
prosenttia. Muiden kielten puhujien osuus väestöstä oli 6,0 prosenttia.

Suomen ostovoimakorjattu bruttokansantuote vuonna 2017 on Kansainvälisen
valuuttarahaston arvion mukaan noin 237 miljardia Yhdysvaltain dollaria.

Sanan Suomi etymologiasta ei ole täyttä varmuutta. Se on ilmeisesti ollut alun
perin Suomenlahden ympäristöä ja sittemmin lähinnä Varsinais-Suomea koskeva
nimitys ja laajentunut vasta myöhemmin tarkoittamaan koko maata. Sanaa on
käytetty jo Pähkinäsaaren rauhansopimuksessa nimen Somewesi osana, jolloin se on
kuitenkin merkinnyt Viipurinlahden pohjukkaa, jonka suomenkielisenä nimenä
vieläkin on Suomenvedenpohja. Varhaisimmissa selityksissä sana on selitetty suon
tai suomun johdokseksi, mutta uudempien tulkintojen mukaan se on lainasana.
Lainan yhdeksi mahdolliseksi lähteeksi on esitetty kantabaltin maata
(merkityksessä ’seutu’, ’alue’, ’valtapiiri’) tarkoittavaa sanaa žemē, josta
myös nimet Häme ja saame olisivat peräisin. Toisen selityksen mukaan sana olisi
lainattu indoeurooppalaisesta ihmistä tarkoittavasta sanasta (merkityksessä
’väki’, ’kansa’), jolloin se olisi samaa juurta kuin esimerkiksi latinan homo,
ihminen.

Nykyään nimen Suomi vastineita käytetään itämerensuomalaisten kielten lisäksi
saamelaiskielissä, latviassa, liettuassa ja gaelissa. Valtaosassa maailman
kieliä maasta käytetään ruotsin Finland-nimeä vastaavaa sanaa. Tämänkään nimen
etymologiasta ei ole varmuutta. Tacituksen antiikin aikana mainitsemat fennit
ovat todennäköisimmin viitanneet saamelaisiin. Latinankielinen bulla ”Gravis
admodum” vuodelta 1171 tai 1172 saattaa olla ensimmäinen asiakirjalähde, jossa
finneillä on tarkoitettu suomalaisia. Termi on Suomen tavoin viitannut aluksi
läntisen Suomen alueeseen, kuten nimi Fialanda paavi Innocentius III:n kirjeessä
vuodelta 1209 ja Finland Egillin, Kalju-Grímrin pojan, saagassa 1200-luvun
alkupuoliskolta. Se on tarkentunut sitten Varsinais-Suomeksi, kirjallisessa
lähteessä ensimmäisen kerran 23. tammikuuta 1229, seuraavaksi vasta 1300-luvulla
keskiajan asiakirjoissalähde?.

Kun Ruotsi oli vuonna 1340 liittänyt valloittamansa Länsi-Karjalan, jota oli
aiemmin hallittu erillisenä, samaan hallintokokonaisuuteen muun valloittamansa
alueen kanssa,lähde? alettiin uutta kokonaisuutta nimittää ”Itämaaksi” (ruots.
Österland) erotuksena jo aiemmin valloitetusta läntisestä Suomesta. Nimi Itämaa
esiintyy asiakirjoissa ensi kerran 6. joulukuuta 1344.lähde? Termi Finland
esiintyy kuitenkin jo 1300- ja 1400-luvuilla toisinaan rinnasteisena
Österlandille. Termi ”Finland” vakiintui vähitellen koko Ruotsin valloittaman
alueen, siis läntisen Suomen ja Länsi-Karjalan, yhteiseksi nimeksi etenkin
1400-luvun jälkipuoliskolla, mutta sitä käytettiin samanaikaisesti myös
Varsinais-Suomesta. Lukija joutui aina päättelemään asiayhteydestä, kummasta on
kyse, samoin kuin Svecia-termin kohdalla jouduttiin päättelemään, onko kyse koko
Ruotsista vai vain Sveanmaasta. Viimeksi termiä Österland käytti Kustaa Vaasa
vuonna 1525. Pohjanmaata Suomi-käsite ei kuitenkaan aina sisältänyt vielä
1700-luvullakaan.

Suomen kallioperä kuuluu vanhaan Fennoskandian kilpeen, jossa vain pienet osat
ovat nuorempia kuin 1 800 miljoonaa vuotta. Peruskallio on monin paikoin
näkyvillä. Kallioperän vanhinta osaa on Itä- ja Pohjois-Suomessa esiintyvä,
2 800–2 700 miljoonaa vuotta vanha arkeeinen kallioperä. Pääosan Suomen
kallioperästä muodostaa 1 930 – 1 800 miljoonaa vuotta sitten
varhaisproterotsooisella kaudella syntynyt svekofenninen kallioperä.
Pohjois-Lapissa on merkittävä granuliittimuodostuma. Nuoremmista kallioperistä
merkittävimpiä ovat Etelä-Suomen 1 650–1 540 miljoonaa vuotta sitten
keskiproterotsooisella kaudella syntyneet rapakivigraniitit.

Suomen pinta-ala on 338 432 km² (2012). Lukuun sisältyvät maa- ja
sisävesialueet. Merialueita on lisäksi 52 471 km². Maankohoamisen vuoksi
maapinta-ala kasvaa vuosittain noin 7 km². Maapinta-alasta on rakennettua 4 %,
maatalousmaata 9 %, metsää 77 % ja muuta maata 10 %. Maan eteläosa ja Pohjanmaan
rannikko ovat tasaisia, mutta Keski-Suomessa maasto muuttuu kumpuilevaksi.
Itä-Suomen vaarat ja Lapin tunturit ovat jäänne muinoin Itä-Karjalasta Lappiin
ulottuneesta Karelidien vuoristosta. Käsivarren Lapin korkeimmat tunturit
kuuluvat Skandeihin, joiden kallioperä on iältään 400–450 miljoonaa vuotta.
Suomen korkein kohta on Skandeihin kuuluva Haltitunturi, jonka rinne kohoaa
Suomen puolella 1 324 metriin merenpinnasta.

Yleisin kivennäismaalaji on moreeni, jonka päälle on paikoin kasautunut
savikkoa. Eloperäisistä maalajeista soille on muodostunut turvetta ja
kangasmetsiin kangashumusta. Viimeisen jääkauden lopulla syntyneet jäätikön
reunan suuntaiset reunamuodostumat ja liikesuunnan mukaiset harjut ovat Suomelle
tunnusomaisia maastonmuotoja. Reunamuodostumista merkittävimmät ovat
Salpausselät, jotka kulkevat eteläisen Suomen poikki lounaasta koilliseen.
Pitkittäisharjuista tunnetuimpia ovat Pyynikinharju Pirkanmaalla, joka on
maailman korkein soraharju, sekä Punkaharju Saimaan Puruvedellä.

Suomessa on poikkeuksellisen paljon järviä. Yhteensä maassa lasketaan olevan
187 888 yli 500 neliömetrin kokoista järveä. Suurin järvi on Saimaa ja syvin
Päijänne. Runsasjärvisintä aluetta on Järvi-Suomi. Järvet ovat rikkonaisia,
runsassaarisia ja suurimmaksi osaksi matalia, keskisyvyys on seitsemän metriä.
Järvet muodostavat jokien välityksellä järvireittejä ja nämä vesistöjä.
Suurimmat vesistöt ovat Vuoksen, Kymijoen, Kokemäenjoen, Oulujoen ja Kemijoen
vesistöt. Järvien tapaan myös rannikot ovat rikkonaisia ja runsassaarisia. Turun
saaristo ja Ahvenanmaan saaristo muodostavat Euroopan toiseksi monisaarisimman
saariston. Suurin saari on Saimaalla sijaitseva Sääminginsalo (1 069 km²) ja
toiseksi suurin Ahvenanmaan pääsaari (685 km²). Suurimmaksi saareksi mainitaan
usein Soisalo (1 638 km²), jota ei kuitenkaan maantieteellisesti lasketa
saareksi, sillä sitä ympäröivä vedenpinta ei ole kauttaaltaan samassa tasossa.
Suomen merialueilla ja sisävesillä saaria on yhteensä 179 584.

Eläinmaantieteellisesti Suomi kuuluu palearktiseen alueeseen, jonka eläimistö on
tyypillistä pohjoiselle havumetsävyöhykkeelle. Nisäkkäitä on tunnistettu
kaikkiaan yli 60 lajia, joista yleisiä ovat muun muassa orava, metsäjänis ja
kettu. Suurista nisäkäslajeista esiintyvät karhu, susi, hirvi ja peuran alalajit
metsäpeura ja poro, joka on kesytetty tunturipeurasta. Lintulajeja on havaittu
472, joista suurin osa on muuttolintuja. Kalalajeja on yli 70, matelijalajeja
viisi ja sammakkoeläinlajeja viisi. Suomen matelija- ja sammakkoeläinlajisto on
melko köyhää, sillä esimerkiksi Virossa pelkästään sammakkoeläinlajeja on jo 13.

Kasvillisuusvyöhykkeistä suurin osa Suomea kuuluu boreaaliseen vyöhykkeeseen eli
pohjoiseen havumetsävyöhykkeeseen. Vain maan eteläisin rannikkoseutu kuuluu
havu- ja lehtimetsävyöhykkeen vaihettumisalueeseen, hemiboreaaliseen
vyöhykkeeseen. Tämä vaihettumisvyöhyke luetaan välillä havumetsiin, välillä
lauhkeisiin lehtimetsiin kuuluvaksi, riippuen tietolähteestä. Suomen
pohjoisimmat osat edustavat jo havumetsävyöhykkeen ja tundran
vaihettumisaluetta.

Alue käsittää lähinnä Ahvenanmaan, Varsinais-Suomen ja Uudenmaan maakuntien
alueen, sekä eteläisiä osia muista maakunnista linjalle Pori-Hämeenlinna-Kotka.
Alue on tuottoisaa maatalousaluetta, jonka takia koskemattomat erämaa-alueet
ovat pirstoutuneet sinne tänne kauaksi toisistaan. Alueen kasvillisuutta leimaa
korkea biodiversiteetti muuhun Suomeen verrattuna, ja kasvillisuuden eteläiset
piirteet. Alueella on sekä Keski-Euroopalle, että Siperian taigalle tyypillisiä
kasvi- ja eliölajeja. Metsätyyppien jyrkät vaihtelut aiheuttavat metsien
mosaiikkimaiset piirteet ja Alueen maastolle tunnusomaisen pienipiirteisyyden.
Metsät vaihtelevat metsätyypin mukaan rehevistä pähkinä- ja jalopuulehdoista
kuiviin karukkokankaisiin. Kuitenkin yli 95 prosenttia alueen metsistä on
havupuuvaltaisia kankaita. Lounaisrannikolla, linjan Porvoo-Rauma
lounaispuolella Vallitseva metsätyyppi on rehevämpi lehtomainen tuorekangas, ja
mantereen puolella tuorekangas. Koko alueella tavallisimmat puulajit ovat
metsäkuusi, koivut ja mänty. Yleisiä ovat myös haapa, raita, pihlaja sekä
harmaa- ja tervaleppä. Harvinaisempia puita ja pensaita ovat pähkinäpensas,
lehmukset, jalava ja vaahtera. Saarni ja tammi kasvavat luonnostaan vain
Helsingin ja Uudenkaupungin välisellä rannikkokaistaleella, sielläkin
harvinaisina, joskin saarnella on muutama yksittäinen luonnontilainen esiintymä
sisämaassakin. Metsien aluskasvillisuudessa tyypillisiä lajeja ovat
metsätyypistä riippuen mustikka, puolukka, saniaiset, oravanmarja, valkovuokko,
käenkaali sekä sammalet ja jäkälät. Kevätlinnunherne, valkovuokko, sinivuokko ja
käenrieskat kasvavat Suomessa pääosin vain tällä alueella.

Alueen suot ovat pääosin keidassoita, mutta ihminen on kuivattanut niistä suuren
osan. Haihdunta on kesäisin kohtalaista, ja luontaisesti soita on alueelle
muodostunut lähinnä rotkoihin ja laakson pohjille kosteisiin painanteisiin.

Nisäkkäitä, joita Suomessa esiintyy pääasiassa vain maan eteläosissa, ovat
esimerkiksi liito-orava ja rusakko. Alueella elää viisi sammakkoeläin- ja viisi
matelijalajia. Hyönteislajistosta vain lähinnä täälläpäin Suomea tavattavia
lajeja ovat perhosista pikkuapollo, lehmuskiitäjä ja tamminopsasiipi.

Alueen nisäkäslajisto on tyypillistä havumetsälajistoa kuten karhu, metsäsopuli,
metsämyyrä, majavat, hirvi ja ilves. Yleisiä lintuja ovat käpylinnut, tiaiset,
peipot, tikat, suokukko, uikut, sorsat, rantakanat, pöllöt ja haukat.
Erityisesti metso, pyy ja teeri ovat tyypillistä taigan linnustoa. Alueella on
neljä matelija- ja sammakkoeläinlajia. Hyönteislajisto on muuten samaa kuin
eteläisimmässäkin Suomessa, mutta eräät eteläiset lajit puuttuvat tai ovat
harvinaisia.

Alue on tyypillistä taigaa ja edustaa sen karumpaa pohjoista osaa. Maasto on
luonnostaan selväpiirteistä ja varsin yksitoikkoista erämaata. Alueen
kasvillisuus on eteläosissa keskiboreaalista, pohjoisemmassa pohjoisboreaalista.
Metsät ovat matalampia kuin etelässä, ja erityisesti kuuset kärsivät alueella
tykystä, mikä tekee niistä kapeampia. Auringonvalo pääsee harvassa ja matalassa
metsässä helposti kenttäkerrokseen, joten alueella etenkin puiden katveen
varpulajisto kukoistaa. Alueen pääpuulajit ovat kuusi, koivu ja mänty, mutta
alueen pohjoisosissa kuusi on jo harvinainen, pohjoisimpien metsien ja
kitumaiden ollessa mänty ja tunturikoivuvaltaisia. Aluskasvillisuudessa kasvaa
metsätyypistä riippuen joko mustikkaa tai variksenmarjaa ja puolukkaa. Seudulla
suon ja metsän raja on yleensä hyvin häilyvä johtuen vähäisestä hajonnasta,
joten kuusikoissakin kasvaa yleensä suokasveja, kuten suopursua ja
vaivaiskoivua, jotka Etelä-Suomessa tiukasti vain soilla. Alueella yleisenä
kasvava kullero on Etelä-Suomessa harvinainen. Kullero on Lapin maakuntakukka.

Alueella on runsaasti soita, ja ne ovat lähinnä aapasoita, paikoin lettoja.
Alueen eläimistö on taigalajistoa, kuten karhu, poro, hirvi, metsäpeura, susi,
ahma ja ilves. Linnuista mainittakoon laulujoutsen, suokukko, kurki, tiaiset,
korppi, kuukkeli, piekana, taviokuurna ja tilhi. Alueella on kaksi matelija- ja
kolme sammakkoeläinlajia. Hyönteislajisto on niukempi kuin etelässä ja täysin
taigalajistoa.

Alue on pääosin pohjoisboreaalia kitukasvuista havu- tai tunturikoivumetsää tai
tunturien paljakoita. Puulajit ovat mänty ja tunturikoivu. Kuusi ei kasva tällä
alueella ja paljakoilla ei kasva lainkaan puita. Metsien aluskasvillisuus on
sekoitus tundraa ja taigaa, paljakoilla taas on tyypillistä tundrakasvillisuutta
kuten riekonmarjaa ja jäkälää. Tunturikoivikoissa aluskasvillisuus on yleensä
vaivaiskoivua ja pajua. Tunturikoivikoissa on myös havumetsien tapaan runsaasti
sieniä. Soita on lähes kaikkialla, ja ne ovat joko aapasoita tai palsasoita.
Alueelle tyypillisiä eläimiä ovat poro, ahma ja sopuli. Linnustosta löytyvät
maakotka, koskikara, korppi, riekko ja sinirinta.

Suomen ilmasto on maan sijainnin takia väli-ilmasto, jossa on meri- tai
mannerilmaston piirteitä riippuen ilmavirtauksien ajoittaisesta suunnasta.
Alueen lämpötilaan vaikuttavat suuresti sen sijainti keskileveysasteilla
suurimmaksi osaksi pohjoisten leveyspiirien 60° ja 70° välillä ja Atlantilla
Skandinavian länsipuolella virtaava Golfvirta, joka kohottaa Suomen lämpötilaa
talvisin korkeammalle verrattuna muihin saman leveysvyöhykkeen alueisiin.
Golfvirran aiheuttama lämpötilan korotus on noin 6–11 °C. Myös Itämeri lahtineen
kohottaa talvilämpötiloja rannikoilla ja suurimmat järvet niiden
lähiympäristössä. Vuotuinen lämpötilan keskiarvo on lounaisimmassa Suomessa
5,5 °C. Keskiarvo laskee kuljettaessa koilliseen, mutta on kuitenkin
matalimmillaan maan luoteisimmissa osissa, jossa se on noin −2 °C.

Suomen sademäärä vaihtelee voimakkaasti alueittain. Vähäsateisinta on Lapissa ja
Pohjanmaan rannikolla, jossa vuotuinen sademäärä on noin 40 cm.
Pohjanmaanrannikolla vähäsateisuuteen vaikuttaa mm. föhntuuli. Sateisinta on
Itä- ja Kaakkois-Suomessa, jossa vuotuinen sademäärä on noin 70 cm. Myös
lounais- ja etelärannikolla päästään lähelle 70 cm vuotuista sademäärää.
Sateisin kuukausi on muualla kuin Etelä-Suomessa elokuu, jolloin keskimäärin
sataa noin 70 mm. Etelä-Suomessa sateisin aika jatkuu pelkän elokuun sijasta
pitkälle syksyyn, toisin kuin pohjoisempana. Kun marraskuussa on Oulun läänissä
ja Lapissa jo varsin kuivaa, Etelä-Suomessa saadaan keskimäärin vielä 70 mm
vettä yleisesti. Sateet voivat Suomessa muodostua usealla tavalla.
Tyypillisimmät ovat kesäaikaan maaperän ja kasvillisuuden tuottamasta
haihdunnasta johtuvat rankkasateina ja ukkoskuuroina ilmenevät konvektiosateet,
kylmien ja lämpimien ilmamassojen törmäyksissä lämpötilaerojen aiheuttamat
rintamasateet, ja Atlantin matalapaineiden mukana tulevat sateet, josta suurin
osa tulee tihkusateena. Lisäksi alkutalvella tilanteessa, jossa Itämeri on vielä
lämmin ja maa-alueilla on kova pakkanen, voi merenpuoleisen tuulen käydessä
ilmetä konvektiosateen kaltaista tiivistymäsadetta, jolloin lämmin meri-ilma
tiivistyy rannikolla kylmässä säässä rankoiksi lumipyryiksi.

Kovia tuulia ei ole Suomessa usein ja varsinkin sisämaassa ne ovat harvinaisia.
Sisämaan tuulen keskinopeus on 3–4 m/s ja rannikoilla ja merialueilla 5–7 m/s.
Tuulisinta on lokakuusta tammikuuhun ja vähätuulisinta huhtikuusta heinäkuuhun.
Pilviset päivät ovat Suomessa yleisempiä kuin selkeät ja talvisin sekä
loppusyksyisin pilvisyys on jopa 65–85 %. Selkeintä on yleensä touko-kesäkuussa,
jolloin pilvisyys on noin 30–40 %.

Köppenin ilmastoluokituksessa Suomi kuuluu luokkaan Df, eli kylmätalvisiin
ilmastoihin, jossa sadetta saadaan suhteellisen tasaisesti ympäri vuoden.
Tarkemmin Suomi jakautuu kahteen alaluokkaan: Etelä- ja lounaisrannikko kuuluvat
luokkaan Dfb, eli lämminkesäiseen mannerilmastoon ja muu Suomi kuuluu luokkaan
Dfc, eli subarktiseen mannerilmastoon. Lämpimin kuukausi on keskilämpötilaltaan
alle 22 °C. Maan eteläosissa keskilämpötila on +10 °C asteen yläpuolella noin
3–4 kuukautta (toukokuun lopusta syyskuun puoliväliin).

Suomessa on neljä vuodenaikaa, jotka termisen määrityksen mukaan ovat seuraavat:

Mikäli Pohjanmaalta esiin kaivetun Karijoen Susiluolan löydöt on tulkittu
oikein, Suomessa on asunut neandertalinihmisiä jo paleoliittisella kivikaudella
75 000–120 000 vuotta sitten, ennen edellistä jääkautta. Vanhimmat varmat
todisteet ihmisasutuksesta Suomen alueella ovat Lahden Ristolasta ja
Orimattilasta noin vuodelta 8700 eaa. Väestö saapui etelän ja kaakon suunnasta.
Suomen asutus on jatkunut keskeytyksettä jääkauden päättymisestä nykyaikaan.
Mesoliittisen kivikauden jälkeen Suomi kuului 5200 eaa. alkaen kampakeramiikan
alueeseen, joka ulottui Pohjanlahdelta Uralille. Kivikautisten kulttuurien
elämäntapa perustui enimmäkseen metsästykseen ja kalastukseen. Mahdollisesti
neoliittisen kivikauden lopulla (noin 3200–1500 eaa.) tehtiin silti Suomessakin
jo maanviljely- ja karjanhoitokokeiluja. Yleisesti otaksutaan, että
suomalais-ugrilaista kieltä on puhuttu Suomen alueella jo jostain kivikauden
vaiheesta lähtien, mutta tarkemmasta ajankohdasta on erimielisyyttä, ja myös
kivikautta myöhäisempiä ajoituksia on annettu.

Suomen pronssikausi ajoitetaan tavallisesti 1500/1300–500-luvuille eaa. Pronssin
valmistus levisi Suomen alueelle kahdesta suunnasta: länsirannikolle
Skandinaviasta yhdessä muun muassa uuden hautaustavan kanssa, ja maan sisä- ja
pohjoisosiin idästä. Kaudella maanviljelyn (pääasiassa ehkä kaskiviljelyä)
merkitys kasvoi pyyntitalouden rinnalla erityisesti rannikolla, ja se yhdessä
karjankasvatuksen kanssa vakiinnutti asumista.

Raudan valmistustaito saapui Suomeen sekä idästä että lännestä 500-luvulla eaa.
Roomalaisella rautakaudella ja kansainvaellusajalla yhteydet Baltiaan ja
Skandinaviaan vilkastuivat. Merovingi- ja viikinkiajalla etenkin maan
eteläalueiden väestö kasvoi ja asutus levisi Hämeessä ja Savossa. Merovingiajan
loppupuolelle tultaessa Suomen alueen metalliesinekulttuuri, erityisesti naisten
korut ja eri asetyypit, oli kehittynyt omintakeiseksi ja sillä oli kotoperäisiä
piirteitä runsaammin kuin milloinkaan aiemmin. Tämän kehityksen pyrkimyksenä oli
mahdollisesti tarkoitus ilmaista erityistä "suomalaista" identiteettiä, joka
syntyi mielikuvasta yhteisestä alkuperästä ja keskinäisestä samankaltaisuudesta.

Viimeistään 1000-luvulla Suomi päätyi myös kristinuskon vaikutuspiiriin.
Itä-Suomessa ja Laatokan alueella rautakautinen maanviljelijäkulttuuri syntyi
länttä myöhemmin, ja sen kukoistuskausi sijoittuu ristiretkiajalle
1000–1200-luvuille. Karjalan alueelle kristinusko levisi idästä, ja samalla
Novgorodin vaikutus kasvoi.lähde?

Ensimmäinen ristiretki Suomeen 1100-luvulla on tarunomainen tapahtuma, jonka
todenperäisyydestä on väitelty paljon. Nykytutkimuksessa on usein omaksuttu
kanta, jonka mukaan Länsi-Suomen valloitus alkoi vasta vuosina 1249-1250, kun
Birger-jaarli, kuten Lyypekin kaupunginkronikka asian ilmaisee, ”pakotti Suomen
Ruotsin kruunulle”.lähde? Ruotsin kolmas ja ainoa varsinainen ristiretki tehtiin
karjalaisia vastaan 1293 jonka seuraksena Ruotsin kuningaskunnan vaikutusvalta
sai jalansijaa myös Itä-Suomessa.

Suomen eli Turun piispa mainitaan ensimmäisen kerran Ruotsin piispojen
luettelossa 11. helmikuuta 1253 Birger Jaarlin ja Gudhemin luostarin välillä
tapahtuneen maanvaihdon vahvistuksen yhteydessä. Ruotsin ja Novgorodin välinen
raja ja samalla Suomen itäraja määriteltiin Pähkinäsaaren rauhassa vuonna 1323,
jonka jälkeen myös Karjalan länsiosien voidaan katsoa kuuluneen Ruotsin
valtakuntaan. Kirkko, ruotsalaisten siirtolaisuus, lainsäädäntö ja hallinto,
muun muassa verotus, maakuntalaitos ja linnat, liittivät uudet alueet
kiinteämmin osaksi Ruotsia. Turun- ja Hämeen linnaa alettiin rakentaa noin
vuonna 1280, Viipurin linnaa 1293 ja vuonna 1300 vihittiin Turun tuomiokirkko.
Vuonna 1362 Suomen laamanni sai myös oikeuden osallistua Ruotsin
kuninkaanvaaliin. Keskiajalla Suomeen syntyivät eurooppalainen
sääty-yhteiskunta, kaupunkilaitos ja katolinen kirkko-organisaatio. 1300-luvun
lopulta 1500-luvulle Suomi kuului Ruotsin mukana Kalmarin unioniin, joka hajosi
Kustaa Vaasan aikana.

Kustaa Vaasan valtakaudella Ruotsiin syntyi vahva keskusvaltio, joka loi
perustan maan 1600-luvun suurvalta-asemalle. Uskonpuhdistuksessa katolinen usko
vaihtui Martti Lutherin oppeihin, mikä antoi alkusysäyksen myös suomen
kirjakielen kehittämiselle. Suurvalta-aikana Ruotsi onnistui Tanskaa, Puolaa ja
Venäjää vastaan käydyissä sodissa laajentamaan alueitaan Itämeren ympärillä. Jo
1500-luvulla Ruotsin alueisiin liitettiin Viro sekä Stolbovan rauhassa vuonna
1617 myös Inkerinmaa ja Käkisalmen lääni, joka käsitti Laatokan- ja
Pohjois-Karjalan. Nämä aluelaajennukset vähensivät Suomen merkitystä Ruotsin
politiikassa, mutta toisaalta maa ei joutunut sataan vuoteen taistelukentäksi.
1600-luvulla Suomi kytkettiinkin hallinnollisesti tiukemmin emämaahan ja ruotsin
kielen asema Suomessa vahvistui, kun Ruotsista tuli Suomeen virkamiehiä.
Hallintoa kehitettiin: Turkuun perustettiin yliopisto ja hovioikeus,
kaupunkilaitosta uudistettiin ja Pietari Brahen aikana maahan perustettiin
postilaitos.

Ruotsin asema murentui 1700-luvulla suuressa Pohjan sodassa. Narvan taistelussa
vuonna 1700 Ruotsi saavutti voiton, mutta seuraavina vuosina Venäjän keisarin
Pietari Suuren onnistui rauhassa vallata Ruotsilta Inkerinmaa ja aloittaa uuden
pääkaupungin Pietarin rakentaminen alueelle. Sota päättyi vasta vuonna 1721
isonvihan, Suomen vuosia kestäneen venäläismiehityksen, jälkeen Uudenkaupungin
rauhaan. Sodan aikana Venäjän miehittämänä ollut Suomi palautettiin suurimmaksi
osaksi Ruotsille, mutta maan kaakkoisosa liitettiin Venäjään suunnilleen
nykyistä rajaa myöten. Hattujen sodassa 1741–1743 Suomea miehitettiin jälleen,
ja Ruotsin itäraja siirtyi Kymijoelle. Sodista huolimatta etenkin 1700-luvun
jälkipuolisko oli maalle edellisestä vuosisadasta poiketen suhteellisen
kehityksen ja vaurastumisen aikaa.

Venäjän tappio Friedlandin taistelussa Itä-Preussissa 14.6.1807 pakotti
Aleksanteri I:n neuvottelemaan Ranskan Napoleon Bonaparten kanssa. 7.7.1807
tehdyssä Tilsitin sopimuksessa Venäjä suostui rauhan ehtona pakottamaan Ruotsin
ja Tanskan mukaan Ranskan julistamaan Iso-Britannian mannermaasulkemus-nimellä
tunnettuun kauppasaartoon. Ruotsin kuningas ei tähän suostunut ja venäläiset
joukot saapuivat helmikuussa 1808 Suomeen, mutta ankaran talven takia
varsinaiset taistelut olivat Suomen sodassa vähäisiä. Venäläisten valtaamasta
suomalaisalueesta muodostettiin Suomen suuriruhtinaskunta vuonna 1809 Porvoon
valtiopäivillä. Käsite Suomen suuriruhtinaskunta oli esiintynyt jo Ruotsin
vallan aikana, mutta varsinaista hallinnollista ja valtiollista merkitystä se
alkoi saada vasta nyt.

Suomi säilytti Ruotsin vallan aikaisen virallisen kielen, uskonnon sekä
lainsäädännön, ja sillä oli Ruotsin valtakauden lopusta poiketen oma hallinto ja
oikeusjärjestelmä. Venäjän keskusjohdon ja suomalaisten aloitteellisuuden
yhteisvaikutuksesta suuriruhtinaskunnalle muotoutui ajan myötä autonomia, joka
laajeni 1800-luvun lopulle asti. Varsinaisesti kaikki Suomea koskevat asiat
olivat suoraan Venäjän keisarin alaisuudessa. Vuoden 1809 vallanvaihdosta
seurasivat uudistukset: Vanhan Suomen alue liitettiin muuhun Suomeen vuonna
1812, pääkaupunki ja Turun palon jälkeen myös yliopisto siirrettiin Turusta
Helsinkiin ja maahan perustettiin senaatti ja keskusvirastoja.
Suuriruhtinaskunnan aika oli Suomelle edistyksen aikaa. 1880-luvulta autonomiaa
kuitenkin alettiin kaventaa ja kehitys kärjistyi 1900-luvun taitteen
sortovuosiin ja Suomen Kenraalikuvernööri Nikolai Bobrikovin murhaan.

Suomen kehitystä 1850-luvulta eteenpäin leimasivat voimakas väestönkasvu,
kansallinen herääminen, teollistumisen tuoma taloudellinen nousu ja uuden
hallitsijan, Aleksanteri II:n, myötä syntynyt vapaamielinen ilmapiiri.
1860-luvulta lähtien valtiopäivät saivat kokoontua useiden kymmenien vuosien
tauon jälkeen säännöllisesti. Aleksanteri III valtakaudella 1880-luvulla Suomen
säädyt saivat lisäksi lakien esitysoikeuden. Suomen ensimmäinen rautatie
valmistui, ja ensimmäinen liikepankki perustettiin 1860-luvulla. Elinkeinojen
vapautumisen ja liikenneyhteyksien kehittymisen seurauksena myös muuttoliike ja
kaupungistuminen kiihtyivät. Näitä uudistuksia edelsivät oma rahayksikkö, omat
postimerkit ja ensimmäinen lennätinlinja sekä oma tullilaitos. Keskeinen osa
maan teollistumisessa oli sahateollisuudella, jonka osuus kokonaistuotannosta
1900-luvun toisella vuosikymmenellä oli 35 prosenttia. Käsi kädessä edellä
mainitun kehityksen kanssa kulkivat koululaitoksen ja kansansivistyksen voimakas
kehittäminen, naisen aseman kohentuminen sekä työväenliikkeen synty.

Taiteeseen ja kulttuuriin kehitys toi tullessaan Suomen taiteen kultakauden ja
suomenkielisen kirjallisuuden nousun. Tänä aikana suomalaisten keskuudessa
syntyi käsitys Suomesta Venäjästä erillisenä valtiona. Tämä johti ristiriitoihin
venäläisten kanssa, koska samaan aikaan emämaassa oli menossa päinvastainen
kehitys: Venäjän valtiorakenteen yhtenäistäminen ja tiivistäminen. Seurauksena
olivat vuosina 1899–1905 ja 1908–1916 suomalaisiin kohdistetut
valtakunnallistamis- eli venäläistämistoimet. Suomalaiset ovat kutsuneet näitä,
kansakuntaa yhdistäneitä ajanjaksoja sortokausiksi. Ensimmäisen
venäläistämiskauden päätti vuoden 1905 suurlakko, jonka seurauksena suomalaiset
saivat yleisen äänioikeuden ja kansanedustuslaitoksen, eduskunnan. Tämän
seurauksena maahan syntyi nykyaikainen puoluejärjestelmä. Täten myös Suomen
poliittinen kehitys alkoi lopulta seurata muuta yhteiskunnassa ilmennyttä
modernisaatiota.

Ensimmäinen maailmansota aiheutti Venäjän keisarikunnan sisäisen romahduksen
keväällä 1917 ja taistelun maan hallinnasta. Myös Suomen suuriruhtinaskunta
hajosi ja seuranneessa sekavassa tilanteessa Suomi julistautui itsenäiseksi
valtioksi 6. joulukuuta 1917. Venäjän hajaannusta oli kuitenkin seurannut
vastaava valtatyhjiö sekä oikeiston ja vasemmiston välinen taistelu vallasta
Suomessa, jossa siirtyminen säätyjärjestelmästä parlamentarismiin oli
parhaillaan menossa, ja kansa oli jakautunut taloudellisesti ja sosiaalisesti
kahteen. Valtataistelu pirstoi suomalaisen yhteiskunnan ja esti kansallisen
yksituumaisuuden ja rauhallisen kehityksen. Lisäksi maassa vallitsi uhkaava
elintarvikepula. Suomessa oli edelleen hajoamistilassa olleen Venäjän armeijan
joukkoja, ja keisarillisen Venäjän poliisi- ja santarmilaitos olivat lakanneet
olemasta. Järjestysvaltaa hoitamaan oli perustettu keväästä 1917 alkaen
järjestyskaarteja, jotka alkoivat jakautua aseistetuiksi työväen
järjestyskaarteiksi ja punakaarteiksi ja porvariston suojeluskunniksi
(valkokaarteiksi), valtataistelun ja yhteiskunnan hajoamisen seurauksena.
Yrityksistä huolimatta Suomeen ei kyetty luomaan poliittisesti vahvaa ja laajaa
tukea nauttinutta hallitusta. Sen sijaan vasemmisto ja oikeisto pyrkivät
ratkaisemaan ongelmat vain omista lähtökohdistaan. Vuoden 1917 loppuun mennessä
punakaarteista ja suojeluskunnista muodostui lopulta keskeinen valtatekijä, ja
siten sisäpoliittisen tilanteen kehitystä säätelivät etenevässä määrin kaksi
keskenään vallasta kilpailevaa sotajoukkoa, joiden välinen jännitys purkautui
aseellisiksi kahakoiksi jo marraskuun 1917 suurlakon aikana.

Tammikuun 1918 aikana keväästä 1917 lähtien kiihtynyt vastakkainasettelu
kärjistyi punaisten ja valkoisten väliseksi sisällissodaksi 27. tammikuuta 1918.
Suomi jakaantui Kansanvaltuuskunnan Etelä-Suomea Helsingistä käsin hallitsemaan
punaiseen Suomeen ja Suomen Senaatin Keski- ja Pohjois-Suomea Vaasasta käsin
hallitsemaan valkoiseen Suomeen. Sisällissodassa valkoiset saivat merkittävää
tukea keisarilliselta Saksalta ja punaiset Neuvosto-Venäjän bolševikeilta.
Sotaan osallistui vajaat 200 000 suomalaista ja noin 20 000 ulkomaista
sotilasta. Suomalaisarmeijoissa merkillepantavaa oli alaikäisten lapsisotilaiden
suuri osuus, ja myös naisten osallistuminen sotaan. Valkoiset voittivat sodan.
Tämä oli seurausta punakaartien alkeellisesta taistelutaidosta, saksalaisten
laatuyksiköiden ja suomalaisjääkäreiden antamasta sotilaallisesta tuesta Vaasan
senaatille ja sen käytössä olleista ammattiupseereista, jotka mahdollistivat
heikosti koulutettujen suojeluskuntien ja asevelvollisten joukkojen tehokkaamman
käytön. Valkoisen armeijan voittoon päättynyt taistelu Tampereen kaupungista ja
Saksan armeijan osastojen maihinnousut Hangossa ja Loviisassa sekä saksalaisten
suorittama Helsingin valtaus olivat sodan kannalta ratkaisevat tapahtumat. Sodan
molemmat osapuolet harjoittivat poliittista terroria yhtenä sodankäynnin
muotona. Terrorissa sai surmansa kaikkiaan noin 11 000 – 13 000 uhria. Sodan
jälkeen noin 70 000 punaista ja punaiseksi epäiltyä suljettiin vankileireille,
valtiorikosoikeuksien tuomittaviksi. Vuoden 1918 sisäisen sodan romahduttaman
elintarviketilanteen ja hävinneen osapuolen huonon kohtelun vuoksi leireillä
menehtyi kesän 1918 aikana nälkään ja tauteihin (erityisesti espanjantautiin)
noin 13 000 henkeä. Sisällissodassa sai surmansa kaikkiaan noin 37 000 ihmistä.

Sisällissodan aikana ja sen jälkeen Suomi liittyi Saksan valtapiiriin.
Maaliskuussa 1918 Suomen sotilas- ja kauppapolitiikka oli sidottu Saksaan.
Suomea suunniteltiin muutettavaksi kuningaskunnaksi, ja lokakuussa Suomelle
valittiinkin saksalainen kuningas Friedrich Karl. Tämä supisti merkittävästi
suomalaisten itsenäisyyttä. Ensimmäisen maailmansodan päätyttyä marraskuussa
1918 Saksan tappioon Suomen itsenäisyys toteutui konkreettisesti. Seuraavana
vuonna Suomelle vahvistettiin tasavaltainen hallitusmuoto. Maan ulkopolitiikka
suuntautui Länsi-Eurooppaan ja Skandinaviaan. Saksalaissuuntauksen päättyminen
vahvisti maltillisten väestöryhmien asemaa Suomessa, mikä teki sovinnollisen
sisäpolitiikan mahdolliseksi. Merkittävimmät vasemmiston toiveet kuten
torpparivapautus, oppivelvollisuuslaki ja uskonnonvapaus toteutuivat
vapaamielisten porvarien ja maltillisten sosiaalidemokraattien yhteistyönä.
Tasavallan ensimmäiseksi presidentiksi valittu K. J. Ståhlberg vakiinnutti
suomalaisen parlamentarismin, jossa eduskunnan lisäksi presidentillä oli tärkeä
asema. Ståhlbergin kaudella kahtiajakautunut kansakunta alkoi eheytyä lukuisten
sosiaalisten uudistusten ja elintason kasvun ansiosta.

Vuonna 1928 Suomessa alkanut talouslama aiheutti kommunistien ja
oikeistoradikaalien voimistumisen. Vahva oikeistoradikaali Lapuan liike vaati
kommunistien toiminnan kieltämistä lainsäädännöllä, mikä myös toteutui.
Poliittinen kenttä oikeistolaistui, mikä näkyi kokoomuksen Pehr Evind
Svinhufvudin valinnassa tasavallan presidentiksi vuonna 1931. Lapuan liikkeen
jäsenet sieppasivat ja pahoinpitelivät, eli muiluttivat satoja vasemmistolaisia
kesällä 1930. Vuonna 1932 Lapuan liikkeen toiminta huipentui Mäntsälän kapinaan,
joka kukistui verettömästi kansan pääosan ja puolustusvoimien annettua tukensa
tasavaltaa puolustaneelle presidentti Svinhufvudille.

Noin 10 000 suomalaista loikkasi Neuvostoliittoon vuosina 1918–1939. Monet
tekivät tämän lama-aikana paremman elämän toivossa. Suuri osa näistä
emigranttisuomalaisista surmattiin Stalinin vainoissa Tšeljabinskissä vuonna
1938.

Euroopan poliittinen tilanne kiristyi 1930-luvulla, ja vuodesta 1935 alkaen oli
selvää, että Suomen turvanaan pitämä Kansainliitto ei kyennyt takaamaan
vakavasti otettavaa turvallisuutta pienille maille. Tämä johti ulkopolitiikan
linjan muuttumiseen. Suomi alkoi varustautua resursseihinsa nähden melko
voimakkaasti ja haki turvaa pohjoismaisesta yhteistyöstä. Sisäpolitiikassa
maailmanpoliittinen tilanne näkyi entistä suurempana sovinnollisuutena
vasemmiston ja oikeiston välillä. Tämä loi pohjan myöhemmälle talvisodan
hengelle.lähde?

Vuonna 1938 Neuvostoliitto esitti ensimmäisen kerran epävirallisesti
alueluovutuksia Karjalan kannaksella. Suomi kieltäytyi ehdottomasti. Seuraavan
vuoden syksyllä, kun toinen maailmansota oli alkanut, Neuvostoliitto vaati
Suomelta tukikohtaa Hangossa ja alueluovutuksia Kannaksella. Samanlaiset
vaatimukset esitettiin myös Baltian maille. Toisin kuin ne, Suomi ei suostunut
vaatimuksiin, minkä seurauksena Neuvostoliitto aloitti marraskuun 1939 lopussa
talvisodan. Sota päättyi maaliskuussa 1940 rauhansopimukseen, jossa Suomi joutui
luovuttamaan laajoja maa-alueita Karjalasta ja Lapin Sallasta. Alueiden väestö
evakuoitiin muualle Suomeen.

Välirauhan aikana Neuvostoliiton ja Suomen suhteet säilyivät kireinä.
Saksalaisten miehitettyä Norjan Suomi sopi Petsamon nikkelituotannon
luovutuksesta saksalaisille, salli saksalaisten joukkojen kuljetukset alueensa
läpi ja hankki maasta aseita. Samaan aikaan Neuvostoliitto painosti Suomea
vaatimuksilla alueluovutuksista, kauttakulusta ja nikkelituotannosta.
Ulkomaankaupan vähyydestä kärsivässä Suomessa Liinahamarin satama Petsamossa oli
ainoa vapaa reitti valtamerille.

Suomelle ja Saksalle kehittyivät läheiset asevelisuhteet, ja Saksan hyökätessä
kesällä 1941 Neuvostoliittoon Suomi aloitti myös hyökkäyksen. Jatkosodassa Suomi
valloitti vanhan valtioalueensa takaisin Saksan tuella, sekä miehitti
Itä-Karjalan. Pohjois-Suomessa puolustus ja rintamavastuu oli luovutettu
saksalaisjoukoille. Kesäkuussa 1944 alkaneen Neuvostoliiton suurhyökkäyksen
tuloksena rintamalinja siirtyi kuitenkin lähelle talvisodan rajoja. Presidentti
Risto Ryti erosi ja hänen tilalleen nousi sota-ajan ylipäällikkö, Suomen
marsalkka C. G. E. Mannerheim. Syyskuussa 1944 Suomen ja Neuvostoliiton välille
tehtiin välirauhansopimus, joka edellytti saksalaisten joukkojen häätämistä
Suomesta.

Jatkosodan jälkeen osa Suomen Neuvostoliitolle menettämistä maa-alueista
liitettiin Karjalais-suomalaiseen sosialistiseen neuvostotasavaltaan, osa taas
Leningradin ja Murmanskin alueisiin. Jatkosodan jälkeen Suomella oli merkittävä
määrä selvitettäviä ongelmia. Saksan kanssa jouduttiin käymään Lapin sota
entisten aseveljien karkottamiseksi Lapista.

Jatkosodan jälkeen Karjalasta evakuoitu siirtoväki sekä rintamamiehet oli
asutettava, minkä vuoksi säädettiin maanhankintalaki. Lisäksi maan oli
maksettava suuret sotakorvaukset Neuvostoliitolle, mutta toisaalta estettävä
Neuvostoliiton vaikutusvallan liiallinen kasvu. Ulkopoliittiseksi linjaksi
muodostui Paasikiven–Kekkosen linja. Linja pyrki ottamaan huomioon
Neuvostoliiton turvallisuusintressit mutta estämään sen liiallisen vaikutuksen
sisäpolitiikkaan. Toisin kuin muissa Neuvostoliiton vaikutuspiiriin jääneissä
maissa, kommunistit eivät nousseet valtaan Suomessa, vaikka vaaran vuosina
kommunistien vallankaappauksen uhkaa pidettiin todellisena. Merkittävänä syynä
oli se, että Neuvostoliitto ei sotilaallispoliittisen kokonaistilanteen vuoksi
halunnut tukea suomalaisten kommunistien mahdollisia vallankaappaussuunnitelmia
millään tavoin. Kommunistit joutuivat jättämään hallituksen vuonna 1948, Suomi
liittyi Pohjoismaiden neuvostoon ja Yhdistyneisiin kansakuntiin vuonna 1955 ja
sai Neuvostoliitolle tukikohdaksi vuokratun Porkkalan takaisin vuonna 1956.
Toisaalta Suomi joutui vuonna 1948 solmimaan YYA-sopimuksen, joka sitoi Suomen
sotilaallisesti Neuvostoliiton vaikutuspiiriin.

Urho Kekkosen pitkän presidenttikauden (1956–1981) aikana Suomi muuttui
maatalousmaasta moderniksi teollisuus- ja palveluyhteiskunnaksi. Niinpä maaseutu
alkoi autioitua 1960-luvulta alkaen maaseutuväestön muuttaessa
teollisuuskeskuksiin ja Ruotsiin. Samalla yhteiskunnan koulutustaso alkoi
merkittävästi nousta 1970-luvulla peruskoulujärjestelmään siirtymisen ja
korkeakoulutuksen voimakkaan laajenemisen myötä.

Taloudellisesti Suomi integroitui länteen liittymällä EFTAan ja solmimalla
vapaakauppasopimuksen EEC:n kanssa.

Sisäpoliittisesti Kekkosen pitkä presidenttikausi oli kuitenkin hajanainen. Sitä
luonnehti esimerkiksi sosiaalidemokraattien ja sittemmin kommunistien hajaannus.
Kekkonen käytti valtaoikeuksiaan täysimittaisemmin kuin kenties kukaan toinen
Suomen presidentti. Hän turvautui myös eduskunnan hajotusoikeuteen. Useimmat
hallitukset jäivät lyhytikäisiksi. 1970-luvulla Neuvostoliiton vaikutus
sisäpolitiikkaan kasvoi.

Mauno Koiviston presidenttikaudella Suomi siirtyi parlamentaristiseen
hallintoon, jossa hallitukset istuvat koko vaalikauden. Samalla itänaapuriin
alettiin ottaa varovaisesti etäisyyttä. Suomen ja Neuvostoliiton kahdenvälinen
nk. clearing-kauppa oli kasvanut merkittävään rooliin Suomen taloudessa
1980-luvun loppuun mennessä.

Neuvostoliiton hajotessa Suomen idänkauppa romahti kokonaan loppuvuodesta 1990,
mikä yhdessä 1980-luvulla toteutetun rahoitusmarkkinoiden hallitsemattoman
vapautuksen kanssa syöksi Suomen syvään taloudelliseen lamaan. Neuvostoliitto
jäi velkaa päättyneen clearing-kaupan seurauksena Suomelle, mikä johti useiden
suomalaisten suuryritysten yhtäaikaiseen konkurssiin ja talouden syvään lamaan.
Lamaa seurannut suurtyöttömyys on purkautunut hitaasti. Ulospääsytieksi Suomi
valitsi talouden voimakkaan liberalisoinnin ja entistä tiiviimmän integraation
Eurooppaan. Neuvostoliiton hajoamisen ja Saksan yhdistymisen luomaa tilannetta
Koivisto hyödynsi sanomalla irti YYA-sopimuksen sekä Pariisin rauhansopimuksen
sotilaalliset, Suomen aseistautumista rajoittaneet artiklat.

Suomi liittyi Euroopan unioniin 1. tammikuuta 1995. Yhteisvaluutta euron
käyttöön Suomi siirtyi yhtenä ensimmäisistä maista 1. tammikuuta 2002. Euroopan
unionissa suomalaiset edustavat noin yhtä prosenttia Euroopan unionin
500-miljoonaisesta väestöstä.

Euroopan unioniin liittyminen lisäsi väestön muuttoa kaupunkeihin,
samanaikaisesti kun maataloudessa työskentelevän väestönosan määrä laski.
Maatilojen keskikoko kasvoi koko 1990–2000-luvun ajan suuresti ja tilojen määrä
laski. Maataloudessa siirryttiin suurelta osin kansallisista maataloustuista
yhteisiin EU-tukimuotoihin, joiden Suomea koskeva rahoitusosuus tulee kuitenkin
Suomen EU-jäsenmaksuista.

1990-luvun aikana suomalainen yhteiskunta alkoi kansainvälistyä ja Suomessa
asuvien maahanmuuttajien määrä kasvoi.

Laman jälkeisinä vuosina suomalaisissa heräsi suuri usko tietotekniikan
voittokulkuun talouden veturina. Vuosien 1999–2000 IT-buumi aiheutti IT-kuplan:
osakkeiden arvo kasvoi hurjasti, mutta buumia seurasi romahdus. Kansalaisten
tuloerot kasvoivat Suomessa erityisen nopeasti vuosina 1995–2005. Erojen
kasvussa Suomi on ollut teollisuusmaiden kärjessä.

Suomen talouselämän riippuvuus ulkomailla tapahtuvasta tuotannosta lisääntyi
kovaa vauhtia koko 2000-luvun ajan. Etenkin perinteinen mekaaninen
metsäteollisuus on joutunut sopeutumaan muuttuvaan talousrakenteeseen ja
sulkemaan useita tuotantolaitoksia, mikä on aiheuttanut paikallisia ongelmia
entisillä tehdaspaikkakunnilla. Myös perinteisesti maaseudulla työllistäneen
metsätalouden kannattavuus on heikentynyt pahasti, puun käytön vähentyessä. Myös
venäläisen tuontipuun käytön lopettaminen tuontitullien vuoksi vähensi sitä
jalostavaa teollisuutta huomattavasti. Monet suomalaiset yritykset on myyty
ulkomaisille sijoittajille ja lukuisia yhteiskunnan hallitsemia toimintoja on
siirretty yksityisille toimijoille 2000-luvun alun aikana. Julkinen hallinnon
organisaatiot on järjestetty Suomessa 2000-luvulla pitkälti uudelleen,
Amerikassa kehitettyä uutta julkisjohtamisen oppia noudattaen. Vuosina 2003–2011
käynnissä olleen valtion tuottavuusohjelman avulla julkishallinnon työpaikkoja
vähennettiin runsaasti. Samalla yksittäisiä Helsingissä sijainneita valtion
virastoja alueellistettiin siirtämällä niitä maakuntiin.

Suomi on osallistunut Naton kriisinhallintaoperaatioon Afganistanissa vuodesta
2002 alkaen, mikä on herättänyt keskustelua rauhanturvaoperaation ja sodan
rajasta, sekä Suomen osallisuudesta Afganistanin sisällissotaan.

Koko maailmaan levinnyt talouskriisi lamaannutti Suomen viennin syksyllä 2008 ja
seuraavana vuonna Suomen bruttokansantuote väheni 8,5 %. Vaikka bkt:n volyymi on
kasvanut 2010-luvun alussa, se oli vuonna 2012 edelleen vuoden 2008 tasoa
alempana.

Suomen valtiomuoto on tasavalta. Suomen valtion päämies on tasavallan
presidentti, joka valitaan kuudeksi vuodeksi kerrallaan suoralla kansanvaalilla.
Suomi on pääosan itsenäisyytensä ajasta soveltanut semipresidentiaalista
järjestelmää, mutta 1980-luvun loppupuolelta lähtien Suomen tasavallan
presidentin valtaoikeuksia on kavennettu ja varsinkin vuosina 2000 ja 2012
voimaan astuneissa perustuslakiuudistuksissa presidentin asema muuttui
ensisijaisesti edustukselliseksi ja arvojohtajuuteen liityväksi. Presidentillä
on kuitenkin edelleen muodollinen veto-oikeus, presidentti nimittää korkeimmat
virkamiehet ja hän johtaa ulkopolitiikkaa yhteistyössä valtioneuvoston kanssa.
Yleensä Euroopan unionia koskevia asioita hoitaa pääministeri.

Virallisesti pääministeri ja muut ministerit sekä oikeuskansleri muodostavat
valtioneuvoston, mutta arkikielessä ministerien kokoonpanoa kutsutaan
hallitukseksi.

Perustuslain mukaan valta kuuluu Suomessa kansalle ja hallitusvaltaa Suomessa
käyttävät tasavallan presidentti sekä valtioneuvosto, jonka jäsenten tulee
nauttia eduskunnan luottamusta. Eduskunta on 200-jäseninen, suhteellisilla
vaaleilla valittava yksikamarinen parlamentti. Eduskuntavaalit pidetään neljän
vuoden välein. Eduskunnan enemmistö voi pakottaa hallituksen eroamaan antamalla
istuvalle hallitukselle epäluottamuslauseen. Eduskunta säätää lait ja hyväksyy
valtion budjetin. Suomessa ei ole perustuslaillista tuomioistuinta, vaan
eduskunnan perustuslakivaliokunta valvoo valmistavien lakien perustuslain
mukaisuutta.lähde?

Suomi siirtyi ensimmäisten maiden joukossa yleiseen ja yhtäläiseen äänioikeuteen
1905. Suurimmat puolueet olivat pitkään lähes tasavahvat Suomen Keskusta,
Kansallinen Kokoomus ja Suomen Sosialidemokraattinen Puolue, kunnes vuoden 2011
eduskuntavaaleissa Perussuomalaiset nousi suurimpien puolueiden joukkoon.
Tulopolitiikassa Suomessa on käytössä niin sanottu kolmikanta, jossa tulonjaosta
ja työehdoista sovitaan työmarkkinajärjestöjen ja valtion kesken. Valtiollisia
neuvoa antavia kansanäänestyksiä on järjestetty vain kaksi Suomen historiassa:
kieltolain kumoamisesta ja Euroopan unionin jäsenyydestä.

Tuomiovaltaa käyttävät riippumattomat tuomioistuimet. Yleisiä tuomioistuimia
ovat käräjäoikeudet, hovioikeudet ja korkein oikeus, jotka käsittelevät riita-
ja rikosasioita. Julkisen hallinnon toiminnasta ja päätöksistä tehtyjä
valituksia käsittelevät hallinto-oikeudet. Korkeimmat oikeusasteet ovat korkein
oikeus ja korkein hallinto-oikeus.

Valtion aluehallintoa varten Suomi on jaettu kuuden aluehallintoviraston ja
niihin rinnastettavan Ahvenanmaan valtionviraston toimialueisiin:

Ennen nykyistä aluehallintojakoa käytetty läänijako oli voimassa vuoden 1997
lääniuudistuksesta lähtien aina vuoden 2009 loppuun. Tätä aiemmin läänejä oli
Ahvenanmaa mukaan lukien kaksitoista. Läänejä johti presidentin nimittämä
lääninhallituksen johtaja, maaherra.

Valtion paikallishallintoa varten läänit jaettiin vuoden 2008 alkuun asti
edelleen 90 kihlakuntaan.

Suomessa on hieman yli 300 kuntaa. Kunnilla on verotusoikeus ja ne järjestävät
kuntalaisille lailla säädetyt peruspalvelut, joihin kuuluu muun muassa sosiaali-
ja terveydenhuoltoa, koulutusta ja infrastruktuuria. Kunnat perustettiin
1860-luvulla annetun kuntalain mukaisesti. Perustana olivat vanhat
kirkkopitäjät. Pitkään kuntien olemassaoloa säätelikin kirkollinen aluejako, ja
usein entiset kappeliseurakunnat itsenäistyivät omiksi melko pieniksi
kunnikseen. Nykyisin tavoitteena on aiempaa suurempien kuntayksiköiden
syntyminen.

Kuntien hallinnon ja talouden ylin päättävä elin on kunnanvaltuusto, joka
valitaan joka neljäs vuosi järjestettävillä yleisillä, yhtäläisillä ja
salaisilla kunnallisvaaleilla. Kunnanvaltuuston keskeisin tehtävä on päättää
kunnan tuloista ja menoista. Valtuuston päätösten toimeenpanevana elimenä
kunnassa toimii kunnanhallitus, jonka jäsenet valitaan suhteellisesti
valtuustopaikkojen jakautumisen mukaan. Hallitus myös valmistelee asiat
valtuustolle. Kaupunginjohtajat ja muut korkeimmat virkamiehet toimivat
kunnanhallituksen esittelijöinä. Erilaiset lautakunnat avustavat hallitusta
toimissaan. Lautakuntien kokoonpano noudattelee kunnanhallituksen esimerkkiä.
Kunnanhallitus voi alistaa kaikki lautakunnissa tehtävät päätökset omaan
päätökseensä.lähde?

Maakunnat toteuttavat kunnallisen itsehallinnon alueellisella tasolla. Vuoden
1997 läänijaon uudistuksen yhteydessä vahvistettiin maakuntajako, joka
epävirallisesti oli suureksi osaksi syntynyt jo aiemmin toisen maailmansodan
jälkeen. Jako poikkeaa olennaisesti Suomen historiallisista maakunnista, joita
on yhdeksän. Vuodesta 2009 maakuntia on yhdeksäntoista. Nykyiset maakunnat ovat
erillään valtionhallinnosta, ja niitä ohjataan ja johdetaan kunnallisen
itsehallinnon antamin opastein.lähde? Yksi maakunnista, Ahvenanmaa, on
itsehallinnollinen.

Heti perustamisensa jälkeen maakunnilla ei ollut kovin selvää roolia, ja niiden
tehtävät muodostuivat lähinnä aluesuunnittelusta ja seutukaavoituksesta.
Euroopan unioni korostaa toimissaan paljon alue- ja maakuntatasoa, mikä on
antanut näille itsehallinnollisille yksiköille runsaasti uusia tehtäviä.lähde?

Koska on ehdotettu, että kunnallishallintoon tehdään muutoksia lähivuosina, on
mitä todennäköisintä että myös maakuntatason aluehallinto tulee muuttumaan.
Eräiden tavoitteiden mukaan se tulisi olemaan aluehallinnon perusyksikkö, johon
nykyiset kunnat tehtävineen sulautettaisiin, tai korkeintaan kuhunkin maakuntaan
kuuluisi vain muutama erillinen kunta, ja maakunta hoitaisi kaikki keskeiset
toimialat.lähde?

Suomen puolustusvoimat jaetaan kolmeen haaraan: maavoimiin, merivoimiin ja
ilmavoimiin. Sisäministeriön alainen Rajavartiolaitos ei kuulu puolustusvoimiin,
mutta voidaan liittää siihen sodan aikana. Puolustusvoimien komentaja on
vuodesta 2014 kenraali Jarmo Lindberg. Suomessa on voimassa miehiä koskeva
yleinen asevelvollisuus, ja myös naisilla on oikeus värväytyä vapaaehtoisena.
Asevelvollisuuden voi täyttää varusmiespalveluksena tai siviilipalveluksena.
Varusmiespalvelun suorittavien osuus Suomessa on maailman korkeimpia. Vastuu
asepalveluksen järjestämisestä on puolustusvoimilla, jonka reserviin koulutetaan
miehiä asevelvollisuuden avulla. Asevelvollisuus alkaa sen vuoden alusta,
jolloin mies täyttää 18 vuotta ja päättyy sen vuoden lopussa, kun mies täyttää
60 vuotta. Vastuu siviilipalveluksen järjestämisestä on työ- ja
elinkeinoministeriöllä. Vuosittain noin 2 500 henkilöä ei valitse aseellista
palvelusta. Suomen puolustusvoimien henkilöstön koko on noin 14 000, joista
8 500 on ammattisotilaita. Valmiustilassa on noin 34 000 asepuvullista ja
reservin koko on noin 350 000.

Sodan ajan joukkojen vahvuuden on nykyisin tarkoitus olla noin 230 000
sotilasta, kun luku vuosituhannen vaihteessa oli noin puoli miljoonaa.

Vuonna 2014 Suomi ja NATO allekirjoittivat isäntämaasopimuksen, joka
mahdollistaa mm. joukkojen sijoittamisen ja tukikohtien perustamisen sekä
velvoittaa isäntämaan tarjoamaan tukea sotilasoperaatioihin.

Suomen bruttokansantuote vuonna 2014 oli 205 miljardia euroa. Ostovoimakorjattu
bruttokansantuote henkeä kohti 2011–2015 oli samaa tasoa kuin esimerkiksi
Britanniassa tai Ranskassa.

Suomen teollisuudelle tärkeitä ovat puu-, metalli-, teknologia-,
telekommunikaatio- ja elektroniikkateollisuus. Suuret teollisuusyritykset ovat
huomattavassa asemassa, erityisesti Nokia ja metsäyhtiöt, minkä vuoksi Suomi
nähdään joskus haavoittuvaisena. Suomessa on luonnonvaroina puuta ja
mineraaleja. Suomen palvelusektori muodostaa suurimman osan taloudesta. Sitä
pidetään muihin OECD-maihin verrattuna monilta osin kehittymättömänä. Palvelujen
kehittymistä vaikeuttavat verotuksesta ja palkoista johtuva korkea
kustannustaso.

Suomen liiketoiminta pohjautuu vahvasti kansainvälisiin markkinoihin. Viennin
osuus on yli kolmasosa koko kansantuotteesta. Noin 60 prosenttia Suomen
kansainvälisestä kaupasta on Euroopan unionin sisäistä kauppaa. Suomen osuus on
EU-maiden pienimpiä. Suomen tärkeimmät kauppakumppanit 2014 olivat Saksa,
Venäjä, Ruotsi, Alankomaat, Kiina, Yhdysvallat, Iso-Britannia ja Ranska.

Suomen taloutta kuvaavat avoimuus globalisaatiolle ja julkisen sektorin vahva
asema.

1990-luvulla markkinoita vapautettiin, ja ne kuuluvat nykyään Euroopan
vapaimpiin. Suomi liittyi Euroopan unioniin vuonna 1995 ja otti ainoana
pohjoismaana euron valuutaksi vuonna 2002. Inflaatio on pysynyt alhaisena.
Suomessa on laaja yrittämisen vapaus, toimiva omaisuuden suoja ja korruptio on
vähäistä.

Valtion tuloveroa maksetaan ansiotuloista, kuten palkasta, eläkkeestä ja
etuuksista. Veroprosentti on progressiivinen, eli se kasvaa tulojen kasvaessa.
Vuonna 2015 alle 16 500 euron tulosta ei maksettu valtionveroa lainkaan, alin
veroprosentti oli 6,5 % ja ylin 31,75 %, jota sovellettiin yli 90 000 euron
vuosituloihin. Yleinen arvonlisävero on 24 prosenttia, pääomatulovero 30 tai yli
40 000 euron pääomatuloista 32 prosenttia ja yritysten maksama yhteisövero 20
prosenttia. Vuonna 2013 valtionvelkaa oli noin 16 000 euroa asukasta kohti.

Suomessa oli 10,1 prosentin työttömyys- ja 66,6 prosentin työllisyysaste vuonna
2015. Suomen eläkejärjestelmä on yksityisten vakuutusyritysten hallinnoima.
Suomalaisessa järjestelmässä työeläke riippuu vain ansaitusta eläkkeestä, eikä
ns. henkilökohtaisia eläketilejä, joissa eläkkeen määrä voisi vaihdella
valittavan sijoitusstrategian tuoton mukaan ole. Eläkejärjestelmä on osittain
rahastoiva ja eläkkeiden maksu riippuu tulevista maksajista. Suomen huoltosuhde
on heikentymässä. Luvattujen eläkkeiden rahoittamisen arvioidaan olevan
kuitenkin useimpia Länsi-Euroopan maita kestävämmällä pohjalla.

Vuonna 2014 Suomen liikevaihdoltaan suurin yritys oli Neste Oil. Toisella
sijalla oli Nokia, jonka odotettiin nousevan taas suurimmaksi
Alcatel-Lucent-oston myötä. Kaksi metsäyhtiötä, Stora Enso ja UPM-Kymmene, ovat
sijoilla kolme ja neljä. Viidentenä oli vähittäiskauppaa harjoittava Kesko.

Vuonna 2012 Suomen työllistävin yritys oli Itella, joka tarjosi työpaikan lähes
20 000 suomalaiselle. Muita yli kymmenentuhannen suomalaisen työllistäjiä olivat
Nokia, ISS, VR ja Kesko.

Energiankulutus asukasta kohti on Suomessa Euroopan unionin suurinta. Syitä ovat
paljon energiaa kuluttava teollisuus (noin puolet kulutuksesta), korkea
elintaso, kylmä ilmasto (lämmitykseen 25 % kulutuksesta) ja pitkät etäisyydet
(liikenne 16 %). Energiankulutuksen kasvu pysähtyi 2000-luvulla ennen kaikkea
teollisuuden muutosten takia. Raskas teollisuus on vähentynyt ja teollisuuden
energiatehokkuus parantunut. Uusia energiankuluttajia ovat kansainvälisten
yritysten palvelinkeskusten konesalit.

Energiantuotannon tärkeimmät lähteet ovat puupolttoaineet, öljy ja ydinvoima.
Vuonna 2014 uusiutuvan energian eri muotojen osuus energiankulutuksesta oli
yhteensä 32 %. Uusiutuvasta energiasta 83 prosenttia on puupohjaista
bioenergiaa. Metsäteollisuuden jäteliemet ovat suurin uusiutuvan energian lähde
Suomessa. 14 prosenttia uusiutuvasta energiasta tuotetaan vesivoimalla.

Sähkön kuluttajahinta Suomessa on Euroopan keskitason alapuolella. Liikenteen
polttoaineiden hinnat ovat Suomessa Euroopan korkeimpien joukossa.

Vuonna 2013 Suomessa tehtiin runsaat 30 miljoonaa kotimaista vähintään yhden yön
matkaa. Vuonna 2012 Suomessa tilastoitiin 7,6 miljoonaa ulkomaalaista kävijää.
Eniten matkailijoita saapuu Venäjältä, Ruotsista, Saksasta ja Britanniasta.

Suosittu matkakohde on Lapin maakunta, jossa järjestetään muun muassa
kelkka-ajeluja, hiihtoretkiä, Joulupukin tapaamisia ja muuta luontoon liittyvää
toimintaa. Kesäisin Suomessa järjestetään erityisen paljon eri teemoilla
toimivia kesäjuhlia, muun muassa musiikkifestivaaleja. Etelä-Suomessa
merkittävintä vapaa-ajan matkailua ovat laivaristeilyt Ruotsiin ja Viroon
Helsingistä ja Turusta. Turun ja Ahvenanmaan välillä sijaitseva Saaristomeri on
maailman suurin saaristo saarien määrässä mitattuna. Helsingissä pysähtyy
vuodessa noin 260 risteilylaivaa pääasiallisesti kesällä. Lisäksi oman ryhmänsä
muodostavat Suomea välietappina käyttävät matkailijat, jotka jatkavat matkaa
laivalla Tallinnaan tai junalla Pietariin. Neuvostoliiton hajottua matkailu
Venäjältä on kasvanut ja keskittyy vuoden vaihteeseen.

Suomalaisten ulkomainen vapaa-ajanmatkailu suuntautuu suurelta osin Viroon ja
Ruotsiin sekä Espanjaan ja muihin Välimeren maihin. Vuosittain suomalaiset
tekevät kuutisen miljoonaa yöpymisen sisältävää ulkomaanmatkaa. Suomen
matkustustase on vahvasti negatiivinen.

Suomella on Pohjoismaiden heikoin imago. Vuonna 2008 tehdyssä 50 maan
imagotutkimuksessa se sijoittui 18:nneksi. Korkeimmat arviot Suomi sai
ruotsalaisilta ja venäläisiltä, alhaisimmat Latinalaisesta Amerikasta ja
Afrikasta.

Suomen tieverkko jakautuu valtion omistamiin ja Liikenneviraston hallinnoimiin
maanteihin, kuntien omistamiin ja ylläpitämiin katuihin sekä yksityisten
ylläpitämiin yksityisteihin. Maantieverkon rungon muodostaa 29 valtatietä, joita
täydentävät kanta-, seutu- ja yhdystiet. Osa tärkeimmistä teistä on myös
eurooppateitä. Vuoden 2014 alussa maantieverkon koko pituus oli noin 79 000
kilometriä, josta valtateiden osuus oli noin 8 600 kilometriä. Moottoriteitä oli
810 kilometriä. Vuoden 2013 liikennesuorite maanteillä oli noin 36,6 miljardia
autokilometriä, josta valtateiden osuus oli noin 18,6 miljardia. Maanteiden
rakentaminen ja kunnossapito on Suomessa kilpailutettu. Suomi on harvaan asuttu
maa, joten liikennettäkin on keskimäärin vähän. Liikennemääriin nähden tieverkko
onkin kattava ja hyväkuntoinen, joskin jotkin vilkkaimmat valtatiet ja
kaupunkiseutujen pääväylät ovat liikenneturvallisuuden kannalta ongelmallisia.
Lisäksi alemman tieverkon kunto on ajoittain herättänyt keskustelua.

Suomen rataverkosta vastaa rautatieviranomaisena toimiva, liikenne- ja
viestintäministeriön alainen Liikennevirasto. Suomen liikennöidyn rataverkon
pituus on 5 944 kilometriä, josta sähköistettyä 3 073 kilometriä. Toistaiseksi
ainoa vakituinen henkilöliikenteen toimija valtion rataverkolla on valtionyhtiö
VR, joka omistaa suurimman osan rataverkolla liikkuvasta kalustosta.

Aiemmin liikennöinnin ja radanpidon hoiti Valtionrautatiet-niminen valtion
keskusvirasto (vuosina 1991–1994 valtion liikelaitos), joka muutettiin vuonna
1995 Ratahallintokeskukseksi ja VR-Yhtymä Oy:ksi. Suomen tavaraliikenteestä
kulkee rautateitse noin neljännes (26 prosenttia vuonna 2015)
liikennesuoritteena eli tonnikilometreinä mitattuna.

Suomeen lentää noin 26 kansainvälistä lentoyhtiötä. Suomen suurin lentoyhtiö on
valtion pääosin omistama Finnair, jonka lentokoneita kuljettaa suurelta osin
Nordic Regional Airlines. Suomessa on 27 lentoasemaa, joista suurin on Vantaalla
sijaitseva Helsinki-Vantaan lentoasema. Lähes kaikkia lentoasemia ylläpitää
valtiollinen Finavia. Vuonna 2016 Suomen viennistä, arvolla mitattuna, 10
prosenttia kuljetettiin lentoteitse, tuonnista 6 prosenttia.

Meriliikenne on elintärkeä osa Suomen ulkomaankauppaa, sillä meriteitse kulkee
jopa 90 prosenttia maan viennistä ja 70 prosenttia tuonnista, määrällä
mitattuna. Suomen suurin satama tonnimäärältään on Sköldvikin satama Porvoossa.
Yleissatamista suurimmat ovat Hamina-Kotkan satama, joka syntyi vuonna 2011
Kotkan ja Haminan satamien yhdistyessä sekä Helsingin Satama, Naantalin satama
ja Kokkolan satama.

Matkustajaliikenteeltään suurimmat satamat Manner-Suomessa ovat Helsingin
satama, Turun satama, Naantalin satama ja Vaasan satama.
Matkustajalaivayhtiöistä suurimmat, jotka liikennöivät Helsinkiin ja Turkuun,
ovat Viking Line ja virolainen Tallink (johon myös Silja Line nykyään kuuluu).
Lisäksi Suomesta liikennöivät muun muassa välillä Vaasa–Uumaja RG Line, välillä
Helsinki–Tallinna Eckerö Line ja Linda Line Express, sekä välillä
Maarianhamina–Tukholma Birka Line. Laivaliikenteen suosiota nostaa Ahvenanmaan
kautta kulkevilla laivoilla mahdollinen veroton myynti.

Suomessa liikenne- ja viestintäministeriön alaisuudessa toimiva Merenkulkulaitos
vastaa vesiliikenteen toimivuudesta. Sen vastuualueita ovat väylänpito,
merikartoitus, talvimerenkulku, meriliikenteen ohjaus ja meriturvallisuus.

Suomessa asuu noin 5,5 miljoonaa ihmistä. Väkiluku ylitti neljän miljoonan rajan
vuonna 1950, neljän ja puolen miljoonan rajapyykki rikottiin 1962. Seuraava
puolen miljoonan asukkaan lisäys kesti 29 vuotta: valtakunnan väkiluku ylitti
viiden miljoonan rajan vuonna 1991. Siitä seuraava puolen miljoonan raja
ylitettiin 25 vuoden kuluttua syyskuussa 2016, jolloin virallinen väkiluku oli
runsaat viisi ja puoli miljoonaa.. Suomen asukastiheys on suhteellisen alhainen,
keskimäärin runsaat 18 ihmistä neliökilometrillä. Yli kolmannes Suomen alueesta
on pohjoisen napapiirin pohjoispuolella, jossa asuu valtaosa Suomen
saamelaisista. Suurin osa väestöstä asuu etelässä, runsas 1,1 miljoonaa
pääkaupunkiseudulla, joka on Suomen merkittävin kasvukeskus. Myös Tampereen,
Turun ja Oulun seudut ovat kasvaneet voimakkaasti. Suomi kaupungistui verrattain
myöhään, minkä seurauksena urbanisoituminen jatkunee vielä vuosikymmeniä. Suomen
kaupungistumisaste on nykyisin 70 prosenttia. Vuonna 2012 Suomen väestöllinen
keskipiste eli Weberin piste sijaitsi Hämeenlinnan Hauhossa (koordinaatissa
61,17 astetta pohjoista leveyttä ja 24,67 astetta itäistä pituutta).

Suomeen muuttaneiden osuus väestöstä on EU-maiden pienimpiä, vaikka se onkin
noussut merkittävästi vuoden 1990 jälkeen. Nelisen prosenttia maan väestöstä on
muiden maiden kansalaisia, heistä suuri osa on Viron tai Venäjän kansalaisia.
Pääosa muiden maiden kansalaisista asuu pääkaupunkiseudulla ja muissa suurissa
kaupungeissa. Suomesta muutetaan eniten muihin EU-maihin. Ruotsi on ollut
perinteisesti suomalaisen maastamuuton suosituin yksittäinen kohdemaa; 1960- ja
1970-lukujen taitteessa massiivinen Ruotsiin muutto pienensi Suomen väkilukua.

Suomen väestö jakautuu iän ja sukupuolen mukaan siten, että alle 55-vuotiaissa
suomalaisissa on miehiä enemmän kuin naisia. Tätä vanhemmissa ikäryhmissä on
taas naisia enemmän kuin miehiä. Ikäryhmässä 20–54-vuotiaat on miehiä 43 200
henkilöä eli 3,6 prosenttia enemmän kuin naisia.

Suomen väestöstä oli ulkomaiden kansalaisia 3,1 prosenttia, ja 4,6 prosenttia
oli ulkomailla syntyneitä.

Suomen perustuslain mukaan maan kansalliskielet ovat suomi ja ruotsi. Suomea
puhuu äidinkielenään 88,7 prosenttia ja ruotsia 5,3 prosenttia väestöstä. Suomi
on Viron ja Unkarin ohella yksi kolmesta itsenäisestä valtiosta, jonka
valtakieli on suomalais-ugrilainen. Ruotsinkielinen väestö on keskittynyt
etelärannikolle ja Pohjanmaan rannikkoseudulle sekä Ahvenanmaalle. Muita
Suomessa perinteisesti puhuttuja vähemmistökieliä ovat kolme saamelaiskieltä
inarinsaame, pohjoissaame ja koltansaame (äidinkielenä yhteensä noin 1 900:llä)
sekä romanikieli (ks. Suomen romanit), tataari (ks. Suomen tataarit) ja
suomalainen viittomakieli. Maan pienin perinteisiin vähemmistökieliin kuuluva
kieli on suomenruotsalainen viittomakieli (noin 150 käyttäjää). Saamelaisten
sekä romanien ja muiden ryhmien oikeus ylläpitää ja kehittää omaa kieltään ja
kulttuuriaan on turvattu perustuslaissa, mutta viralliseksi vähemmistökieleksi
luetaan yleensä vain saamen kielet. Vironkielisiksi katsotaan vain 1900-luvun
loppupuolelta lähtien maahan Virosta muuttaneet vironkieliset asukkaat.
Venäjänkielisiä Suomessa on asunut autonomian ajalla enimmillään noin
50 000lähde?, 2000-luvun alussa noin 35 000, enimmäkseen 1990-luvulla alkaneen
muuttoliikkeen matkassa tulleina. Suomen somalit ovat kasvaneet 1990-luvun
alusta lähtien käytännössä nollasta merkittäväksi vähemmistöksi. Kasvaneen
maahanmuuton seurauksena Suomessa ainakin 37 kielellä on yli 1 000 puhujaa.

Kristinusko saapui Suomeen 1100-luvulta lähtien, mutta maaseudun kansanuskossa
säilyi esikristilliseltä ajalta juontuvia piirteitä 1800-luvulle saakka.

Vuoden 2015 lopussa 72,8 prosenttia kansasta kuului evankelis-luterilaiseen
kirkkoon. Evankelis-luterilaisen kirkon jäsenosuus laskee noin yhden
prosenttiyksikön vuosivauhtia. Toiseksi suurin kirkkokunta on ortodoksinen
kirkko, johon kuuluvia on 1,1 prosenttia. Suomen perustuslaissa luterilaisella
kirkolla on erityisasema ja myös ortodoksisesta kirkosta on olemassa erityislaki
ja niillä on eräissä suhteissa valtionuskontoon verrattava asema, mutta
uskonnonvapaus eli mahdollisuus muiden uskontojen harjoittamiseen on turvattu
lailla. Uskontokuntiin kuulumattomien osuus on lisääntynyt viime vuosina. Vuoden
2014 lopussa uskontokuntiin kuulumattomia oli 23,5 prosenttia. Lisäksi noin
47 000 suomalaista eli vajaa prosentti väestöstä kuuluu yhdistysmuotoisiin
helluntaiseurakuntiin, jotka eivät ole rekisteröityneet uskonnollisiksi
yhdyskunniksi.

Rekisteröityneet yli tuhannen jäsenen uskonnolliset yhdyskunnat vuoden 2011
lopussa:

Suomessa kansanterveyslaki määrää kansanterveystyön kunnan vastuulle. Työ
jaetaan sairaanhoitoon ja ehkäisevään terveydenhoitoon. Jokaisen kunnan on
tarjottava tietyt perusterveyspalvelut, joita ei kuitenkaan määritellä
yksityiskohtaisesti. Kunnassa on oltava terveydenhoitopalveluja varten
terveyskeskus ja mahdollisia sivutoimipisteitä. Terveydenhoidon kalleuden vuoksi
useat kunnat ovat perustaneet kansanterveystyön kuntayhtymiä. Kunta voi myös
hoitaa terveyspalvelut ostamalla palvelut toiselta kunnalta tai yksityiseltä
palvelun tuottajalta.

Odottaville äideille on tarjolla ilmainen terveydenhuolto ja ”äitiyspakkaus”,
joka sisältää joko rahaa tai vauvan perustarvikkeita kuten vaatteita, vaippoja
ja tuttipulloja. Kolmasosa valitsee rahan tarvikepakkauksen sijaan. Perheet,
joissa on alle 17-vuotiaita lapsia, saavat myös avustuksia valtiolta. Lapset
saavat ilmaisen terveyden- ja hammashuollon 18-vuotiaaksi.

Suomessa on lainsäädännöllinen oppivelvollisuus 7–16-vuotiaille. Suurin osa
aloittaa seitsemän vuoden iässä tyypillisesti yhdeksänvuotisen peruskoulun.
Peruskoulutuksen jälkeen nuorten suosituimmat toisen asteen koulutusvalinnat
ovat ammatillinen perustutkinto ja lukio, joiden suorittaminen kestää yleensä
kahdesta neljään vuotta. Kunnat hallitsevat alueensa peruskouluja, lukioita ja
osaa ammatillisista oppilaitoksista.

Korkeakoulujärjestelmä jakautuu yliopistoihin ja ammattikorkeakouluihin samaan
tapaan kuin Saksassa. Yliopistojen tehtävänä on omien alojensa ylin opetus ja
tutkimus. Ammatillisesti suuntautunutta koulutusta annetaan lisäksi
ammattikorkeakouluissa, jotka ovat kuntien ja yksityisten säätiöiden omistamia.
Korkeakoulujen rahoitus määräytyy opetusministeriön kanssa tehdyillä
tulossopimuksilla, joissa määritetään korkeakoulun tutkintotavoitteet.
Tutkimusta korkeakoulut tekevät pääasiassa Suomen akatemian ja Teknologian
kehittämiskeskuksen myöntämällä rahoituksella. Korkeakoulujärjestelmä on
hajautettu alueellisesti, jotta voitaisiin taata koulutuksen tasa-arvoinen
saanti maan eri osissa.

Korkeakoulujen opetuskieli on pääasiallisesti suomi, mutta ruotsinkielisen
väestönosan tarpeisiin järjestetään myös ruotsinkielistä yliopisto- ja
ammattikorkeakoulutusta. Kansainvälistymisen myötä käytännössä kaikki
korkeakoulut tarjoavat opetusta myös vierailla kielillä, pääasiassa englanniksi.
Henkilökuntaa on opiskelijaa kohti kansainvälisesti vähän. Opetus on ilmaista
yliopistotasolle saakka, ja lisäksi opiskelijat saavat opintotukena opintorahaa,
asumistukea sekä valtion takaamaa lainaa. Korkeakoulututkinnon suorittavien
osuus ikäluokasta on kansainvälisesti katsoen korkea. Pääasiallisena tutkintona
yliopistoissa on maisterin tai ylempi korkeakoulututkinto,
ammattikorkeakouluissa puolestaan ammattikorkeakoulututkinto, joka rinnastetaan
useimmissa yhteyksissä alempaan korkeakoulututkintoon. Keskeytysprosentit
vaihtelevat voimakkaasti aloittain. Yleisintä keskeyttäminen on yliopistoissa
humanistisella ja luonnontieteellisellä alalla, ammattikorkeakouluissa
puolestaan tekniikan alalla. Ylemmän korkeakoulututkinnon suorittaminen vie
keskimäärin 5,1 vuotta tehollista työaikaa, mutta opiskelijoiden työnteko
pidentää opintoihin kuluvaa kokonaisaikaa.

Suurin osa peruskoulun käyneistä suomalaisista osaa hyvin englannin kieltä ja
hieman ruotsia. Suomea ja ruotsia opetetaan kaikille suomalaisille äidinkielenä
tai vieraana kielenä. Lisäksi saksaa on opiskeltu lukioissa melko yleisesti.
Suomen 15-vuotiaiden koululaisten saamien pisteiden keskiarvot olivat
Hongkongin, Japanin ja Etelä-Korean ohella yksiä korkeimmista eräässä
PISA-tutkimuksessa. Suomalaisten menestystä PISA-kokeissa on selitetty
kansallisella vuonna 1996 käynnistetyllä luonnontieteet ja matematiikka
-ohjelmalla (LUMA), heikoimpienkin koululaisten hyvillä suorituksilla ja
tasa-arvoisuudella koulutuksessa perheen sosioekonomisesta taustasta huolimatta.
Suomalaisista yliopistoista kansainvälisissä vertailuissa parhaiten on
menestynyt Helsingin yliopisto, joka erään vuonna 2015 tehdyn arvion mukaan on
maailman 76. paras yliopisto.

Laajassa mielessä Suomi on ollut lähes koko historiansa ajan länsimaisen
kulttuurin piirissä. Kulttuuriin on keskeisesti vaikuttanut läntinen
kristillinen perinne katolisessa ja protestanttisessa muodossaan.

Suomalainen kulttuuri sai vanhastaan vaikutteita varsinkin Saksasta sekä
Ruotsista, jonka osa Suomi oli noin 700 vuotta. Itä-Suomen ja Karjalan alueille
tuli jo varhain vaikutusta myös venäläis-ortodoksiselta kulttuurialueelta.
Myöhemmin suomalaiseen kulttuuriin on vaikuttanut voimakkaasti yhdysvaltalainen
ja kansainvälinen populaarikulttuuri. Suomalaiset itse luonnostelevat
kulttuuriaan usein mielellään esimerkiksi saunalla, sisulla ja
luonnonläheisyydellä.

Suomalaisessa kulttuurissa on ollut jakoja maantieteellisesti ja
väestöryhmittäin, mutta kulttuurit ovat sittemmin voimakkaasti sulautuneet.
Esimerkiksi alueittaiset murre-erot ovat edelleen havaittavissa. Vähemmistöt
ylläpitävät omia kulttuurisia piirteitään, huomattavina saamelaisten, romanien
ja suomenruotsalaisten alakulttuurit. Koska maan kaupungistuminen on myöhäistä
perua, suurella osalla suomalaista on sidos maaseutuun ja syrjäisiin
asuinkeskuksiin. Suurempiin asutuskeskuksiin muuttaneet suomalaiset esimerkiksi
viettävät usein vapaa-aikaa maaseudulla, erityisesti vesistöjen äärellä.

Suomessa on kirjoitettu suomenkielisiä kirjoja kirjakielen luomisesta ja
käyttöönotosta 1500-luvulta lähtien, 1800-luvulle asti tosin lähinnä vain virsiä
ja muuta uskonnollista kirjallisuutta sekä lakitekstejä. Mikael Agricolaa
pidetään suomen kirjakielen ja suomenkielisen kirjallisuuden isänä. Maan
kansallisrunoilija on Johan Ludvig Runeberg, jonka tunnetuin teos on Vänrikki
Stoolin tarinat. Suomen kansalliseepoksen Kalevalan koonnut Elias Lönnrot eli
kuitenkin 1800-luvulla, ja aloitti näihin aikoihin suomenkielisen kirjallisuuden
perinteen kokoamalla kirjan karjalaisista kansallislauluista. Suomenkielisen
romaanikirjallisuuden perustaja oli Aleksis Kivi vuonna 1870 ilmestyneellä
Seitsemällä veljeksellään. Häntä seurasivat muun muassa Juhani Aho ja
yhteiskunnallisiin epäkohtiin huomionsa keskittänyt Minna Canth. Lyriikan
puolella Eino Leino kehitti kalevalaisvaikutteista, kansallisromanttista tyyliä.
F. E. Sillanpää sai Nobelin kirjallisuuspalkinnon vuonna 1939 etenkin
maaseutuväestön kuvauksistaan. Toisen maailmansodan jälkeen Mika Waltarin ja
Tove Janssonin kirjat tulivat hyvin suosituiksi myös ulkomailla.

Ruotsinkielisessä runoudessa 1900-luvun alkupuolen modernistit, kuten Edith
Södergran ja Elmer Diktonius saavuttivat kansainvälistäkin huomiota.
Suomenkielinen runous siirtyi modernismiin toisen maailmansodan jälkeen
tärkeimpinä niminään muun muassa Paavo Haavikko ja myöhemmin Pentti Saarikoski.
Väinö Linna kuvasi kansakunnan kohtalonvuosia uusista näkökulmista romaaneissaan
Tuntematon sotilas ja Täällä Pohjantähden alla. Nykykirjailijoista tunnettuja
ovat muun muassa humoristit Arto Paasilinna, Jari Tervo, Veikko Huovinen ja Kari
Hotakainen sekä lukuisat kotimaiset dekkaristit. Myös historialliset romaanit
ovat Suomessa suosittu tyylilaji, jota edustavat esimerkiksi Kaari Utrio ja
Laila Hirvisaari.

Suomen kansallislaulu on Maamme-laulu, jonka on säveltänyt Fredrik Pacius. Sama
sävel on käytössä myös Viron kansallislaulussa. Suomen kansallissäveltäjä on
Jean Sibelius, jonka suomalaisille tunnetuin sävellys on Finlandia. Suomea on
kutsuttu ”taidemusiikin suurvallaksi”, koska toisen maailmansodan jälkeen
rakennetun musiikkiopisto- ja konservatorio-järjestelmän avulla Suomesta on
tullut väkilukuun suhteutettuna suuri määrä maailmanluokan kapellimestareita
kuten Esa-Pekka Salonen, Osmo Vänskä ja Mikko Franck; oopperalaulajia kuten
Karita Mattila, Soile Isokoski, Martti Talvela ja Matti Salminen sekä Olli
Mustosen ja Pekka Kuusiston kaltaisia solisteja ja säveltäjiä kuten Einojuhani
Rautavaara, Magnus Lindberg ja Kaija Saariaho.

Taidemusiikin juuret Suomessa eivät ole niin syvät kuin esimerkiksi
Keski-Euroopan maissa eikä renessanssin ja barokin ajalta tunneta suomalaisia
säveltäjiä. Musiikkielämä alkoi syntyä vasta wieniläisklassismin lopulla: muun
muassa Turun Soitannollinen Seura -seura perustettiin vuonna 1790. Tämän
aikakauden merkittävin säveltäjä oli Bernhard Henrik Crusell. Varhaisromantiikan
ajan keskeinen vaikuttaja oli nykyisin ”Suomen musiikin isäksi” nimitetty
saksalaissyntyinen Fredrik Pacius, joka toimi Helsingin yliopistossa
musiikinopettajana. 1800-luvun puolesta välistä aina toiseen maailmansotaan asti
keskeinen Suomen taidemusiikin tyylisuunta oli myöhäisromantiikka ja etenkin
kansallisromantiikka, jonka keulahahmo oli Jean Sibelius. Kansainvälisestikin
laajalti tunnetun Sibeliuksen vaikutus Suomen musiikkielämään oli mittava.
Ensimmäiset suomalaiset modernistit, muun muassa impressionismista ja
ekspressionismista vaikutteita saaneet Väinö Raitio (1891–1945) ja Aarre
Merikanto ilmaantuivat musiikkielämään jo 1920-luvulla, mutta heidän
modernisminsa ei kuitenkaan horjuttanut romantiikan valta-asemaa.

1950-luvulla modernismi rantautui Suomeen toden teolla niin sanotun modernismin
toisen aallon myötä, jossa siirryttiin jo 12-säveljärjestelmään ja muihin uusiin
sävellystekniikoihin. Ensimmäisiä suomalaisia kaksitoistasäveljärjestelmää
käyttäneitä säveltäjiä oli Erik Bergman. 1950-luvulla käytettiin myös
sarjallisuutta ja sointi- ja kenttätekniikoita. 1970-luvulla alkoi suomalaisen
oopperan renessanssi Aulis Sallisen ja Joonas Kokkosen sointimaailmaltaan
perinteisten, niin sanottujen karvalakkioopperoiden myötä, mutta toisaalta
nuoret säveltäjät ja muusikot toivat eurooppalaista radikaalia modernismia
Suomeen muun muassa Korvat auki -yhdistyksen piirissä. Monet näistä 1970-luvun
nuorista radikaaleista, kuten Kaija Saariaho, Magnus Lindberg ja Esa-Pekka
Salonen ovat nousseet kansainväliseen kuuluisuuteen 1980- ja 1990-lukujen
aikana.

Populaarimusiikkiin syntyi 1970-luvulla käsite suomirock, jonka tunnetuimpia
edustajia ovat muun muassa Juice Leskinen, Dingo, Hurriganes ja Eppu Normaali.
Suomalaiset rockyhtyeet ovat tavoitelleet ulkomaisen yleisön suosiota
1970-luvulta lähtien, mutta esimerkiksi Wigwamin saamat myönteiset arvostelut
eivät johtaneet läpimurtoon.

Ensimmäinen ulkomailla lyhytaikaista menestystä saanut yhtye oli Hanoi Rocks.
1990-luvun lopulta alkaen suomalainen populaarimusiikki on saanut laajempaa
menestystä ulkomailla. Konemusiikkiyhtyeistä Bomfunk MC’s teki yhden
Keski-Euroopassa menestyneen singlen ja Darude kaksi. Rockyhtye The Rasmus sekä
metallimusiikkiyhtyeet HIM, Nightwish, Sonata Arctica, Children of Bodom ja
Stratovarius ovat julkaisseet albumeita, jotka ovat menestyneet eri puolilla
maailmaa. HIM sai eräästä albumistaan Yhdysvalloissa kultalevyn. Selloilla
metallia soittava Apocalyptica on saanut myös suosiota. Maailmanmusiikkia
edustava kansanmusiikkiyhtye Värttinä on sekin menestynyt ulkomailla.
Suomalainen hardcore punk on niin ikään menestynyt hyvin ulkomailla, esimerkiksi
Terveet Kädet ja Rattus (yhtye).

Suomen menestys Eurovision laulukilpailuissa on ollut pääosin melko huonoa ,
mutta vuonna 2006 kisat voitti Lordi kappaleellaan Hard Rock Hallelujah ja teki
uuden piste-ennätyksen 292, joka säilyi vuoteen 2009 asti.

Kuuluisia suomalaistaiteilijoita ovat esimerkiksi Akseli Gallen-Kallela, Albert
Edelfelt, Pekka Halonen, Eila Hiltunen, Yrjö Liipola, Tyko Sallinen, Helene
Schjerfbeck ja Hugo Simberg.

Helsingissä sijaitsevat muun muassa Valtion taidemuseoon kuuluvat Ateneumin
taidemuseo, nykytaiteen museo Kiasma ja Sinebrychoffin taidemuseo sekä
yksityinen Amos Andersonin taidemuseo. Sekä Turun taidemuseolla että Tampereen
taidemuseolla on huomattavat taidekokoelmat. Pohjoisempia merkittäviä
taidemuseoita edustavat muassa Oulun taidemuseo, Kemin taidemuseo, Aineen
taidemuseo ja Rovaniemen taidemuseo.

Nykytaiteilijoista kansainvälisesti tunnettuja ovat esimerkiksi Ranskassa asuva
Hannu Väisänen, Haitin kunniakonsuli Juhani Palmu, muotokuvamaalari Fritz
Jakobsson ja marginaalikulttuurin mestari Tom of Finland.

Suomalainen elokuva syntyi 1900-luvun alkupuoliskolla pian elokuvan keksimisen
jälkeen. Ensimmäinen suomalainen näytelmäelokuva oli Salaviinanpolttajat, joka
sai ensi-iltansa vuonna 1907. Ensimmäisen maailmansodan syttyminen kuitenkin
tyrehdytti suomalaisen elokuvateollisuuden väliaikaisesti. Sodan jälkeen elokuva
koki Suomessa nousukauden kun Erkki Karu perusti elokuvayhtiö Suomi-Filmin
(entinen Suomen Biografi) vuonna 1919. Ennen vuotta 1920 valmistuneet
suomalaiset näytelmäelokuvat ovat tuhoutuneet tai kadonneet tyystin lukuun
ottamatta katkelmaa Teuvo Puron Sylvistä (1913). Vanhin jälkipolville
kokonaisuudessaan säilynyt suomalainen näytelmäelokuva on niin ikään Puron
ohjaama Ollin oppivuodet (1920). Ensimmäinen ulkomaillakin esitetty
suomalaiselokuva on vuonna 1922 valmistunut Anna-Liisa, jota esitettiin myös
Ruotsissa. Äänielokuva löi itsensä läpi maailmalla 1920-luvun loppupuoliskolla
ja ensimmäinen täysin suomalaisvoimin valmistunut äänielokuva Tukkipojan morsian
valmistui 1931. Vuonna 1933 Suomi-Filmistä lähtenyt Karu perusti uuden
elokuvayhtiön Suomen Filmiteollisuus. SF:n alkuaikoina julkaisemia elokuvia
olivat muun muassa Meidän poikamme ilmassa ja Pohjalaisia. Vuonna 1936 yritys
kohosi tuotantoluvuissaan samalle tasolle siihen asti Suomen elokuva-alaa yksin
hallinneen Suomi-Filmin kanssa. Ajan tunnettuja näyttelijöitä olivat muun muassa
Ansa Ikonen ja Tauno Palo, jotka säilyttivät suosionsa aina 1950-luvulle asti.
Heidän ensimmäinen yhteiselokuvansa Kaikki rakastavat sai ensi-iltansa syksyllä
1935.

Toisen maailmansodan (1939–1945) aikana Suomessa tuotettiin runsaasti
isänmaallispaatoksellisia draamaelokuvia sekä todellisuuspakoisia
epookkielokuvia ja komedioita. Vain harvassa teoksessa oli suoria viittauksia
meneillään olevaan suursotaan. Materiaalipula pani mielikuvituksen koetukselle.
Suuret yhtiöt tuottivat useita menestyselokuvia, kuten SF:n Kulkurin valssi,
Kaivopuiston kaunis Regina, Valkoiset ruusut ja Suomisen perhe -elokuvasarja.
Erityisesti 1940-luvun suosikki valkokankailla oli Lea Joutseno, joka tähditti
muun muassa Valentin Vaalan reippaita komediaelokuvia. Sodan jälkeen
materiaalipula alkoi vähitellen helpottua. Vuosikymmenen loppupuolella
valmistuivat muun muassa Vaalan Loviisa – Niskavuoren nuori emäntä ja Ihmiset
suviyössä sekä Särkän Katupeilin takana. Esa Pakarisen johdolla esiteltiin niin
kutsuttu rillumarei-elokuva 1950-luvun alkupuolella. Kriitikot inhosivat, kansa
rakasti. Kymmenen vuotta sodan päättymisestä valmistui Väinö Linnan
samannimiseen romaaniin perustuva elokuva Tuntematon sotilas. 1955 julkaistun
elokuvan ohjasi Edvin Laine ja se on edelleen kaikkien aikojen katsotuin elokuva
Suomen elokuvateattereissa.

Tunnettuja suomalaisia elokuvantekijöitä ovat muun muassa näyttelijä ja
käsikirjoittaja Spede Pasanen, jonka suosituimpia luomuksia on Uuno Turhapuro
-elokuvasarja, sekä kansainvälistäkin suosiota kerännyt elokuvaohjaaja Aki
Kaurismäki. Kaurismäen Mies vailla menneisyyttä on yksi Suomen elokuvahistorian
kansainvälisesti menestyneimpiä elokuvia. Se oli Oscar-ehdokkaana ja voitti
Cannesin elokuvajuhlien Grand Prix -palkinnon. Vuoden 1990 jälkeen
vaikuttaneista ohjaajista mainittakoon Aleksi Mäkelä, jonka elokuvat (muun
muassa Häjyt, Pahat pojat, Matti) ovat olleet yleisömenestyksiä.
2000-vuosikymmenen loppupuolella myös suomalaiset animaatiot ovat nostaneet
suosiotaan maailmalla, etunenässä poroseikkailu Niko – Lentäjän poika.

Henrik Cajander kuvasi 3. marraskuuta 1842 Turussa ensimmäisen suomalaisen
dagerrotyypin. 1850-luvulla jo kaikissa suurimmissa kaupungeissa toimi
valokuvaajia. Yleisempää merkitystä valokuvaus sai 1860-luvulla, jolloin etenkin
muotokuvia ja kaupunkikuvia voitiin alkaa monistaa. 1880-luvulla maisemasta tuli
suomalaisen valokuvauksen keskeisalue.

Maailmansotien välisen ajan kuvaajia olivat muun muassa Vilho Setälä, Eino
Mäkinen, Heikki Aho ja Björn Soldan. Sekä talvi-, että jatkosodasta reportaaseja
tehneillä TK-kuvaajilla oli jo käytössään pienkamerat ja jonkin verran myös
värifilmiä.

1950-luvulla valokuvataide miellettiin omaksi, usein kameraseuroissa vaalituksi
erilliseksi alueekseen. Johtavia valokuvaajia olivat Matti A. Pitkänen, Pauli
Huovila, Matti Poutvaara, Salme Simanainen sekä Otso ja Matti Pietinen.

Valokuvataiteesta tuli aktiivinen osa kuvataiteita 1980-luvulta lähtien.
Nykytaiteessa valokuvaa käyttävien tekijöiden ja yleisön lukumäärä on
moninkertaistunut, kenttä kansainvälistynyt ja valokuvaus on digitalisoituneessa
kulttuurissa, osana uutta mediaa saanut 2000-luvun alkua leimanneita
ilmenemismuotoja ja toimintatapoja. Tunnetuimpia uudemmista valokuvaa
ilmaisukeinonaan käyttävistä nykytaiteilijoista ovat esimerkiksi Elina
Brotherus, Jari Silomäki, Saara Ekström, Stefan Bremer ja Ismo Hölttö.

Suomessa pyrittiin 1990-luvun aikana määrätietoisesti tietoyhteiskunnan
kärkijoukkoon, mutta 2010-luvulle tultaessa tavoitteista on luovuttu ja Suomi on
tietoyhteiskunnan kehityksessä lähinnä keskikastia. Suomessa ilmestyy vuosittain
noin 370 sanomalehteä ja 5 500 aikakauslehteä. Kirjoja julkaistaan vuodessa
14 000. Suomen luetuin päivälehti on Helsingin Sanomat, jonka levikki vuonna
2012 oli 337 962. Lehdellä on keskimäärin 859 000 lukijaa. Helsingin Sanomien
julkaisija Sanoma on Pohjoismaiden johtava viestintäkonserni, jonka muita
Suomessa julkaisemia sanomalehtiä ovat muun muassa Ilta-Sanomat ja
Taloussanomat. Toinen Suomen mainosrahoitteisen viestinnän merkittävimmistä
tekijöistä, Alma Media, julkaisee yli 30 sanomalehteä, mukaan lukien Aamulehti,
Iltalehti ja Kauppalehti.

Suomessa, kuten monissa Euroopan maissa, television käyttö on maksullista.
Valtiollisen viestintäyhtiö Yleisradion toiminta kustannetaan erillisellä
Yle-verolla. Suomen suurin kaupallinen televisiokanava on vuonna 1957 perustettu
MTV3, jonka omistaa ruotsalainen Bonnier. Suomen kuunnelluin radiokanava on Yle
Radio Suomi, joka koostuu 20 maakuntaradiosta sekä valtakunnallista ohjelmaa
lähettävästä kanavatoimituksesta. Suosituin kaupallinen radiokanava on Radio
Nova.

Suomi on saavuttanut eniten olympiakultaa ja olympiamitaleita suhteessa valtion
väkilukuun. Suomalaiset pitävät itseään urheilukansana, ja monien muiden
vastaitsenäistyneiden kansojen tavoin suomalaiset muodostivat erityisesti
1900-luvun alussa kansallista identiteettiään urheilusaavutusten avulla. Lauri
”Tahko” Pihkalan kehittämä pesäpallo oli suosittu urheilulaji, mutta sen paikan
seuratuimpana urheilulajina on sittemmin ottanut jääkiekko. Määrällisesti eniten
harrastajia on jalkapallossa, joka nousi vuonna 2014 myös Suomen
arvostetuimmaksi urheilulajiksi .

1920-luvulla suomalaiset juoksijat Paavo Nurmi, Hannes Kolehmainen ja Ville
Ritola olivat aikansa parhaimpia juoksijoita. Nurmi on edelleen yksi
olympiahistorian menestyneimpiä urheilijoita yhdeksällä kultaisella
olympiamitalillaan. Painija Kustaa Pihlajamäki oli 1920-luvulla menestynyt
painija kahdella olympiakullallaan. Painija Werner Weckman oli ensimmäinen
suomalainen joka hankki Suomelle olympiakullan. Luistelija Claes Thunberg
saavutti talviolympialaisissa 1920-luvulla menestystä, jota verrattiin Nurmen
suorituksiin kesäkisojen puolella. Matti Järvisestä tuli maailmansotien välillä
maailman siihen asti paras keihäänheittäjä.

Veikko Hakulisesta tuli 1950-luvulla yksi kaikkien aikojen hiihtourheilijoista.
Vielä aktiiviaikanaan hän sai manttelinperijän Eero Mäntyrannasta.

Ralliajajat Rauno Aaltonen ja Timo Mäkinen olivat suomalaisen autourheilun
airuita 1960-luvulla menestyessään muun muassa maineikkaassa Monte Carlon
rallissa. Heitä seurasivat huipulla 1970-luvulla Hannu Mikkola, Ari Vatanen ja
Markku Alen. Juha Kankkusesta tuli nelinkertainen maailmanmestari ja samaan
pystyi myöhemmin myös Tommi Mäkinen. 2000-luvulla MM-aateliin liittyi vielä
Marcus Grönholm.

Autoilun arvostetuimmassa luokassa Formula 1:ssä Keijo ”Keke” Rosberg saavutti
maailmanmestaruuden 1982 ja Mika Häkkinen ylsi samaan kaksi kertaa 1990-luvun
lopulla. Kimi Räikkösestä tuli kolmas suomalainen F1-mestari vuonna 2007.

Lasse Virén palautti 1970-luvulla suomalaisen juoksu-urheilun kunnian
saavuttaessaan kaksissa peräkkäisissä olympialaisissa yhteensä neljä kultaa
5 000 ja 10 000 metrin matkoilla.

Soutaja Pertti Karppinen saavutti kolme perättäistä kultaa olympiakisoissa
1976–1984.

Suomalaiset nousivat 1990-luvulla huipulle yhdessä maailman kilpailluimmista
lajeista: uinnissa. Jani Sievinen ja Antti Kasvio johtivat uintitriumfia
1990-luvulla ja Hanna-Maria Seppälä on jatkanut allasmenestystä 2000-luvulla.

Nykyisin suomalaiset menestyvät yleisurheilun sijaan esimerkiksi mäkihypyssä,
jääkiekossa ja muissa talviurheilulajeissa sekä lentopallossa ja
moottoriurheilussa. Eräitä viime aikojen menestyneitä suomalaisurheilijoita ovat
olleet mäkihyppääjä Janne Ahonen, maastohiihtäjät Krista Lähteenmäki, Aino-Kaisa
Saarinen ja Virpi Kuitunen, ampumahiihtäjä Kaisa Mäkäräinen, taitoluistelijat
Laura Lepistö ja Kiira Korpi, formulakuljettajat Mika Häkkinen, Kimi Räikkönen
ja Valtteri Bottas, jääkiekkoilijat Jari Kurri, Teemu Selänne ja veljekset Saku
Koivu ja Mikko Koivu, jalkapalloilijat Jari Litmanen ja Sami Hyypiä,
lumilautailijat kaksinkertainen MM-kultamitalisti Antti Autti, olympia- ja
MM-mitalisti Peetu Piiroinen, Petja Piiroinen ja olympiapronssimitalisti Markku
Koski sekä painija Marko Yli-Hannuksela, nyrkkeilijät Amin Asikainen, Robert
Helenius ja Eva Wahlström, keihäänheittäjät Aki Parviainen ja Tero Pitkämäki,
moukarinheittäjä Olli-Pekka Karjalainen ja kuulantyönnön olympiakultamitalisti
Sydneystä 2000 Arsi Harju.



https://fi.wikipedia.org/wiki/Islanti

Islannin tasavalta (isl. Lýðveldið Ísland) eli Islanti (isl. Ísland) on
saarivaltio Atlantin valtameren pohjoisosassa, välittömästi pohjoisen napapiirin
eteläpuolella. Islanti on pinta-alaltaan noin kolmasosan Suomesta ja
väkiluvultaan ja asukastiheydeltään selvästi pienin Pohjoismaa. Maan pääkaupunki
on Reykjavík, jossa asuu noin kolmannes Islannin väestöstä. Reykjavík on
maailman pohjoisin itsenäisen valtion pääkaupunki.

Saarella on aktiivista vulkaanista toimintaa: geysireitä, kuumia lähteitä ja
toistuvia tulivuorenpurkauksia. Luonto on karu ja omaleimainen. Vuoden 2008
talousromahduksen jälkeen maa sai Kansainväliseltä valuuttarahastolta IMF:ltä
hätäapua.

Islanti haki Euroopan unionin jäsenyyttä heinäkuussa 2009, kun sen talous oli
ajautunut suuriin vaikeuksiin. Elokuussa 2013 se kuitenkin veti
EU-jäsenyysneuvottelijansa pois Brysselistä.

Skandinaavit saapuivat saarelle ilmeisesti 840-luvulla. Epävarmojen tietojen
mukaan Islannissa olisi ollut iiriläisiä munkkeja ennen skandinaavien
saapumista. Iiriläinen lähde vuodelta 825 kertoo, että eräät munkit olivat
viettäneet kesän Thulessa, jonka kuvaus vastaa Islantia. Vuosina 1120–1130
kirjoitettu Islantilaisten kirja kertoo, että pakanallisten skandinaavien
saapuessa kelttiläiset munkit pakenivat. Arkeologisia todisteita skandinaaveja
edeltäneestä asutuksesta ei kuitenkaan ole löytynyt.

Islannin löytäjäksi keskiaikaiset lähteet esittävät useita ehdokkaita: usein
kunnia annetaan norjalaiselle Ingólfr Arnarsonille ja hänen Leif-veljelleen.
Merkittävin uudisasutusaalto Norjasta Islantiin ajoittuu 800-luvun
loppupuolelle. Osa skandinaaveista lienee oleskellut ensin Britanniassa, mikä
voisi selittää sen, että osalla Maan haltuun ottajien kirjassa mainituista
”alkuasuttajista” on kelttiläiset nimet. Maastamuuton syynä oli kirjallisten
lähteiden mukaan Harald Kaunotukan tyrannia, mutta nykyisin muuton katsotaan
alkaneen jo ennen kuin Kaunotukka nousi valtaan, ja uudisasutuksen syynä on
katsottu olevan pikemminkin vallan ja omaisuuden keskittyminen Norjassa. Vuoden
1095 väestölaskennan perusteella Islannin väkiluku oli tuolloin arviolta
40 000–100 000.

Koko Islannin yhteiset käräjät, maailman vanhimmaksi yhä toimivaksi
kansanedustuslaitokseksi kutsuttu Allting, perustettiin vuonna 930. Vuonna 1000
Allting päätti, että Islanti omaksuu kristinuskon. Allting ei pystynyt
päättämään, onko kristinuskon viimeinen tuomio ragnarökiä parempi, mutta lopulta
sen puheenjohtaja eli lainlukija teki päätöksen kristinuskon hyväksi. Islannissa
oli ollut jo pitkään ennen vuotta 1000 kristittyjä ja Norjan kuningas Pyhän
Olavin miehet olivat tehneet käännytystyötä maassa.

Itsenäisessä Islannissa oli alkeellinen itsehallintojärjestelmä. Se perustui
vapaiden talonpoikien tekemiin sopimuksiin, joiden rikkomista saattoi seurata
lainsuojattomuus tai verikosto. 1200-luvulla eräät johtavat suvut pyrkivät
haalimaan vallan itselleen, mikä johti väkivaltaisuuksiin. Vuosien 1220–1260
välistä aikaa kutsutaan ”Sturlungien ajaksi” erään johtavan suvun mukaan.
Sturlungien saagat kuvaavat ajan katkeria valtataisteluita. 1200-luvulla
kukoistanut, eurooppalaistenkin mittapuiden mukaan ainutlaatuinen
saagakirjallisuus on Islannin arvokkaimpana pidetty kulttuuriperintö.

Vuosina 1262–1264 sisällissotiin väsyneet islantilaiset hyväksyivät sen, että
Haakon IV liitti saaren Norjaan ja maassa alettiin soveltaa norjalaista laki- ja
hallintojärjestelmää. Tähän päättyi omalaatuinen viikinkiaikainen
yhteiskunnallinen kokeilu.

1300-luvulla alkanut pieni jääkausi, joka hävitti Grönlannin
skandinaaviasutuksen kokonaan 1400-luvun aikana, oli kova isku myös Islannille.
Rutto levisi Islannissa vuosina 1402–1404 ja 1494–1495. Se tappoi arviolta
puolet saaren väestöstä. Vielä 1700-luvun lopussa Islannin väkiluku oli selvästi
pienempi kuin 1300-luvun alussa. Islanti pysyi Norjan kruununsiirtomaana vuoteen
1814, jolloin Tanskan ja Norjan kuningaskunnat erotettiin ja Islanti jäi Tanskan
alaisuuteen.

Merkityksensä menettänyt parlamentti oli lakkautettu 1800-luvun alussa, mutta se
perustettiin uudelleen 1843. Vuonna 1873 Islanti sai perustuslain ja 1874
rajoitetun itsehallinnon, 1904 itsehallinnon ja 1. joulukuuta 1918 saaresta tuli
virallisesti itsenäinen kuningaskunta personaaliunionissa Tanskan kanssa
kansanäänestyksen tuloksena. Yhteys Tanskaan katkesi toisessa maailmansodassa:
Saksa miehitti Tanskan ja liittoutuneet puolestaan Islannin. Sodan jälkeen
maasta tuli itsenäinen tasavalta vuoden 1944 kansanäänestyksen jälkeen.

Toisen maailmansodan aikana Islanti oli ensin brittien miehittämä ja sittemmin
puolustusliitossa Yhdysvaltojen kanssa. Sodan jälkeen maa liittyi Natoon.
Islanti ei perustanut omaa armeijaa.

Aluevesilaajennusten aiheuttama kiista Yhdistyneen kuningaskunnan kanssa johti
maiden välirikkoon 1950-luvun alussa. Britannia asetti Islannin kalan
kauppasaartoon. Vuosina 1956–1960 31 prosenttia Islannin viennistä meni
Neuvostoliittoon ja SEV-maihin. Islanti sai kaupan vastineeksi öljyä, autoja ja
koneita. Pienimuotoisempi talouden kriisi sattui, kun Islannin kauppa Afrikkaan
keskeytyi Biafran sodan vuoksi.

1990-luvulta alkaen Islannin taloutta liberalisoitiin voimakkaasti
oikeistolaisen Itsenäisyyspuolueen pääministeri Davíð Oddssonin johdolla.
Hänestä tuli Islannin pitkäaikaisin pääministeri vuosiksi 1991–2004. Vaikka
kalastus pysyi merkittävimpänä talouden alana, joka tuo nykyään 70 prosenttia
vientituloista,lähde? islantilaiset rahoituslaitokset investoivat merkittävästi
Britanniaan ja Pohjoismaihin.

Islannin talous romahti vuonna 2008. Suuri osa maan pankeista meni konkurssiin
tai kansallistettiin talouskuplan puhkeamisen seurauksena. Maan talous oli
vuosien ajan perustunut ylisuurelle riskiluotottamiselle, talouskeinottelulle,
jonka seurauksena Islannin valtio päätyi lähelle vararikkoa. Marraskuussa 2008
Kansainvälinen valuuttarahasto myönsi Islannille 2,1 miljardin Yhdysvaltojen
dollarin lainan.

Viikkoja kestäneiden mielenosoitusten jälkeen Islannin hallitus taipui eroamaan
tammikuussa 2009.

Joulukuussa 2009 Allting hyväksyi 3,8 miljardin euron korvaukset Britannialle ja
Alankomaille Icesave-pankin kaatuessa menetetyistä varoista. Korvaukset
kaatuivat presidentti Ólafur Ragnar Grímssonin maaliskuussa 2010 järjestämässä
kansanäänestyksessä. Joulukuussa 2010 hyväksyttiin uusi sopimus, jonka mukaan
Islanti korvaa varat vuosien 2016–2046 välillä noin kolmen prosentin korolla.
Presidentti ilmoitti 20. tammikuuta 2011 käyttävänsä jälleen veto-oikeuttaan.
Islantilaiset hylkäsivät sopimuksen jälleen 9. huhtikuuta 2011 järjestetyssä
kansanäänestyksessä.

Konservatiivinen Itsenäisyyspuolue (Sjálfstæðisflokkurinn) ja
keskustalais-agraarinen Edistyspuolue (Framsóknarflokkurinn) hallitsivat maata
vuodesta 1991. 10. toukokuuta 2003 järjestetyissä parlamenttivaaleissa
hallituskoalitio menetti neljä paikkaa, mutta säilytti enemmistön. 12.
toukokuuta 2007 vaaleissa Itsenäisyyspuolue sai kolme lisäpaikkaa, mutta
Edistyspuolue menetti viisi ja sai seitsemän paikkaa. Sen jälkeen
Itsenäisyyspuolue jatkoi hallitusyhteistyötä Sosiaalidemokraattisen liiton
kanssa. Hallitus joutui eroamaan talouskriisin takia 26. tammikuuta 2009.

Helmikuun 1. päivänä 2009 toimintansa aloitti uusi hallitus, joka on
sosiaalidemokraattien ja vasemmistovihreiden muodostama vähemmistöhallitus.
Pääministeriksi nimitettiin edellisen hallituksen sosiaaliministeri Jóhanna
Sigurðardóttir, josta tuli maan ensimmäinen naispääministeri ja samalla maailman
ensimmäinen avoimesti homoseksuaali pääministeri.

Parlamenttivaaleissa huhtikuussa 2009 Sosialidemokraattinen puolue sai voiton ja
annetuista äänistä 29,8 prosenttia. Sosialidemokraattien liittolaiset
vasemmistovihreät saivat 21,7 prosenttia. Parlamentin 63 paikasta puolueet
saivat yhteensä 34 paikkaa.

16. heinäkuuta 2009 Islannin parlamentti päätti hakea Euroopan unionin
jäsenyyttä. Muodolliset neuvottelut alkoivat heinäkuussa 2010. Elokuussa 2013
Islanti veti EU-jäsenyysneuvottelijansa pois Brysselistä. EU-jäsenyys olisi
edellyttänyt Islannilta vesialueiden avaamista EU:n kalastusaluksille. Islanti
pelkäsi, että kalastuskiintiönsä säännöllisesti ylittävistä EU-maista saapuisi
aluksia, jotka romahduttaisivat Islannin kalakannat.

Islanti on parlamentaarinen tasavalta, jossa muodollisena valtionpäämiehenä on
presidentti, jolla on hyvin vähän poliittista valtaa. Guðni Thorlacius
Jóhannesson valittiin presidentiksi kesäkuun 2016 vaaleissa.

Islannin parlamentissa alþingissa (allting eli yleiskäräjät) on 63 jäsentä,
jotka valitaan nelivuotiskaudeksi. Parlamenttivaaleissa lokakuussa 2016
keskustaoikeistolainen Itsenäisyyspuolue (Sjálfstæðisflokkurinn) sai melkein 30%
äänistä ja 21 paikkaa. Sen pitkäaikainen hallituskumppani Edistyspuolue
(Framsóknarflokkurinn) menetti 11 paikkaa, joten sille jäi vain 8 paikkaa.
Piraattipuolue sai 14.5% äänistä, ja 10 paikkaa.

Islanti on jaettu kuuteen vaalialueeseen. Uutta aluejakoa käytettiin ensimmäisen
kerran vuoden 2000 vaaleissa. Aluejakouudistuksen tarkoituksena oli
tasapainottaa äänten painoarvoa ottamalla huomioon erilainen asukastiheys maan
eri osissa.

Aiemmin Islanti jakaantui kahdeksaan alueeseen (landsvæði). Näitä käytetään
edelleen muun muassa tilastoinnin pohjana.

Islannin valtio koostuu pääsaaren lisäksi lukuisista vähäisistä pikkusaarista ja
luodoista. Niistä suurimmat ovat Heimaey (noin 13 km²), Hrísey (7,52 km²) ja
Grímsey (4,6 km²). Näiden lisäksi vain neljä muuta on yli kahden neliökilometrin
kokoisia. Pääsaaren pinta-ala on 101 826 neliökilometriä ja koko valtion noin
103 000 neliökilometriä.

Islanti sijaitsee Euraasian ja Pohjois-Amerikan mannerlaattojen välisellä
saumalla. Tämän vuoksi Islannissa on suuri määrä tulivuoria, ja siellä tapahtuu
myös paljon maanjäristyksiä. Islannin lounaispuolella sijaitsevien
Vestmannasaarien eteläpuolelle syntyi 1960-luvulla vedenalaisten
tulivuorenpurkausten seurauksena Surtseyn saari. Saari on ollut syntymisestään
asti rauhoitettu, jotta tieteilijät voivat tutkia, kuinka kasvit ja eläimet
valtaavat täysin uuden maa-alueen. Tulivuori Hekla purkautui viimeksi vuonna
2000. Sittemmin myös Eyjafjallajökull-jäätikön alla oleva samanniminen tulivuori
alkoi purkautumaan vuoden 2010 alkupuolella. Purkauksen aiheuttama tuhkapilvi
sotki lentoliikennettä koko Euroopassa.

Islannissa on paljon jokia, vesiputouksia ja sijaintinsa ansiosta myös paljon
kuumia lähteitä, joilla tuotetaan geotermistä energiaa. Islannin suurin
suihkuttava kuuma lähde on Geysir, joka on antanut nimensä moneen kieleen
tarkoittaen suihkuttavaa kuumaa lähdettä. Islannissa on myös paljon jäätiköitä,
ja noin 11,5 prosenttia maan pinta-alasta onkin jään peitossa. Euroopan suurin
jäätikkö on Etelä-Islannissa sijaitseva Vatnajökull.

Korkeimmat vuoret ovat yli 2 000 metriä korkeita, ja maan korkein kohta on
Vatnajökullin jäätiköllä sijaitseva Hvannadalshnúkur (2 110 m). Maan rannikko on
melkein joka puolelta muodostunut monista vuonoista ja poukamista. Monin paikoin
kallioseinämät kohoavat jyrkkinä suoraan merestä. Toisaalla taas kilometrien
pituiset hietikot eli somerikot tai kivikot reunustavat merenrantaa. Rantaviivaa
on kaiken kaikkiaan 4 970 kilometriä.

Vain neljännes Islannin pinta-alasta on kasvillisuuden peittämää. Eroosio on
voimakasta, ja sitä vastaan kamppailu on tärkeä osa luonnonsuojelua. Islannin
lukuisat tulivuorenpurkaukset, merituuli ja lampaiden laiduntaminen ovat
osaltaan aiheuttaneet sen, että Islannin luonto on karu ja autio. Maassa kasvaa
kuitenkin lukuisia erilaisia kasveja; villejä lajeja tunnetaan useita satoja.
Enimmäkseen ne ovat matalakasvuisia arktisten alueiden kasveja. Kaikkiaan
putkilokasvilajeja tunnetaan 470, joista heinäkasvien lajeja on 53.

Islannissa tiedetään kasvaneen runsaasti metsää, mutta alkuperäiset metsät on
saaren asuttamisen jälkeen hakattu lähes kokonaan, eikä tilalle ole kasvanut
ilmaston kylmenemisen vuoksi uutta. Laaksoissa kasvaa kuitenkin tunturikoivu-,
pihlaja- vaivaiskoivu- ja pajupensastoja. Heinä- ja saranurmet sekä varpunummet
ovat hyvin yleisiä, ja kosteuden takia soitakin on muodostunut joillekin
seuduille. Ne ovat lähinnä aapasoita palsakumpuineen ja kasvavat yleensä
tupasvillaa. Sitkeitä kukkamättäitä tapaa keskellä hiekkaerämaita ja
laavakenttiä. Sammalet ja vaivaiskoivut peittävät usein vanhaa laavaa ja muuten
karua ympäristöä. Islanninjäkälää kasvaa laajoina mattoina, ja sitä on käytetty
pula-aikoina ravinnoksi. Rannikoilla kasvaa oransseina läikkinä
haavankeltajäkälää. Rantavesien leväkasvillisuus on rehevää. Yleisiä lajeja ovat
ruskeanvioletti irlanninsammal ja vihreä rakkolevän sukulainen Fucus distichus.

Islannissa on käynnissä laajoja metsittämishankkeita. Metsitys on kuitenkin
vaikeaa, sillä lähes kaikkialla vapaana laiduntavat lampaat syövät istutetut
taimet. Siksi metsitettyjä alueita on jouduttu aitaamaan. Lisäksi metsien kasvu
on varsin hidasta. Islantilaiset ovat kuitenkin päättäneet metsittää noin viisi
prosenttia alavista maista vuoteen 2040 mennessä. Metsityksessä käytettäviä
puulajeja ovat lähinnä tunturikoivu ja pihlaja, jotka kasvavat alueella
luonnostaankin. Sitkankuusia on istutettu maan etelä- ja länsiosaan jo ennen
toista maailmansotaa, ja siperianlehtikuusi menestyy myös kuivemmassa itäosassa.

Kun Islanti asutettiin, maassa ei ollut muita suurikokoisia maanisäkkäitä naalia
lukuun ottamatta. Naalit ovat edelleen yleisiä ja aiheuttavat säännöllisesti
tuhoja lammaslaumoissa. Ihmisen mukana saarelle tulivat rotat ja hiiret.
Norjasta tuotiin poroja, joiden jälkeläiset elävät nykyisin vapaina Itä-Islannin
ylängöillä. Minkkien tarhauksen seurauksena karanneita minkkejä levisi luontoon.
Islannin vesillä uiskentelee kaikkiaan 17 valaslajia ja useita hyljelajeja.
Valaita kalastettiin runsaasti aina vuoteen 1986, minkä jälkeenkin Islanti on
pyytänyt lahti- ja sillivalaita tieteellisiin tarkoituksiin.lähde? Hylkeitä
metsästetään niiden turkin takia etenkin elo- syys- ja lokakuussa, mutta
metsästys on sallittua koko vuoden. Yleisimmät kotieläimet ovat naudat, lampaat
ja hevoset. Lisäksi maaseudulla pidetään monia muita kotieläimiä.

Islannin varsinaisen eläimistön muodostavat linnut, joita on tavattu ainakin 300
lajia. Merilinnut, vesilinnut ja kahlaajat ovat yleisimmät kotimaiset
linturyhmät. Tyypillisiä merilintuja ovat myrskylintu, lapintiira, lunni,
pohjankiisla, ruokki ja suula. Islanti on Euroopan vesi- ja merilintujen tärkein
pesimäalue. Hyönteislajeja Islannissa on rekisteröity noin 800 kappaletta.
Kovakuoriaiset ja ampiaiset ovat yleisiä. Perhosista Islannissa esiintyy vain
koi- ja yöperhosia. Islannin joissa esiintyy lohta, ja nieriä, harjus ja
purotaimen viihtyvät järvissä ja puroissa. Kaksi muuta Islannin sisävesillä
elävää kalalajia ovat ankerias ja kolmipiikki. Mikään näistä kaloista ei
oikeastaan ole sisävesikala, vaan ne ovat merikaloja, jotka ovat vain
sopeutuneet makean veden olosuhteisiin.

Runsas plankton Islannin vesillä tarjoaa merieläimistölle ruokaisat olosuhteet.
Suolaisen veden kaloja on havaittu kaikkiaan 293 kalalajia. Tärkeimpiä syvämeren
kaloja ovat turska, kolja, punasimppu ja seiti. Pintaveden kaloista tärkeimpiä
ovat silli ja villakuore. Niiden saalis vaihtelee vuodesta toiseen. Ravut,
hummerit, kampasimpukat ja islanninsimpukat ovat tärkeimmät äyriäiset ja
simpukat. Piikkinahkaisista pyydetään merimakkaroita ja merisiilejä.

Islannissa on kehittynyt oma hevosrotu, islanninhevonen. Hevosella on ollut koko
historiansa ajan suuri merkitys saaren asukkaille. Islanninhevonen on ollut
ihmisille hyödyllinen jo satoja vuosia. Hevoset kuuluvat tärkeänä osana
islantilaiseen maisemaan ja maaseudulla ne laiduntavat vapaasti suurina
laumoina. Islantiin ei saa tuoda hevosia ulkomailta, sillä islantilaiset
haluavat säilyttää rodun puhtaana, mutta niitä saa viedä pois – islanninhevosia
onkin viety laajalti ympäri maailmaa.

Islannin ilmasto on Golfvirran ansiosta leuto ympäri vuoden. Lämpötila laskee
Etelä-Islannissa talvella alimmillaan noin −10 °C-asteeseen, Pohjois-Islannissa
taas noin −15 °C. Heinäkuun lämpimimmän päivän ylin lämpötila on etelässä
korkeintaan +21 °C ja pohjoisessa korkeintaan +18,0 °C. Tyypillinen kesäpäivän
lämpötila heinäkuun alusta elokuun puoleenväliin on eteläosissa noin +16 °C ja
pari astetta alempi pohjoisessa. Hellettä ei esiinny Islannissa juuri koskaan.
Sää on hyvin vaihtelevaa vuoden ympäri, tietyistä eri vuodenajoille
tyypillisistä säännönmukaisuuksista huolimatta.

Islannilla on Unescon maailmanperintöluettelossa on kaksi kohdetta: Surtseyn
saari ja Þingvellirin kansallispuisto. Maassa on kaksi muutakin
kansallispuistoa: Snæfellsjökullin kansallispuisto tulivuoren ja jäätikön
välissä, ja Vatnajökullin kansallispuisto, johon kuuluvat Vatnajökullin jäätikön
lisäksi Islannin korkein yksittäinen vuori, Snæfell, Skaftafell ja
Jökulsárgljufur-rotko.

Monet Islannin tärkeimmistä matkailunähtävyyksistä ovat luontokohteita, kuten
esimerkiksi Gullfoss, Vatnajökull, ja Haukadalur ja sen geysirit. Muita
suosittuja kohteita ovat Heimaeyn sauvakirkko ja Blue Lagoonin ulkouimala.

Kalastus on hyvin tärkeässä asemassa Islannin talouselämässä, mutta suurin
tulonlähde on turismilähde?. Kalastus tuo 40 prosenttia vientituloista, yli
12 prosenttia bruttokansantuotteesta ja työllistää noin viisi prosenttia
työvoimasta. Islannin talous on kuitenkin herkkä sen tärkeimpien
vientituotteiden, kuten kalan ja kalatuotteiden sekä alumiinin maailmanhintojen
heilahteluille.

Korkeuserojen, sademäärän ja vulkanismin ansiosta geotermistä energiaa ja
vesivoimaa on reilusti yli oman tarpeen. Maan energiaomavaraisuus on 60
prosenttia. Vesivoimaa käytetään erityisesti alumiinin tuotantoon. Islanti on
tuliperäistä aluetta, joten geotermistä energiaa käytetään paljon lämmitykseen,
erityisesti kasvihuoneviljelyyn.

Syys–lokakuussa 2008 Islanti ajautui suureen talouskriisiin, minkä seurauksena
valtio otti haltuunsa maan kolme suurinta pankkia (Glitnir, Landsbanki ja
Kaupthing) ja maa haki ja sai Kansainväliseltä valuuttarahastolta (IMF) hätäapua
ensimmäisenä länsimaana sitten vuoden 1978. Apua myönnettiin 2,1 miljardia
dollaria. Vuoden 2010 alussa sekä presidentti että kansalaiset
kansanäänestyksessä vastustivat suunnitelmaa maksaa Alankomaille ja Britannialle
varat, joilla nämä olivat korvanneet omien kansalaistensa menetyksiä
islantilaispankkien romahduksessa. Helmikuussa 2011 maan parlamentti käsitteli
asiaa uudelleen ja päätti korvata summat Alankomaille ja Britannialle, mutta
presidentti kieltäytyi allekirjoittamasta lakia. Asiasta päätettiin järjestää
uusi kansanäänestys.

Vuoden 2012 työttömyysprosentti oli noin kuusi prosenttia. Tammikuussa 2013
Islanti voitti Euroopan vapaakauppajärjestössä (EFTA) Icesavesta käydyn
oikeudenkäynnin. EFTA päätti Islannin hyväksi, ettei sen yksittäisten
kansalaisten tarvitse maksaa pankkiirien keinotteluista, eikä näin ollen korvata
Alankomaissa ja Britanniassa syntyneitä tappioita. Vararikkoon menneen
Landsbankin jäämistön uskotaan kuitenkin jopa ylittävän Britannian ja Alankomaan
vaativan korvaussumman ja osa summasta onkin jo korvattu. EFTA:n päätöksestä
huolimatta Islanti aikoo jatkaa lainojen takaisinmaksua konkurssipesästä.

Yksityisautoilu on Islannissa suosittua, ja maassa oli vuonna 2009 auto jokaista
1,6 asukasta kohti. Maan ympäri kiertää 1 339 kilometriä pitkä kehätie
Hringvegur, joka valmistui vuonna 1974. Kaikkiaan maanteitä on yhteensä 12 869
kilometriä, ja niistä vajaat 4 500 kilometriä on päällystetty. Maassa on 99
lentokenttää, joista kuusi on asfalttipäällysteisiä. Suurimmat lentokentät ovat
Keflavík, Reykjavík ja Akureyri. Lentoliikenne on asukaslukuun nähden tiheää,
osin siksi, että moottoriteitä ei Islannissa ole kuten ei myöskään rautateitä.
Tärkeimmät satamat ovat Grundartangi, Hafnarfjörður ja Reykjavík.

Islannissa asui vuoden 2008 helmikuussa noin 320 000 asukasta, ja niistä 201 000
(65 %) Suur-Reykjavíkin alueella. Maassa on 103 kuntaa, 23 historiallista
maakuntaa (sýslur) ja 14 kaupunkia (kaupstaðir). Maa on jaettu kuuteen
vaalipiiriin. Vuoden 2016 alussa väestöstä noin 71,6 prosenttia kuului Islannin
luterilaiseen kirkkoon.

Islannissa ei ole käytössä varsinaisia sukunimiä, vaan jälkimmäinen nimi on
matronyymi tai patronyymi (esimerkiksi Þor Björgólfsson, Vigdis Finnbogadóttir).
Siksi islantilaiset järjestetään aakkosjärjestykseen etunimen mukaan. Maassa on
sopivaa ja suositeltavaakin puhutella ihmisiä etunimellä muodollisissakin
tilanteissa.

Islantiin on viime aikoina muuttanut melko paljon maahanmuuttajia. Suurimmat
ulkomaalaisryhmät Islannissa ovat puolalaiset (9 049), liettualaiset (1 605) ja
saksalaiset (919). Yhteensä 20 957 henkilöä (6,59 %) väestöstä on syntynyt
ulkomailla.

Koulunkäynti on pakollista 6–16-vuotiaille. Sitä vanhemmille on vapaaehtoisia
keskiasteen oppilaitoksia, joista monet ovat sisäoppilaitoksia. Maahan
perustettiin pappisseminaari 1847, lääketieteen koulu 1876 ja lakikoulu 1908, ja
nämä kolme yhdistyivät yliopistoksi vuonna 1911. Siihen lisättiin muita
tiedekuntia myöhemmin.

Islannissa puhutaan islantia, joka on nykyään puhutuista pohjoismaisista
kielistä lähimpänä alkumuotoaan ja pysynyt suhteellisen muuttumattomana
1100-luvulta asti.

Islantilaiset edda- ja skaldirunot edustavat komeinta keskiajan kirjallisuutta
Euroopassa. Skaldirunous kertoi ruhtinaitten teoista. Runoilijat eli skaldit
esittivät niitä hoveissa, pidoissa ja hautajaisissa. Mitallisesti taidokkaiden
kertomarunojen lisäksi heidän toimenaan oli sepittää nopeasti myös lyhyitä
runoja. Edda-kokoelmilla viitataan Runo-Eddaan ja Proosa-Eddaan, jotka kertovat
vanhasta mytologiasta. Runo-Edda on kokoelma vanhoja, tuntemattomien tekijöiden
kansanrunoja. Völsunga-saaga esittää proosamuodossa Runo-Eddan sankarilaulut.
Proosa-Edda eli Snorren Edda on Snorri Sturlusonin 1200-luvulla kokoama
oppikirja.

Keskiaikaisen kertomakirjallisuuden keskeisen osan muodostavat saagat.
Sukusaagat kertovat Islannin asuttamisesta, sukujen jäsenistä ja heidän
vaiheistaan. Arvostetuimpia sukusaagoista ovat Njálin saaga ja Lohilaaksolaisten
saaga. Muita ovat esimerkiksi Grönlantilaisten saaga ja Viinimaan saaga, jotka
kertovat Grönlannin ja Vinlandin (Newfoundland) asuttamisesta. Parhailla
saagoilla on suuri kirjallinen maine. Niiden kerronta on toteavaa, vuoropuhelut
lyhyitä ja ytimekkyydessään vaikuttavia. Saagojen karuus ja dramaattisuus ovat
antaneet aineksia Islannin uudemmalle kirjallisuudelle.

1300-luvulta alkoi Islannin kirjallisuudessa hiljaisempi kausi, jolloin maassa
ei syntynyt muuta merkittävää kirjallisuutta kuin 1600-luvun virsirunoutta.
1800-luvulta lähti uusi romanttisten runoilijoiden nousukausi, ja 1900-luvulla
tulivat modernit romaanit. Kukoistuskausi huipentui, kun Halldór Laxnessille
myönnettiin Nobelin kirjallisuuspalkinto 1955. Uusimman polven kirjailijoita
ovat esimerkiksi Arnaldur Indriðason, Einar Kárason, Einar Már Guðmundsson,
Hallgrímur Helgason ja Þórarinn Eldjárn.

Elokuvanteko alkoi Islannissa jo 1906. Varhaisvaiheessa maassa kävi lähinnä
skandinaavisia filmiryhmiä kuvaamassa näytelmäelokuvia Islannin jylhissä
maisemissa. Ainoa islantilaisin voimin tehty mykkä näytelmäelokuva valmistui
1923, mutta dokumentteja tehtiin paljon. Vuonna 1979 perustettiin Islannin
elokuvasäätiö, ja kotimaisten elokuvien säännöllinen tuotanto alkoi.
1980-luvulta alkaen lähtien maassa on tuotettu noin kolme elokuvaa vuodessa.
Tunnettuja islantilaisia elokuvaohjaajia ovat Friðrik Þór Friðriksson, jonka
elokuva Luonnon lapset vuodelta 1991 oli Oscar-ehdokkaana, ja Rúnar Rúnarsson,
jonka lyhytelokuva Síðasti bærinn oli ehdokkaana 2006.

Islannin konservatorio on perustettu vuonna 1930 ja sinfoniaorkesteri 1950.
Islannin kuuluisin pop-tähti on laulaja Björk. Muita tunnettuja islantilaisia
artisteja ovat Sigur Rós, Sólstafir, Jan Mayen, Mínus ja Múm. Television kautta
tunnetuksi on tullut kaikkialla maailmassa Eurovision laulukilpailussakin
mainetta kerännyt Silvía Night. Taidemusiikin säveltäjistä yksi kansainvälisesti
tunnetuimmista lienee Jón Leifs.

Reykjavíkissa järjestetään vuosittain RIFF-elokuvafestivaali ja jazzfestivaalit.
Borgarfjörðurissä sijaitsevassa Reykholtissa on joka kesä klassisen musiikin
festivaalit.

Kirjailija Halldór Laxnessin mukaan Islannissa ”elämä on suolakalaa”. Juhlissa
syödään savustettua lammasta. Perinteinen maitotuote skyr muistuttaa kermaista
rahkaa. Keskitalven Þorrablót-juhlan aikaan syödään ”súrmatur” eli heran avulla
säilöttyä ruokaa, verimakkaraa, kärvennettyjä lampaanpäitä ja säilöttyjä pässin
kiveksiä, sekä erityisenä erikoisuutena hapatettua haita. Tislatun viinan eli
brenniviinin kutsumanimi on ”musta kuolema”.

Perinteinen islantilainen villapaita, jossa on raglanhihat ja sahalaitakuvio
yläosassa ja hihoissa, on nimeltään lopapeysa.

Uiminen on suosittua, ja uimaopetus on kuulunut koulujen ohjelmaan 60 vuoden
ajan. Monet uima-altaat lämpiävät geotermisellä lämmöllä, ja niissä uidaan
ulkoilmassa pakkasellakin.

Maassa on useita televisiokanavia: valtiollinen Sjónvarpið ja muutama
kaupallinen, Stöð 2 ja SkjárEinn. Valtiollisen yleisradioyhtiön Ríkisútvarpiðin
televisiokanava ja kaksi radiokanavaa rahoitetaan lupamaksuilla ja
mainostuloilla. Sen tehtäväksi on asetettu islannin kielen ja kulttuurin
edistäminen. Lasten televisiosarja Lazy Town eli Latibær on levinnyt laajasti
ulkomaillekin.

Päivittäin ilmestyviä sanomalehtiä ovat Morgunblaðið, Fréttablaðið ja
iltapäivälehti DV. Lehtien ja kirjojen painosmäärät asukaslukuun suhteutettuina
ovat maailman korkeimpia.

Islannin kansallislaji on glima-niminen, keskiajalta periytyvä painimuoto.
Islanti on osallistunut olympialaisiin vuodesta 1908. Sillä on tyypillisesti
alle 10 urheilijan joukkue talviolympialaisissa, mutta kesäolympialaisissa se on
osallistunut myös joukkuelajeihin jolloin olympiajoukkuekin on suurempi. Maa on
saanut kaksi pronssia (Bjarni Friðriksson 1984 judosta, Vala Flosadóttir 2000
seiväshypystä) ja kaksi hopeamitalia (Vilhjálmur Einarsson 1956 kolmiloikasta ja
käsipallojoukkue 2008).

Islannin käsipallomaajoukkue on voittanut olympiahopeaa vuonna 2008 sekä
EM-pronssia vuonna 2010. Jalkapallo on myös hyvin suosittu urheilulaji
Islannissa; maassa on yhteensä 21 508 rekisteröityä pelaajaa ja 145 seuraa.
Miesten maajoukkue oli heinäkuussa 2015 FIFA-rankingissa sijalla 23. Eiður
Guðjohnsen on maajoukkueen paras maalintekijä. Maan paras saavutus jalkapallossa
on vuoden 2016 EM-kisoista, joissa se ylsi puolivälieriin saakka. Kyseessä oli
myös Islannin ensimmäinen esiintyminen jalkapallon EM- tai MM-kisoissa.

Islanti on saavuttanut menestystä myös voimamieskilpailuista. Magnús Ver
Magnússon ja Jón Páll Sigmarsson voittivat kumpikin neljästi maailman vahvin
mies -kilpailun. Koripallossa maan ainoa NBA-pelaaja on Pétur Guðmundsson.
Islannissa on väkilukuunsa nähden vahva shakkikulttuuri.lähde?



https://fi.wikipedia.org/wiki/Friisin_kieli

Friisi (omalla kielellä frysk, frasch, fresk tai friisk) on nimitys usealle
kielelle, joita puhuvat friisit Alankomaiden ja Saksan rannikoilla
(Friisinmaalla). Friisi on skotin kielen jälkeen englannin lähin sukulaiskieli.
Englannin ja friisin puhujat eivät kuitenkaan ymmärrä toisiaan. Friisillä on
virallinen vähemmistökielen asema Alankomaissa ja Saksassa.

Friisi kuuluu englannin kielen tavoin indoeurooppalaisen kielikunnan
germaanisten kielten länsigermaaniseen ryhmään. Friisi jakaantuu kolmeen
kieleen: länsi-, itä- ja pohjoisfriisiin. Ensiksi ja viimeksi mainitut ovat myös
kirjakieliä. Muiden muassa kielien vokaalijärjestelmät eroavat merkittävästi
toisistaan.

Länsifriisiä puhuu Alankomaissa vuoden 2001 väestönlaskennan mukaan 467 000
henkilöä. Valtaosa kielen puhujista asuu Friisinmaan provinssinsa, jossa yli 70%
väestöstä osaa puhua kieltä. Puhujien määrä ei ole olennaisesti vähentynyt
viimeisen 40 vuoden aikana. Kieli on kuitenkin jossain määrin uhanalainen.

Itäfriisin puhujia on Saksassa, mutta heitä oli vuoden 2003 arvion mukaan enää
2000. Kieltä puhutaan Emdenin ja Oldenburgin kaupunkien alueella. Suurin osa
puhujista on ikääntyneitä aikuisia.

Pohjoisfriisiä puhuu Saksassa noin 10 000 henkeä Schleswig-Holsteinin alueella
sekä Helgolandissa ja muutamassa muussa saaressa. Suurin osa puhujista on
ikääntyneitä aikuisia.



https://fi.wikipedia.org/wiki/Suviseurat

Suviseurat on vanhoillislestadiolaisen herätysliikkeen järjestämä vuosittainen
kaikille avoin hengellinen seuroista koostuva tilaisuus, jolla käy vilkkaimman
päivän aikana 80 000 seuravierasta eri maista, valtaosa Suomesta. Nelipäiväisen
tilaisuuden pitopaikka vaihtelee Suomessa vuosittain seurojen lähetysluonteen
vuoksi. Suviseurat ovat kehittyneet SRK:n vuosikokouksen ympärille. Ensimmäiset
suviseurat pidettiin kokouksen yhteydessä Oulussa vuonna 1906. Myös muissa
maissa, kuten Yhdysvalloissa, Kanadassa, Ruotsissa ja Venäjällä
vanhoillislestadiolaiset pitävät kesäisin suuria seuroja tai suviseuroja.

Lestadiolaissaarnaajat kokoontuivat jo herätyksen alkuaikoina 1800-luvulla
yhteen keskustelemaan opillisista asioista ja lähetystyöstä. Näitä
saarnaajakokouksia alettiin pitää säännöllisemmin vuodesta 1872 Lannavaarassa
Vittangin pitäjässä. Vuonna 1888 Lannavaaraan valmistui Ruotsin prinsessa
Eugenian rahoittama Lapin lähetyskoulu. Tässä rakennuksessa alettiin pitää
vuosittain, usein helmikuussa, kokouksia ja suuria seuroja. Rakennuksessa oli
nelisenkymmentä huonetta.

Lannavaaran ulkopuolella pidettyjä suuria kokoontumisia olivat Ylitornion
Alkkulassa ja Helsingissä pidetyt kokoukset. Vuonna 1875 Alkkulassa pidettyyn
kokoukseen osallistui arviolta noin 100 saarnaajaa ja kaksituhatta
seuravierasta. Vuonna 1889 pidettiin saarnaajakokous Helsingissä. Siellä
käsiteltiin opillisia asioita ja lähetystyötä. Tilaisuus kesti 11 päivää ja
sinne kokoontui lestadiolaissaarnaajia aina Lapista ja Pietarista saakka.

Suviseurat on jatkumo Lannavaaran kokouksille. Uusheräys ei osallistunut
Lannavaaran kokouksiin ollenkaan ja esikoislestadiolaiset lopettivat niissä
käynnin vuonna 1897. Lannavaaran kokouksien pitämistä jatkettiin Juhani
Raattamaan toivomuksesta ja niihin osallistuivat enää vanhoillislestadiolaiset.
Vuonna 1906 vanhoillislestadiolaiset kokoontuivat Ouluun keskustelemaan
opillisista kysymyksistä ja lähetystyöstä. Samassa kokouksessa perustettiin
Ouluun Lähetystoimen päätoimisto. Samalla pidettiin seuroja. Kokoukseen
osallistui noin 90 saarnaajaa ja 2 000 seuravierasta.

Vuosikokousseurat pidettiin talvella, kunnes ne pidettiin ensimmäisen kerran
kesällä vuonna 1912 Rovaniemellä. Ne siirrettiin kesälle paremman sään vuoksi.
Vuosikokousseuroja alettiin yleisemmin kutsua suviseuroiksi 1950-luvulla. Ennen
ne pidettiin keskellä viikkoa, mutta vuoden 1964 jälkeen ne on pidetty
viikonloppuisin. Ennen suviseuroihin tultiin kävellen tai hevosella. Myöhemmin
junalla ja siksi suviseurat järjestettiin yleensä lähellä rautatietä. Joskus
saatettiin tilata kokonainen juna seuravieraiden kuljetusta varten ja
seuravieraille myönnettiin alennuslippuja.

Suviseurojen ohjelmana on seurapuheet eli saarnat, joita pidetään yhteensä noin
40. Seurapuhujina ei ole naisia. Suviseurat kestävät perjantaista maanantaihin,
mutta osa seuravieraista saapuu paikalle jo keskiviikkona. Torstaina pidetään
aattoseurat. Lauantaina on isossa teltassa ehtoollinen, jolla käy 20 000–30 000
seuravierasta, ja sunnuntaina jumalanpalvelus. Jumalanpalveluksia pidetään myös
lähialueiden kirkoissa. Suviseurojen yhteydessä pidetään myös SRK:n vuosikokous,
puhujien ja seurakuntavanhinten kokous sekä kansainvälisyysilta ulkomaalaisille.
Vuosikokous ja puhujienkokous ovat suljettuja tilaisuuksia, joissa median
edustajien ei sallita olevan paikalla. Vuosikokouksessa jäsenyhdistysten eli
paikallisten rauhanyhdistysten valitsemat edustajat päättävät tavanomaisista
yhdistylain mukaisista kysymyksistä.

Suviseuroissa on keskusteltu ajankohtaisista asioista ja SRK on antanut niissä
julkilausumia erilaisista asioista kuten ehkäisystä, alkoholista ja televisiosta
1960-luvulla. Uusimmat julkilausumat on annettu vuosina 1994, 2002 ja 2005.
Vuonna 2005 ilmaistiin huoli Jumalan sanan väheksymisestä ja kerrottiin
vanhoillislestadiolaisten torjuvasta suhtautumisesta avoliittoon sekä
seksuaalisiin vähemmistöihin ja eutanasiaan.

Suviseuroissa saatetaan joskus pitää myös tiedotustilaisuuksia, joissa myös
saatetaan tiedottaa liikkeen hengellisestä opeista. Esimerkiksi vuonna 2009
Oripäässä tiedotettiin SRK:n lapsi- ja nuorisotyöstä sekä liikkeen kannasta
ehkäisyyn, ja 2010 seurajärjestelyistä, avioliitosta ja pyhyydestä.

Valtaosa seuravieraista on lapsia ja nuoria, sillä vanhoillislestadiolaiset
perheet ovat suomalaisittain ajatellen erittäin suuria . On arvioitu, että
herätysliikkeen piirissä elää tätä nykyä yli 50 000 alle 18-vuotiasta. Ainoa
erityisesti nuorille suunnattu ohjelma on perjantai-illan alustus.

Seurat ovat myös lähetystapahtuma, joten puheet tulkataan viidelle kielelle sekä
viittomakielelle. Lisäksi suviseuroissa toimii suviseuraradio, joka lähettää
saarnoja ja ohjelmaa noin kolmen miljoonan suomalaisen kuuluville, sekä
Internetin kautta kaikkialle maailmaan. Saarnojen välillä se tarjoaa toimitettua
ohjelmaa lestadiolaisuudesta. Suviseura-alueella toimii myös lyhytkantoinen
radiolähetin, jolta voi kuunnella saarnoja tulkattuna neljälle kielelle.
Vuodesta 2004 asti on saarnat tallennettu internetiin myöhemmin kuunneltavaksi.
Yleisradio radioi perinteisesti sunnuntaisin tunnin ajan kello 11.00 kaksi
saarnaa. Ylen valtakunnallinen radiointi on järjestetty vuoden 1939 Kemin
suviseuroista lähtien.

Alueena on yleensä laaja noin yhden neliökilometrin peltoaukea, tai lentokenttä.
Keskellä suviseura-aluetta on keskusaukea, jolla sijaitsee apteekki, ensiapu,
info, grilli, isoteltta, juhlaportti, kioski, pankki, posti, ruokala ja SRK:n
kirjamyymälä. Keskusalueen ympärillä on majoitusalueet, joille majoittautuu
suurin osa vieraista asuntoautoihin, -vaunuihin ja telttoihin. Suomalaisen
elintason kohotessa telttojen määrä on vähentynyt asuntovaunujen ja autojen
osuuden kasvaessa. Alueille on ripoteltu myymälöitä ja vessoja, sekä yksi
suihkupiste. Alueen laitamilla on pysäköintialueita, jonne voi pysäköidä
kulkuneuvon käydessään alueella ilman yöpymistä. Hetkellisesti
suviseura-alueesta tulee Suomen 11. suurin kaupunki Porin jälkeen. Suviseurojen
väkimäärä lasketaan kertoimien avulla. Esimerkiksi autolla ja asuntoautolla on
oma kertoimensa. SRK:n mukaan luotettava tulos kävijämääristä on tärkeää
erityisesti huollon kannalta. Suviseuroista ei lasketa eri päivien kävijämääriä
yhteen, vaan luku on lauantailta, jolloin alueella on eniten ihmisiä.

Saarnat kuuluvat isossa teltassa mutta myös muualla seurakentällä
kaiutinjärjestelmän avulla. Kentälle on sijoitettu noin 200 kaiutinpylvästä.
Ensimmäisen kerran kovaäänisiä on käytetty suviseuroissa Rovaniemellä vuonna
1931. Vuonna 1981 äänentoistoa parannettiin kehämenetelmällä päällekkäisen kaiun
eliminoimiseksi.

Seuraorganisaatio pitää suviseurojen alla ja suviseurojen aikana
tiedotustilaisuuksia, joissa kerrotaan mm. seurajärjestelyistä. Myös SRK on
pitänyt tiedotustilaisuuden suviseurojen aikana, näissä on käsitelty esim.
liikkeen kantaa ajankohtaisiin aiheisiin. Suviseuroissa on ollut myös
julkistustilaisuus, jossa on julkaistu SRK:n uusia kirjoja ja äänitteitä.
Suviseuroista valmistetaan suviseurajulkaisu, jossa vuoteen 2012 mennessä
koottiin seurapuheet ja tietoa SRK:n toiminnasta.Vuodesta 2013
suviseurajulkaisussa ainoastaan avajaistilaisuuden puheet on litteroitu. Muut
puheet on liitteennä mp3-muodossa. Suviseuroista tehdään verkkosivut. Sotkamon
suviseuroista tehtiin myös wap-sivut.

Suviseuroja varten valmistetaan postin erikoisleima, jota saa vain suviseurojen
ajan. Ensimmäisen kerran erikoisleima (nro 389) julkaistiin vuonna 1966 Oulussa.
Suviseuroista on perinteisesti lähetetty tervehdyssähke arkkipiispalle,
hiippakunnan piispalle, Suomen presidentille, maaherralle ja sisarjärjestöille
Amerikoihin ja Ruotsiin.

Suviseurateltta eli isoteltta on 80 metriä pitkä ja 35 metriä leveä eli
pohjapinta-alaltaan noin 2 800 m². Istumapaikkoja siellä on noin 4 200 hengelle.
Vanha teltta oli noin 2 100 neliömetrin suuruinen teltta, johon mahtuu
yhtäaikaisesti noin 4 200 henkeä (aiemman ilmoituksen mukaan 6 000). Telttaa
käytettiin myös opistoseuroissa. Teltassa oli yhdeksän isoa mastoa ja kymmeniä
pienempiä. Sitä pystytti kerralla noin 100 hengen osasto, jota johti noin
seitsemän ryhmänjohtajaa. Teltan pystyttämiseen meni aikaa noin kahdeksan
tuntia.

Teltta oli käytössä ensimmäistä kertaa Kajaanissa 1938. Puolustusvoimat lainasi
sitä talvisodassa siirtoväen tavaroiden säilytyspaikaksi. Teltan runko
vaihdettiin vuonna 1960, koska 4 000 hengen teltta oli rapistunut ja käynyt
pieneksi. Uusi kangas hankittiin vuonna 1981. Vuoden 2009 suviseuroihin
hankittiin uusi hieman isompi teltta.

Juhlaportissa on kuvattu ja kirjoitettu seurojen tunnuslause, joka on jokin
Raamatun jae. Portti on rakennettu ensimmäisen kerran 1949 Haapajärvelle, jossa
tunnuslause oli ”Sinä teit hyvin kun tulit”.

Lippurivi on kasvanut 19 lippuun, kun aluksi vuonna 1932 Iisalmessa oli käytössä
vain Suomen, Ruotsin, Norjan ja Yhdysvaltain liput. Liput ovat ranskankielisessä
aakkosjärjestyksessä. Kun Suomella on EU:n puheenjohtajuuskausi, lippurivissä on
myös EU-lippu. Vuonna 1991 Jämijärvellä nähtiin sellainenkin erikoisuus, että
käytännössä ateistisen Neuvostoliiton lippu liehui lippurivissä. Suviseuroissa
Pyhäjoella oli 19 lippua, joista uusimmat olivat Ecuadorin ja Senegalin. Liput
kuvaavat maita, joissa SRK:n seurapuhujat käyvät ajoittain järjestämässä
seuroja.

Radio- ja kaiutinmasto sijaitsee isonteltan vieressä. Itse masto on 24 metriä
korkea, mutta ukkosenjohdatin mukaan laskettuna sen kokonaiskorkeus on 30
metriä. Masto on koottu neljästä kuuden metrin elementistä. Se välittää ääntä
radiotaajuuksille kuuden lähetysantennin kautta. Mastossa on myös 20 suurta
kaiutinta, joista ääni välitetään seurakentälle.Vuonna 2016 kaiutinmasto
korvattiin uudella järjestelmällä.lähde?

Suviseurapaikkakunnat on jaettu alustavasti vuoteen 2027 asti, jolloin ne
pidetään Kajaanissa.lähde?

Vuoden 1936 suviseuroja siirrettiin myöhemmäksi 7.–9. päiväksi heinäkuuta
eduskuntavaalien takia. Vuoden 1922 Viipurin suviseurat sekä vuoden 1951
suviseurat Rovaniemellä pidettiin ennen juhannusta. Maanantai tuli vakinaiseksi
seurapäiväksi vuonna 1966.

Ruotsissa Suviseurat pidetään yleensä toukokuussa. Niiden pitopaikka vaihtelee.
Niitä on järjestetty Ruotsissa 21 vuoden ajan. Ensimmäiset Ruotsin suviseurat
pidettiin vuonna 1985 Gagnefissa. Ne on pidetty neljä kertaa Pohjois-Ruotsissa
Kalixissa vuosina; 1988 ja 1992. Vuonna 2006 ja vuonna 2009 Ruotsin suviseurat
pidettiin Haaparannalla.Vuoden 2007 suviseurat pidettiin Taalainmaalla ja vuoden
2008 suviseurat pidettiin Tukholmassa.

Pohjois-Amerikassa kesäseurat järjestää Laestadian Lutheran Church. Ne
järjestetään kesä-heinäkuun vaihteessa. Vierailijoiden määrät riippuvat
pitopaikasta. Vuoden 2006 kesäseuroihin Rockfordiin odotettiin 4 000–4 500
vierasta. Vieraita seuroihin tulee pääosin Pohjois-Amerikasta. Seurat
järjestetään usein kouluilla ja urheiluhalleissa.



https://fi.wikipedia.org/wiki/Instagram

Instagram on ilmainen kuvien jakopalvelu ja sosiaalinen verkosto, joka avattiin
lokakuussa 2010. Palvelun avulla käyttäjät voivat jakaa kuvia ja videoita sekä
kommentoida ja tykätä toistensa jakamasta sisällöstä. Kuvia ja videoita voi
muokata erilaisilla filttereillä. Palvelun käyttö mobiililaitteilla edellyttää
sovelluksen latausta, joka on saatavilla iOS-, Android- ja Windows Phone 8
-käyttöjärjestelmille.

Joulukuussa 2014 palvelulla oli yli kolmesataa miljoonaa rekisteröitynyttä
käyttäjää ympäri maailman.

Instagramin kehitys alkoi San Franciscossa, kun Kevin Systrom ja brasilialainen
Michel ”Mike” Krieger alkoivat kehittää monipuolista kuvienjakopalvelua. Ensin
palvelu tuki vain iPad-, iPod Touch- ja iPhone-laitteita, joille palvelun pystyi
lataamaan App Storesta. 3. huhtikuuta 2012 Instagram julkaistiin
Android-älypuhelimille, joille palvelun pystyi lataamaan Android Marketista
(nykyinen Google Play).

Joulukuuhun 2010 mennessä palveluun oli rekisteröitynyt miljoona käyttäjää.
Kesäkuussa 2011 Instagram ilmoitti rekisteröityneitä olevan viisi miljoonaa.
Palvelu rikkoi kymmenen miljoonan rekisteröityneen käyttäjän rajan saman vuoden
syyskuussa. Huhtikuussa 2012 ilmoitettiin, että palvelussa on jo kolmekymmentä
miljoonaa käyttäjää.

Instagram ilmoitti heinäkuussa 2011, että kuvia oli ladattu palveluun jo sata
miljoonaa kappaletta. Saman vuoden elokuussa ilmoitettiin, että kuvia oli
ladattu 150 miljoonaa.

Instagramin uuden Android-käyttöjärjestelmän julkistuksen jälkeen jo
ensimmäisten 24 tunnin aikana sovellus ladattiin yli miljoona kertaa.

Instagram on kieltänyt sellaisten kuvien latauksen, joissa on vahingoitettu
itseä tai jotka voisivat yllyttää itsensä vahingoittamiseen. Palvelun
käyttöehtojen mukaan käyttäjän pitää olla vähintään 13-vuotias, eikä sivuille
saa ladata alastonkuvia, osittain alastomia kuvia tai seksuaalisesti vihjailevia
kuvia.

Palvelua pystyy seuraamaan Webstagram-nimiseltä nettisivulta, jossa täytyy
tietää käyttäjän nimi tai nimimerkki nähdäkseen tämän kuvat.

Kesäkuussa 2013 Instagram lisäsi toiminnon, jonka avulla palveluun pystyi
lisäämään enintään 15 sekunnin pituisen videon. Toiminnon julkaisemisen jälkeen
palveluun ladattiin ensimmäisen vuorokauden aikana yli viisi miljoonaa videota.
Vuoden 2016 keväällä videoiden pituutta kasvatettiin 60 sekuntiin.

Vuonna 2016 instagramiin tuli Snapchatistä vaikutteita saanut "Instagram
Stories" ominaisuus, jonka avulla käyttäjä voi postata kuvia ja videoita storyyn
eli tarinaan. Sinne laitetut kuvat ja videot poistuvat 24 tunnin sisällä.
Käyttäjä voi itse päättää, ketkä näkevät hänen tarinansa.



https://fi.wikipedia.org/wiki/Facebook

Facebook on Internetissä toimiva mainosrahoitteinen yhteisöpalvelu. Sivusto
tarjoaa käyttäjille mahdollisuuden kuvallisen käyttäjäprofiilin luomiseen sekä
yhteydenpitoon ystäviensä kanssa. Facebookissa on myös mahdollista liittyä
erilaisiin yhteisöihin ja saada tietoa tulevista tapahtumista. Facebookin
liikeidea on myydä mainostajille mahdollisuutta lähettää palvelun kautta
käyttäjille kohdennettua mainontaa. Facebookin omistaja ja ylläpitäjä on
Facebook Inc, jonka kotipaikka on Palo Altossa Kalifornian osavaltiossa
Yhdysvalloissa. Facebookin perusti sen nykyinen toimitusjohtaja Mark Zuckerberg
Harvardin yliopiston kampuksella yhdessä opiskelukavereidensa Eduardo Saverinin,
Dustin Moskovitzin ja Chris Hughesin kanssa. Facebookilla on yli 3 000
työntekijää ja yli miljardi aktiivista käyttäjää.

Facebook oli syksyllä 2009 maailman neljänneksi vierailluin sivusto. Googlen
omistaman DoubleClick-yhtiön kesäkuussa 2010 tekemän 1 000 suosituimman sivuston
listan mukaan Facebook oli maailman suosituin sivusto; kuukauden aikana
sivustolla oli vieraillut yhteensä 540 miljoonaa uniikkia kävijää. Listalla ei
kuitenkaan ollut aikuisviihde- tai Googlen omistamia sivustoja. New York Timesin
huhtikuussa 2010 tekemän tutkimuksen mukaan Facebookin käyttäjistä eniten tuli
Yhdysvalloista (118,7 miljoonaa käyttäjää), Isosta-Britanniasta (24,1 miljoonaa)
ja Indonesiasta (22,7 miljoonaa). Maailman vierailluimmaksi verkkopalveluksi
Facebook nousi vuonna 2012. Facebook ylitti ensimmäisen kerran miljardin
kuukausittaisen käyttäjän rajan 14. syyskuuta 2012. Lokakuussa 2015 palvelu
rikkoi puolentoista miljardin rekisteröityneen käyttäjän rajan ja miljardin
päivittäisen käyttäjän rajan.

Facebookin idea kuitenkin perustuu alun perin ConnectU:n
yhteisöpalveluohjelmistoon. ConnectU:n perustajat Tyler ja Cameron Winklevoss
antoivat vuonna 2003 Zuckerbergin tehtäväksi viimeistellä kehittelemänsä
yhteisöpalveluohjelmiston. Zuckerberg kuitenkin varasti idean ja julkaisi
Facebookin alkuvuodesta 2004. Asiaa puitiin oikeudessa vuonna 2008. Facebook ja
ConnectU sopivat kuitenkin oikeustapauksen ja Facebook maksoi 65 miljoonan
dollarin vahingonkorvaukset ConnectU:lle. Oikeusjutun osapuolet sopivat visusta
vaitiolosta, mutta juttu kuitenkin levisi julkisuuteen ConnectU:n lakitoimiston
kömmähdyksen myötä.

Alun perin Zuckerberg suunnitteli Facebookin ainoastaan yliopiston sisäiseen
käyttöön. Sana tästä uudesta palvelusta levisi nopeasti ja Facebookin suosio
alkoi kasvaa räjähdysmäisesti. Suosion seurauksena palvelua päätettiin laajentaa
Stanfordin, Columbian, sekä Yalen yliopistoihin.

Zuckerberg ja Moskovitz päättivät jättää opintonsa Harvardissa kesken tehdäkseen
unelmistaan totta ja pyörittääkseen Facebookia täysipäiväisesti. Vuoden lopulla
käyttäjämäärä lähenteli jo miljoonaa käyttäjää. Vuonna 2005 Facebook jatkoi
laajentumistaan useisiin eri kouluihin Yhdysvalloissa ja lopulta myös
ulkomaille. Vuoden 2005 joulukuussa palvelulla oli jo yli viisi ja puoli
miljoonaa käyttäjää.

Vuonna 2006 käyttäjäkuntaa laajennettiin ensin työyhteisöille ja lopulta
kaikille avoimeksi. Internet-jätti Yahoo tarjosi Facebookista miljardi dollaria,
mutta Zuckerberg kieltäytyi. Käyttäjämäärä kasvoi vuoden aikana jo yli 12,5
miljoonaan käyttäjään.

Lokakuussa 2007 Microsoft osti 1,6 %:n osuuden Facebookista 240 miljoonalla
Yhdysvaltain dollarilla (noin 169 miljoonaa euroa), mikä antaa koko Facebookin
arvoksi noin 10,5 miljardia euroa.

Facebook Inc:n listautumisesta pörssiin on puhuttu, ja keväällä 2010 arvioitiin
sen arvon tällöin nousevan jopa 35–60 miljardiin dollariin. Vuoden 2011 alussa
Goldman Sachs ja Digital Sky Technologies arvottivat yhtiön 50 miljardin
dollarin arvoiseksi.

Facebook virallisti 1. helmikuuta 2012 suunnitelmansa listautua pörssiin yhtiön
jättäessä listautumishakemuksensa Yhdysvaltain arvopaperimarkkinaviranomaisille.
Facebook arvioi samalla tehneensä vuonna 2011 voittoa 688 miljoonaa dollaria eli
yli 500 miljoonaa euroa. Vuoden 2011 liikevaihdon yhtiö arvioi yltävän 3,7
miljardiin dollariin eli noin 2,8 miljardiin euroon. Yhtiö ei ole aikaisemmin
julkaissut tarkkoja talousarvioitaan. Huhtikuussa 2012 Facebook osti miljardilla
dollarilla Instagram-kuvapalvelun.

Facebook listattiin NASDAQ OMX:iin New Yorkiin 18. toukokuuta 2012. Yhtiön
pörssiarvoksi muodostui avauspäivänä 104 miljardia euroa.

Suomessa Facebook alkoi levitä varsinaisesti vuoden 2007 lokakuussa. Tuolloin
aktiivisia käyttäjiä oli kokonaisuudessaan jo 58 miljoonaa. Facebookin suomennos
saatiin valmiiksi keväällä 2008. Translations-sovelluksen avulla käyttäjät itse
ehdottivat käännöksiä termeille. Sovellusta käyttävä yhteisö äänesti parhaat
sanat, jotka sitten otettiin käyttöön suomenkieliseen Facebookiin.

Facebookin tilastojen mukaan aktiivisia suomalaisia käyttäjätunnuksia on noin 2
miljoonaa, mutta todellisten suomalaiskäyttäjien määräksi on arvioitu muiden
tilastojen vertailun avulla 1,7 miljoonaa.

Tammikuussa 2012 julkaistun tutkimuksen mukaan yli tuhannen tykkääjän
Facebook-sivuja on Suomessa noin tuhat. Näistä 50 suosituinta sivua oli
onnistunut saamaan yli 100 000 tykkääjää. Sukupuolensa ilmoittaneista
käyttäjistä yli puolet oli naisia (57 %). Tutkimuksen mukaan suomalaiset
yritykset käyttävät Facebookia pääasiassa tiedottamiseen (92 % vastaajista),
mutta myös brändinrakennus (81 %) ja asiakassuhteiden hoitaminen (71 %) olivat
yleisiä käyttötarkoituksia. Sivujen ylläpitoon käytetään keskimäärin noin 4
tuntia viikossa. Facebook-sivujen tykkääjien aktiivisuustaso oli keskimäärin
3,9 % ja mediaani 1,8 %. Eniten aktiivisuutta Facebook-sivuilla oli
seurantajaksona (14.11.–14.12.2011) kello 10 ja klo 20.

Facebookissa ihmiset esiintyvät lähtökohtaisesti oikealla nimellään. Käyttö
alkaa lähettämällä kuva itsestään ja ajan myötä keräämällä lista kavereista.
Kuvaa ei ole pakko lisätä. Jokaisen kaverin täytyy hyväksyä lähetetty
kaveripyyntö, minkä jälkeen molemmat osapuolet ilmestyvät toistensa listalle.

Sivusto tarjoaa useita tapoja kertoa kuulumisistaan ja kokemuksistaan.
Jokaisella on oma aikajana (aikaisemmin seinä), johon kaverit voivat kirjoittaa
viestejä ja jossa voi kertoa omia tapahtumia status- eli tilapäivityksissä.
Facebookin etusivu näyttää uutisvirran, joka toimii yhteenvetona uusimmista
tapahtumista. Käytössä on myös yksinkertainen chat, jossa voi keskustella
reaaliaikaisesti.

Käyttäjällä voi olla Facebookin rajattoman tallennuskapasiteetin ansiosta
loputtomasti kuvia itsestään tai muista tapahtumista. Kuvia voi jaotella teeman
mukaan erilaisiin albumeihin ja lisätä niihin tägejä, jotka kertovat, keitä
niissä esiintyy. Kuvia on mahdollista myös kommentoida. Henkilö voi hallita
julkaisemiensa kuvien tai tietojen näkyvyyttä. Eri osa-alueita voi rajoittaa
näkymään vain läheisille kavereille, kaikille kavereille, kavereiden kavereille
tai kaikille.

Mainosbannerien lisäksi Facebook on kehittänyt muun muassa erilaisia sovelluksia
ja pelejä, joiden mainostaminen tuo tuloja verkoston lisäksi myös käyttäjille.

Facebookin käyttäjät voivat liittyä enintään 6 000 ryhmään. Facebook poistaa
automaattisesti kaikki ryhmät joissa ei ole jäseniä.

Facebookille on syntynyt tai syntymässä uusia kilpailijoita. Esimerkiksi Google
on kehittänyt oman yhteisöpalvelun nimeltä Google+.

Analyytikoiden mukaan Facebook saa kilpailijoitaan enemmän lisäkäyttäjiä sen
takia, että se koetaan yksityisemmäksi, kun taas MySpace arvioidaan yleiseksi ja
nimettömäksi.

Suomessa Lyyra-verkkopalvelu pyrki luomaan palvelustaan suomalaisopiskelijoiden
yhteisöä. Heinäkuussa 2008 Facebook haastoi oikeuteen saksalaisen Studivzin,
joka oli sen mukaan kopioinut Facebookin ulkonäön.

Keväällä 2010 alettiin kehittää verkkopalvelu Diasporaa, jonka käyttäjillä on
valta siihen, miten heidän tietojaan käytetään. Näin se pyrkii erottautumaan
Facebookista, jossa käyttäjät joutuvat koko ajan taistelemaan oman tilansa
säilyttämisestä.

Kävijämääriensä perusteella Facebook on suosituin yhteisöpalvelu. Se ohitti
suurimman kilpailijansa MySpacen huhtikuussa 2008. ComScoren mukaan Facebookilla
oli kesäkuussa 2008 132,2 miljoonaa uniikkia käyttäjää, kun taas MySpacella vain
117,6 miljoonaa. Alexan mukaan palvelu on nykyisin maailman toiseksi suosituin
internet-sivusto. Sivusto on kaikkein suosituin muun muassa Indonesiassa,
Filippiineillä ja Norjassa.

Vuonna 2009 Facebookin ylläpito antoi ilmoituksen, jonka mukaan se peruu
käyttäjäehdon, minkä mukaan Facebook omistaa kaikkien rekisteröityjen käyttäjien
tallentamat tiedot ikuisesti.

Toukokuun viimeisenä päivänä vuonna 2010 järjestettiin ”Eroa Facebookista”
-päivä. Tempauksen tarkoituksena oli vastustaa palvelun huonoa
yksityisyydensuojaa. Päivän aikana yli 30 000 Facebookin käyttäjää erosi
palvelusta, mikä tosin vastasi 0,008 prosenttia kaikista käyttäjistä.

Joulukuussa 2010 Viestintäviraston tietoturvayksikön päällikkö Erka Koivunen
arvosteli Facebookin käyttäjille suunnattua palvelua, jossa pyydetään käyttäjän
sähköpostin salasanaa idealla, että palvelu voisi löytää helposti käyttäjälle
kavereita Facebookin käyttäjistä.

Facebookia voi käyttää joko yksityishenkilönä profiililla tai yrityksille ja
yhdistyksille tarkoitetuilla sivuilla. Facebook-sivuillaan yritykset
markkinoivat tuotteitaan ja palveluitaan ja palvelevat asiakkaitaan.
Facebook-käyttäjät voivat tykätä yritysten sivuista ja näin vastaanottaa
yritysten viestejä. Lisäksi Facebook tarjoaa yrityksille mahdollisuuden
kohdentaa julkaisujaan tietyille kohderyhmille tai tehdä mainoksia, jotka
ohjaavat Facebookin ulkopuolisille sivuille. Palvelussa mainostava yritys voi
kohdentaa mainoksensa todella tarkasti. Mainokset voi asettaa näkymään
esimerkiksi vain alle 20-vuotiaille, Suomessa asuville ja parisuhteessa oleville
miehille. Facebook palveluna kehittyy jatkuvasti ja todella nopealla tahdilla.
Palvelun alkuvaiheessa esimerkiksi kaikki sivuista tykänneet saivat yritysten
kaikki julkaisut, mutta sivusto ei ole toiminut enää pitkään aikaan niin, koska
Facebookin tavoitteena on tehdä rahaa hankkimalla tuloja yrityksiltä, jotka
maksavat julkaisujen mainostamisesta.

Facebook on julkaissut Open source ohjelmistoa sekä mm. Big Sur laitealustan
avoimeen käyttöön.



https://fi.wikipedia.org/wiki/Kes%C3%A4olympialaiset_2016

Vuoden 2016 kesäolympialaiset järjestettiin Rio de Janeirossa, Brasiliassa
5.–21. elokuuta 2016. Ne olivat järjestyksessään 28. kesäolympialaiset ja
olympiahistorian ensimmäiset kisat, jotka järjestettiin Etelä-Amerikan
mantereella ja toiset, jotka järjestettiin Latinalaisessa Amerikassa. Näiden
kisojen jälkeen Afrikka on ainoa pysyvästi asuttu maanosa, jossa ei ole
järjestetty kesä- tai talviolympialaisia.

Kisojen hakuprosessi alkoi 16. toukokuuta 2007. 13. syyskuuta 2007
Kansainvälinen olympiakomitea julisti seitsemän hakijakaupungin nimet: Baku,
Chicago, Doha, Madrid, Praha, Rio de Janeiro ja Tokio. Näiden joukosta KOK:n
johtoryhmä valitsi 4. kesäkuuta 2008 Chicagon, Madridin, Rio de Janeiron ja
Tokion lopullisiksi ehdokaskaupungeiksi.

KOK:n jäsenet valitsivat isäntäkaupungin komitean 121. istunnossa
Kööpenhaminassa 2. lokakuuta 2009. Chicago putosi ensimmäisellä
äänestyskierroksella ja Tokio toisella, joten lopullinen valinta tehtiin Rio de
Janeiron ja Madridin välillä.

Kisojen avajais- ja päättäjäisnäyttämönä toimi Maracanã, jolla pelattiin myös
jalkapalloturnausten loppuottelut. Yleisurheilukilpailut käytiin Estadio
Olimpico Nílton Santósilla, joka katon romahdusvaaran vuoksi suljettiin
etuajassa, keväällä 2013 avautuakseen laajennustöiden jälkeen syksyllä 2015.
Jalkapallo-otteluita pelattiin Maracanan ja Estadio Olimpicon lisäksi viidellä
vuoden 2014 MM-kilpailuiden stadionilla. Järjestäjiä olivat siis Rio de Janeiron
lisäksi Belo Horizonte, Brasília, Manaus, Salvador ja São Paulo.

Olympialaisissa kilpailtiin kaikkiaan 28 urheilumuodossa. Uusina lajeina Lontoon
olympialaisiin verrattuna mukana ovat golf ja rugby sevens, jotka KOK hyväksyi
istunnossaan 9. lokakuuta 2009.

Vuonna 2016 KOK:lla on 206 jäsenmaata. Uusimmat jäsenet ovat Kosovo ja
Etelä-Sudan, jotka osallistuivat ensimmäistä kertaa olympialaisiin.

Ensimmäistä kertaa olympialaisissa nähtiin myös pakolaisurheilijoiden joukkue.
Euroopan pakolaiskriisin takia KOK päätti kutsua Rio de Janeiron olympialaisiin
parhaat pakolaisurheilijat. KOK odotti, että pakolaisurheilijoiden joukkue
tulisi koostumaan 5–10 urheilijasta.

Venäjä suljettiin pois kisojen yleisurheilusta ja painonnostosta toistuvien
dopingsyytösten vuoksi. Samoin Bulgaria, Kazakstan ja Valko-Venäjä olivat
suljettu pois kisojen painonnostosta. Venäjän olympiakomitea ja 68 yksittäistä
yleisurheilijaa kuitenkin valittivat Urheilun kansainväliseen
vetoomustuomioistuimeen CASiin saadakseen poikkeusluvan Rioon, jos olisivat
pystyneet todistamaan, etteivät olleet mukana Venäjän laajamittaisessa
dopingohjelmassa. Valitus kuitenkin hylättiin 21. heinäkuuta CASissa ja
alkuperäinen päätös jäi voimaan. Samalla viikolla mietittiin jopa koko Venäjän
joukkueen sulkemista olympialaisista järjestelmällisestä dopingin käytöstä,
mutta KOK päätti 24. heinäkuuta sulkea ne venäläiset, joilla on mitä tahansa
historiaa dopingin kanssa.

Päätöspäivään 21. elokuuta 2016 mennessä kisoissa oli paljastunut seitsemän
dopingkäryä. Dopingista jäivät kiinni muun muassa brasilialainen
maantiepyöräilijä Kleber Ramos, kiinalainen uimari Chen Xinyi, moldovalainen
meloja Sergei Tarnovtshi ja mongolialainen painonnostaja Chagnaadorj Usukhbayar.

Suomessa kisat televisioi Yleisradio. Kisoista oli mahdollista katsoa kaikki
tuotettava televisiosignaali suorana tai jälkilähetyksenä Rio Areena -nimisestä
palvelusta, joka toimi myös ladattavana sovelluksena Android- ja iOS-alustoilla.
Palvelussa ilmeni kuitenkin toimimattomuusongelmia jo ensimmäisenä virallisena
kisapäivänä.



https://fi.wikipedia.org/wiki/Rammstein

Rammstein on saksalainen industrial metal -yhtye, joka yhdistelee perinteistä
raskasta metallia elektronisen musiikin aineksiin. Rammstein esittää useimmat
kappaleensa saksan kielellä. Yhtye on tunnettu mahtipontisesta
lavaesiintymisestään, jossa pyrotekniikka on suuressa roolissa. Yhtyeen perusti
kitaristi Richard Kruspe tammikuussa 1994.

Rammstein on julkaissut kuusi studioalbumia, kaksi livealbumia, yhden kokonaisen
kokoelmalevyn ja kahdeksan DVD:tä. Yhtye on saanut kahdeksan platinalevyä ja
kuusi kultalevyä.

Reise, Reise -albumin julkaisun jälkeen Rammsteinista tuli kaikkien aikojen
toiseksi menestynein saksalainen yhtye levymyynnissä mitattuna. Vuoden 2011
puoliväliin mennessä Rammsteinin levyjä oli myyty noin 14 miljoonaa kappaletta.
Saksalaisista kokoonpanoista ainoastaan Scorpions on myynyt enemmän levyjä (yli
100 miljoonaa kappaletta). Suomessa Rammsteinin neljä viimeisintä albumia –
Reise, Reise, Rosenrot, Völkerball ja Liebe Ist Für Alle Da – ovat olleet
listasijoitukseltaan ensimmäisiä. Albumi Mutter sijoittui vuonna 2007
suomalaisen Radio Rockin sadan kaikkien aikojen parhaan rockalbumin
äänestyksessä kymmenenneksi.

Yhtyeen tunnettuja kappaleita ovat muun muassa ”Rammstein”, ”Du hast”, ”Engel”,
”Links 2 3 4”, ”Sonne”, ”Ich will”, ”Reise Reise”, ”Amerika”, ”Keine Lust”,
”Mein Teil”, ”Ohne dich”, ”Benzin”, ”Pussy”, ”Ich tu dir weh”, ”Feuer frei!” ja
”Mein Land”. Kappaleet ovat aiheiltaan synkkiä ja musiikki mahtipontista. Yhtye
on ollut kahdesti Grammy-ehdokkaana parhaasta metallikappaleesta. Rammsteinin
tuottajana toimii Jacob Hellner, joka on tuottanut kaikki albumit.

Rammstein on perustettu tammikuussa 1994 Berliinissä. Riedel, Schneider ja
Kruspe olivat ensimmäiset varmistuneet jäsenet, myöhemmin he kutsuivat Till
Lindemannin yhtyeeseen laulajaksi. Lindemann oli soittanut rumpuja aikaisemmin
yhtyeessä First Arsch. Nelikko osallistui bändikilpailuun, jonka he voittivat.
Tämä sai Paul Landersin kiinnostumaan yhtyeestä, ja hän liittyi pian mukaan.
Christian "Flake" Lorenz liittyi viimeisenä jäsenenä kosketinsoittajaksi. Live
aus Berlin -DVD:n haastattelussa Flake on sanonut, että hänen mielestään
koskettimien soittaminen oli tylsää, eikä hän ollut aluksi kovin kiinnostunut
Rammsteinista. Yhtyeen jäsenet ovat kotoisin entisestä Itä-Saksasta, erityisesti
Itä-Berliinistä. Yhtyeen kokoonpano on alusta asti ollut:

Yhtyeen ura lähti nopeasti nousuun, kun elokuvaohjaaja David Lynch innostui
yhtyeen musiikista ja halusi heidät soittamaan elokuvansa Lost Highway
ääniraidalle. He tekivät läpimurtonsa kuitenkin toisen albumin julkaisun
jälkeen. Myöhemmin Rammstein on päässyt tekemään musiikkia myös elokuviin
Resident Evil, Matrix, xXx ja Hellboy II: The Golden Army. xXx-elokuvan
avauskohtauksessa yhtyeen näkee selkeästi heidän soittaessaan lavalla
pyroefektien keskellä.

Yhtye julkaisi neljännen studioalbuminsa Reise, Reise vuonna 2004 ja herätti
keskustelua yhteiskuntakriittisellä singlellään "Amerika". Yhteensä albumilta
julkaistiin neljä singleä.

Keväällä 2005 Rammstein otti kiertueensa lämmittely-yhtyeeksi suomalaisen
Apocalyptican. Yhtyeet soittivat myös yhdessä Rammsteinin kappaleet "Mein Herz
brennt" ja "Ohne dich". Rammstein oli kuullut Apocalyptican ja Nina Hagenin
tekemän coverin Rammsteinin Seemann-kappaleesta, ja oli hyvin vaikuttunut siitä.
Yhteinen esiintyminen johti Apocalyptican tekemään Rammsteinin Benzin-singlelle
Kerosiini-remixin. Yhteistyön on sanottu olleen toimivaa ja se jatkui vuonna
2007; Apocalyptican albumilla Worlds Collide Till Lindemann tulkitsee vanhan
David Bowie -kappaleen "Heroes" saksankielisenä ("Helden"). Rammstein oli
tauolla vuoden 2006.

16. heinäkuuta 2007 Blabbermouth.net-sivusto oli julkaissut artikkelin, jonka
mukaan Till Lindemann lähtisi yhtyeestä heti kuudennen studioalbumin jälkeen, ja
tilalle olisi jo valittu uusi laulaja, En Esch, entinen KMFDM:n jäsen. Monet
tiedotusvälineet ympäri maailmaa uutisoivat aiheesta, vaikka lausunnon alkuperää
ei tiedetty. Seuraavana päivänä Blabbermouth olikin vetänyt artikkelin pois.
Rammsteinin johtajisto Pilgrim Management vahvisti, että kyseessä oli pelkkä
huhu. Tuottaja Emanuel Fialik oli 19. heinäkuuta postittanut
rammstein.de-sivustolle viestin, jossa kerrottiin, että Till Lindemannin lähtö
oli todellakin pilaa. Koko aiheen alkuperäistä kehittäjää ei tiedetä tarkalleen.
En Esch oli imarreltu uutisesta, ja hän oli jopa leikillään sanonut, että
astuminen Till Lindemannin saappaisiin olisi ollut hänen unelmansa.

Yhtye työsti kuudetta studioalbumia nimeltä Liebe ist für alle da vuosien
2007-2009 aikana Los Angelesissa ja San Franciscossa, Yhdysvalloissa, sekä
Berliinissä, Saksassa. Levy julkaistiin 16. lokakuuta 2009. Kitaristi Paul
Landers kertoi haastattelussa, että levystä tulisi rankin yhtyeen
siihenastisista julkaisuista. Landers kertoi, että Reise, Reise ja Rosenrot
olivat edustaneet Rammsteinin romanttista kautta ja uudella albumilla Rammstein
aloittaa uuden ajanjakson. Myös kitaristi Richard Kruspe kertoi, että he
käyttäisivät hienojen laitteistojen sijaan vain pieniä vahvistimia ja
sähkörumpuja. He kertoivat myös, että Rammstein tekisi kahden vuoden laajan
kiertueen albumin julkaisun jälkeen ja myös DVD:n uudesta kiertueesta.

Rammstein aloitti 8. marraskuuta 2009 uuden kiertueen, joka kattoi 30 keikkaa,
joista 12 esitettiin Saksassa. Pohjoismaista vuoden 2009 puolella oli mukana
vain Tanska. Kiertue jatkui joulutauon jälkeen pitkälle vuoden 2010 puolelle.
Rammstein kiersi vuoden 2010 puolella muun muassa Pohjoismaat. Rammstein saapui
Suomeen Hartwall Areenalle 22. helmikuuta 2010. Liput myytiin 21. syyskuuta 2009
loppuun kuudessa minuutissa. Tämä aiheutti kohun muun muassa siitä, että lippuja
oli myyty konserttiin viisi päivää ennen virallisen myynnin alkua. Vuoden 2009
kiertueen ajan Rammsteinin lämppärinä toimi norjalaislähtöinen elektronista
musiikkia soittava Combichrist -yhtye.

Vuonna 2011 yhtye julkaisi Made in Germany 1995–2011 -nimisen kokoelma-albumin
ja aloitti samannimisen kiertueen, joka pohjautui kyseisen albumin
kappalelistaan. Albumista julkaistiin myös rajoitettu kahden levyn painos, jonka
toisella levyllä oli valikoima parhaita cover-versioita Rammsteinin kappaleista,
mm. Laibachin tulkinta "Ohne dich" -kappaleesta. Osassa kappaleen kertosäkeistä
sanat on muutettu alkuperäisestä "Ohne dich kann ich nicht sein" (suom. ilman
sinua en voi olla) Laibachille tyypilliseksi sanaleikiksi.kenen mukaan?
Laibachin versiossa laulaja Milan Fras laulaakin "Ohne mich kannst du nicht
sein" (suom. ilman minua et voi olla), joka näennäisesti on vain osa
rakkauslaulua, mutta jonka voidaan myös tulkita viittaavan Laibachin
vaikutteisiin, joita ilman Rammsteinia ei voisi olla olemassa.kenen mukaan?
Albumilla julkaistiin myös aivan uusi kappale, jonka nimi on "Mein Land".

Rammsteinin musiikkityyliä on luokiteltu uran aikana Neue Deutsche Härteksi ja
industrial metalliksi. Rammstein yhdistää musiikissaan industrialia, heavy
metallia, alternative metallia, progressive metallia ja groove metallia.
Rammsteinin on etenkin katsottu saaneen vaikutteita Laibachilta. Tämä näkyy
selkeimmin vanhemmissa Rammsteinin kappaleissa, joissa laulutyyli on hyvin
samankaltainen.

Kappaleessa "Wollt Ihr Das Bett in Flammen Sehen?" on käytetty Doom-videopelistä
"Doom-hahmon" ääntä, joka kuuluu hahmon kuollessa, ja haulikon latausta.

Rammsteinin kappaleille on melko tyypillistä kertosäkeen iskulausemaisuus, johon
yhdistyy usein jokin sanaleikki. Yhtye on alusta asti pyrkinyt tekemään
tahallisen provosoivia ja synkkiä kappaleita, joiden aiheet ovat moraalisesti
arveluttavia. Till Lindemann on sanonut haluavansa kertoa kappaleillaan
"rakkaudesta kaikissa variaatioissaan." Tästä äärimmäisenä esimerkkinä on "Mein
Teil", joka kertoo Armin Meiwesin "rakkauskannibalismista". Tekstit käsittelevät
muiden muassa sadomasokismia (Bück dich, Bestrafe mich, Feuerräder, Rein Raus ja
Ich tu dir weh), insestiä (Spiel mit mir, Wiener Blut ja Tier), kannibalismia
(Mein Teil ja Eifersucht), elävältä hautaamista (Spieluhr), pyromaniaa (Hilf mir
ja Benzin), nekrofiliaa (Heirate mich) ja muita seksuaalisia, yleisesti
sairaiksi käsitettyjä mieltymyksiä kuten pedofiliaa (Hallelujah ja Wiener Blut
).

Rammstein tahtoo ensisijaisesti tehdä omanlaisiaan kappaleita, mutta omalla
tavallaan myös herättää keskustelua. Esimerkiksi kappale Amerika on
pääsääntöisesti yhteiskuntakriittinen kappale. Yhtyeen laulaja Till Lindemann
sanoittaa pääasiassa kaikki Rammsteinin kappaleet, mutta muutkin jäsenet
vaikuttavat sanoituksiin.

Osa Rammsteinin kappaleista kertoo tosielämän tapahtumista kuten Rammstein
(Ramsteinin lentonäytösonnettomuus), Mein Teil (Armin Meiwes), Wiener Blut
(Josef Fritzlin insestitapaus) ja Donaukinder (tapaus, jossa syanidia levisi
Tisza-jokeen vuonna 2000).

Yhtyeen nimi tulee Ramsteinin lentotukikohdasta, jossa sattui vuonna 1988
tuhoisa lento-onnettomuus lentonäytöksessä esiintyneiden italialaisten koneiden
törmättyä ilmassa. Rammsteinin ensimmäinen kappale, sekin nimeltään Rammstein,
kertoo tästä tapauksesta. Saksan verbi rammen tarkoittaa törmäämistä kohteeseen,
joten yhtyeen nimessä oleva ylimääräiseltä vaikuttava m-kirjain muodostaa
sanaleikin. Yhtyeen nimi on suomeksi käännettynä "törmäävä kivi".

Rammstein on tunnettu mahtipontisesta, pyroefektisistä ja shokeeravista
live-esityksistä. Yhtyeen kitaristi Richard Kruspe on sanonut haastattelussa,
että "99 prosenttia ihmisistä ei ymmärrä lyriikoita, joten täytyy keksiä jotakin
pitääkseen draamaa yllä esitysten aikana". Yhtyeen esiintyminen on osaksi
huumoria, teatteria ja yhtyeen saksalaisuutta, Kruspen sanoin. Rammsteinin lava
on kaksikerroksinen: kitaristit Paul ja Richard ja laulaja Till Lindemann
esiintyvät alemmalla tasolla ja basisti Oliver, rumpali Christian ja pianisti
Flake soittavat ylemmällä tasolla. Ahoi-kiertueella lavojen korkeusero oli kaksi
metriä. Liebe ist für alle da -kiertueella lava oli puolet matalampi.
Rammsteinin pianisti Flake Lorenz on vuodesta 2009 lähtien soittanut
juoksumatolla. Rammsteinin esiintymiseen kuuluvat myös jäsenten omat pelleilyt.

Yhtye on käyttänyt esiintymisissään rekvisiittana monenlaista pyrotekniikkaa
aivan alkuajoistaan lähtien. Liekinheittimet eri muodoissa ovat tavallisia:
tulta ampuvat naamarit, jalkineet ja käsineet, joista syöksyy kipinöitä, sekä
palavat mikrofonit. Konsertissaan 27. syyskuuta 1996 jäsenet ripustivat palavan
laudan lavan yläosaan, josta se putosi lavan kautta eturiviin yleisön sekaan ja
muutama katsoja sai palovammoja. Yhtye sanoi tämän tapauksen opettaneen heitä
suhtautumaan pyrotekniikkaan vakavammin.lähde?

Rammstein on esiintynyt Suomessa yhdeksän kertaa. Rammstein saapui Suomeen
Hartwall Areenalle 22. helmikuuta 2010. Liput myytiin loppuun 21. syyskuuta 2009
kuudessa minuutissa. Tämä aiheutti kohun muun muassa siitä, että lippuja myytiin
konserttiin 5 päivää ennen virallisen myynnin alkua. Rammstein esiintyi
Seinäjoen Provinssirockissa kesäkuussa 2010. Yhtye esiintyi Suomessa viimeksi
vuonna 2016 Seinäjoella Provinssirockissa.



https://fi.wikipedia.org/wiki/Pate_Mustaj%C3%A4rvi

Pauli Antero ”Pate” Mustajärvi (s. 12. heinäkuuta 1956 Tampere) on tamperelainen
muusikko, joka tunnetaan erityisesti rockyhtye Popedan laulusolistina. Popedan
ohella Mustajärvi on julkaissut kymmenen sooloalbumia ja pari kokoelmaa,
näytellyt teatterissa, esiintynyt elokuvassa ja tehnyt kymmeniä vierailuja
muiden artistien levyille.

Mustajärven nuoruuden yhtyeitä ovat olleet ainakin Cream Boys, HC-14, Mahatma
Chane Jewes, Mikael Anjalan Ilikee Lutaboogie Orkesteri, Hohdin Band ja
Erikeepperilähde?. Yhtyeen kokoonpanoihin kuului usein myös myöhemmin Popedassa
vaikuttaneita henkilöitä, kuten Arwo Mikkonen, Ari Puukka, Ilpo Ainiala ja Kari
Holm.

Mustajärvi on esiintynyt myös näyttelijänä, muun muassa Aki Kaurismäen
elokuvassa Calamari Union (1985). Hän esiintyi myös Neljä Ruusua -yhtyeen
musiikkivideolla "Hunningolla" (1999). Mustajärveä nähtiin 1980-luvulla silloin
tällöin Juice Leskinen Grand Slam -yhtyeen keikoilla vierailevana solistina.
Mustajärvi tunnetaan myös lempinimellä ”Ikurin turpiini”.

Mustajärvi tuomittiin heinäkuussa 2016 törkeästä rattijuopumuksesta 50 päivän
ehdolliseen vankeusrangaistukseen, kahdeksan kuukauden ehdolliseen ajokieltoon
ja 3745 euron sakkoihin. Hän jäi kiinni kesäkuussa Kihniössä ja hänellä oli
veressä 1,7 promillea alkoholia.

Syyskuussa 2016 Mustajärvestä ilmestyi Docendon julkaisema 192-sivuinen kirja
"Pate Ikurista", ISBN 978-952-291-271-8.

Heinäkuussa 2006 Paten täytettyä 50 vuotta Poko Rekords julkaisi kahden cd:n
kokoelman Miehen tie Mustajärven soolouralta. Kokoelmalla on myös kolme uutta
kappaletta.

21. lokakuuta 2009 ilmestyi Ollaan ihmisiksi -albumi, joka sisältää Mustajärven
tulkintoja Juice Leskisen kappaleista. Sitä ennen julkaistiin
Kaksoiselämää-single 12. elokuuta. Toinen single, Pienestä pitäen, ilmestyi
sekin 21. lokakuuta.

Pate Mustajärven ensimmäinen konserttisalikiertue N.Y.T! – Paten parhaat livenä!
alkoi 12. maaliskuuta ja päättyi 11. huhtikuuta 2010. Toukokuussa 2010 ilmestyi
myös suomennettuja Johnny Cashin lauluja sisältävä Musta -albumi.

Huhtikuussa 2013 Mustajärvi julkaisi viimeisimmän albuminsa Patentoitu.
Albumilta irroitettiin singleksi kappaleet nimeltään "Patarouva ja ässähai" sekä
"Kauneuden valssi". Mustajärvi kiersi kuusi kaupunkia "Patentoitu"-kiertueellaan
esittäen kappaleita uudelta levyltään sekä vanhaa tuotantoaan.

Paten uusin albumi "Taivas on täynnä" julkaistiin 27. maaliskuuta 2015. Tätä
ennen 25. maaliskuuta Pate esiintyi soolona albumilla soittavan
bändi-kokoonpanonsa kanssa levyjulkaisutilaisuudessa Tampereen Klubilla esittäen
sekä vanhaa että uudempaa tuotantoaan. Keväällä 2015 Mustajärvi esiintyi myös
Tampereen hotelli Tornin avajaisissa esittäen kappaleen "Parempaa elämää" hänen
uusimman levynsä kokoonpanolla. Mustajärvi esitti kyseisen biisin myös "Tartu
Mikkiin!"-ohjelman viimeisillä jatkoilla.



https://fi.wikipedia.org/wiki/Yhdistynyt_kuningaskunta

Ison-Britannian ja Pohjois-Irlannin yhdistynyt kuningaskunta (engl. United
Kingdom of Great Britain and Northern Ireland,  kuuntele ääntämys?),
virallisesti myös Iso-Britannia ja Pohjois-Irlanti tai Yhdistynyt kuningaskunta,
on saarivaltio Länsi-Euroopassa. Se muodostuu Englannista, Skotlannista ja
Walesista, jotka sijaitsevat Ison-Britannian saarella, sekä Irlannin saarella
sijaitsevasta Pohjois-Irlannista. Tämän lisäksi Yhdistyneellä kuningaskunnalla
on hallussaan eräitä näiden lähellä sijaitsevia saaria ja saaristoja sekä
muutamia kaukaisia meren­takaisia alueita.

Yhdistyneen kuningaskunnan pinta-ala on 243 610 neliökilometriä. Maan asukasluku
on noin 64,3 miljoonaa, joten se on väkiluvultaan Euroopan unionin kolmanneksi
suurin valtio.

Brittiläinen imperiumi oli maailmanhistorian suurin imperiumi. Imperiumi alkoi
Englannin siirtomaista Pohjois-Amerikassa ja hallitsi parhaimmillaan yli
neljäsosaa maailman väestöstä ja pinta-alasta. Imperiumi on hallinnut aikoinaan
esimerkiksi koko Britteinsaaria, Kanadaa, Australiaa, Yhdysvaltojen itärannikkoa
(13 siirtokuntaa), Uutta-Seelantia, noin puolta Afrikasta (Etelä-Afrikasta
Egyptiin), Intiaa, Palestiinaa (nykyään Israel), Jordaniaa, Irakia, Kuwaitia,
Qataria, Yhdistyneitä arabiemiirikuntia, Omania, Jemeniä, Bhutania, Burmaa,
Malesiaa, Singaporea, Bruneita, suurinta osaa Karibian saaristosta ja Oseanian
saaristosta, Kyprosta, Maltaa, Hong Kongia, sekä Falklandinsaaria ja Gibraltaria
joita Britannia hallitsee vieläkin. Brittiläinen imperiumi oli myös supervalta
ja pitkään myös ainoa sellainen. Britannian asevoimat olivat aikanaan maailman
suurimmat ja sen laivasto hallitsi maailman kaikkia meriä.. Britannia saavutti
asemansa monien suurien sotien kautta, varsinkin kun se oli niissä voittajien
puolella johtavassa asemassa tai kuului johtaviin valtioihin. Tällaisia sotia
olivat esimerkiksi seitsenvuotinen sota, Napoleonin sodat sekä ensimmäinen ja
toinen maailmansota.

Maailmansotien jälkeinen suuri velka aiheutti Brittiläisen imperiumin lopun ja
siirtokuntien rauhallisen itsenäistymisen. Britannia menetti supervalta-asemansa
vuoden 1956 Suezin kriisissä. Britannia on kuitenkin tänäkin päivänä suurvalta
ja kuuluu YK:n turvallisuusneuvostoon. Britannialla on maailman neljänneksi
suurin ydinase-arsenaali. Britannian talous on maailman kuudenneksi suurin.
Britannian asevoimat ovat budjetiltaan maailman neljänneksi suurimmat.

Yhdistynyt kuningaskunta koostuu Ison-Britannian saaresta ja Pohjois-Irlannista
Irlannin saarella, sekä noin tuhannesta pienemmästä saaresta, joita on etenkin
Skotlannin rannikolla. Sitä ympäröi Atlantin valtameri, sen osat Pohjanmeri,
Irlanninmeri ja Englannin kanaali. Rannikon rikkonaisuuden vuoksi mistään kohtaa
maata ei ole yli 125 km merelle. Ison-Britannian saaren erottaa mantereesta
Doverin kohdalla kapeimmillaan 35 km:n levyinen Englannin kanaali. Doverista
kulkee meren ali Kanaalin tunneli Ranskaan. Irlannin tasavallan kanssa on 360 km
maarajaa.

Suurin osa Englannista on kumpuilevaa alankoa. Suurimmat joet ovat Lontoon läpi
virtaava Thames ja Severn, joka laskee länteen Bristolin kanaaliin. Englannin
rannikolla ovat Scillynsaaret ja Wightsaari. Wales on enimmäkseen vuoristoista,
ja sen korkein huippu on Snowdon 1 085 m.

Skotlannissa pinnanmuodot vaihtelevat, etelässä ovat Alamaat ja pohjoisessa sekä
lännessä Ylämaat, kuten myös Skotlannin korkein huippu, Ben Nevis 1343 m.
Sisämaahan ulottuu monia vuonoja (firth) ja niiden suuntaisena kulkee syviä
järviä (loch). Näistä kuuluisin lienee Loch Ness, joka sijaitsee koko Skotlannin
poikki ulottuvassa Glen Moren laaksossa. Skotlannin rannikolla on useita saaria
ja saariryhmiä, joista huomattavimmat ovat Hebridit, Orkneysaaret ja
Shetlandinsaaret.

Englannin suurimmat kaupungit ovat pääkaupunki Lontoo (7,6 milj. asukasta vuonna
2008), Birmingham (1,0 milj., metropolialueella 2,4 milj.) ja Manchester (466
000, metropolialueella 2,3 milj.). Skotlannissa suurimmat kaupungit ovat Glasgow
(637 000) ja Edinburgh (452 000). Walesin suurin kaupunki on Cardiff (311 000)
ja Pohjois-Irlannin Belfast (268 000).

Britannian ilmasto tunnetaan vaihtelevana. Sää on yleisesti viileää tai
lauhkeaa, pilvet ja sade ovat yleisiä, mutta poutajaksojakin esiintyy kaikkina
vuodenaikoina. Alueelliset erot ovat pieniä. Suurimmat sademäärät saadaan
Skotlannin, Walesin ja Pohjois-Englannin vuorilla, yli 1500 mm vuodessa, paikoin
jopa 5000 mm vuodessa. Lähes kaikki asutus on kuitenkin alle 300 metrin
korkeudella merenpinnasta, ja siellä sateet ovat vähäisempiä. Idässä on
kuivempaa kuin lännessä.

Sumua esiintyy yleisesti varsinkin talvipuolella vuotta. Lunta voi sataa missä
tahansa, mutta alavilla mailla se harvoin pysyy muutamaa päivää pitempään.

East Angliassa maan kaakkoisosassa kylmimpien kuukausien eli tammi- ja helmikuun
keskimääräinen vuorokauden alin lämpötila on noin yksi aste, kun taas heinä- ja
elokuussa päivän ylin on keskimäärin 22 astetta. Pohjois-Skotlannissa kylmimpien
kuukausien eli tammi- ja helmikuun keskimääräinen vuorokauden alin lämpötila on
hiukan pakkasen puolella, kun taas heinä- ja elokuussa päivän ylin on
keskimäärin 16 astetta.

Korkein Britanniassa koskaan mitattu lämpötila oli 38,5 °C Faveshamissa
elokuussa 2003. Alin lämpötila, –27,2 °C, on mitattu Skotlannissa useita
kertoja: 1895, 1982 ja 1995.

Luonnontilassa suurin osa Britanniasta olisi tammipitoisen sekametsän peitossa.
Metsiä on kuitenkin raivattu maanviljelyksen tieltä pronssikaudesta alkaen. Puut
on hakattu myös rakennusten tarpeisiin ja poltettavaksi puuhiileksi metallien
sulatusta varten. Lähes koko maa-ala soveltuu maanviljelykseen korkeimpia
ylänköjä ja joitakin suoalueita lukuun ottamatta.

Britanniassa on viisitoista kansallispuistoa: kymmenen Englannissa, kaksi
Skotlannissa ja kolme Walesissa. Puistoja on perustettu 1950-luvulta alkaen, ja
ne suojelevat luonnon lisäksi maalaismaisemaa ja kulttuuriperintöä. Niinpä
niiden alueella asutaan ja harjoitetaan maanviljelystä. Puistojen maa on pääosin
yksityisessä omistuksessa, jonkin verran kuuluu säätiöille kuten National Trust.

Ennen roomalaisaikaa Britanniassa asui walesilaisia kansoja, skotlantilaisia
piktejä ja Britannian omaa kantaväestöä. Julius Caesar aloitti brittien
valloituksen 55–54 eaa., ja Britannian provinssi, joka käsitti nykyisen
Englannin ja Walesin, oli osa Rooman valtakuntaa 400-luvulle asti. Roomalaisten
valloitettua Britannian saaret britit joutuivat tiiviiseen yhteyteen
Manner-Euroopan kanssa. Roomalaisten jälkeen maahan hyökkäsivät anglit, saksit
ja juutit 500-luvulla ja normannit 1066. Normannivallan aikana Englantiin
alkoivat kehittyä nykyiset ominaispiirteet, kuten Lontoon asema talouden,
kulttuurin ja politiikan keskuksena, kirkon vahva mutta erillinen asema,
edustuksellinen hallinto ja vahva yliopistolaitos.

Skotlanti ajautui Englannin vallan alle, ja 1100-luvulla Henrik II valloitti
myös Irlannin. Häntä seuranneet kuninkaat joutuivat yhteenottoihin papiston ja
aateliston kanssa, minkä seurauksena Juhana Maaton joutui tekemään myönnytyksiä
ja julkaisemaan säädöskokoelma Magna Cartan. Robert Bruce palautti Skotlannin
itsenäisyyden 1314, ja Tudorit nousivat Englannin hallitsijaksi ruusujen sodan
(1455–1485) jälkeen. Tudor-hallitsija Henrik VIII perusti Englannin kirkon ja
liitti Walesin virallisesti osaksi Englantia. Henrik otti vuonna 1541 tittelin
Irlannin kuningas, jonka jälkeen voidaan puhua Irlannin kuningaskunnasta.
Englanti aloitti siirtomaavalloituksensa Elisabet I:n kaudella.

Englannissa oli lyhyt tasavaltalaiskausi 1600-luvun puolivälissä sisällissodan
jälkeen. Se päättyi 1660, kun Kaarle II nousi Englannin kuninkaaksi. Englanti ja
Skotlanti olivat saman hallitsijan hallitsemia vuodesta 1603, ja ne liittyivät
pysyvästi Ison-Britannian kuningaskunnaksi 1707.

Vuonna 1801 voimaan tullut unionilaki yhdisti Irlannin kuningaskunnan ja
Ison-Britannian kuningaskunnan, jolloin muodostui Ison-Britannian ja Irlannin
yhdistynyt kuningaskunta. Vuonna 1922 Irlannin 26 kreivikuntaa muodostivat
Irlannin vapaavaltion, kuuden jäädessä liittoon, jonka nimeksi vaihdettiin
Ison-Britannian ja Pohjois-Irlannin yhdistynyt kuningaskunta 1927.

Yhdistynyt kuningaskunta oli 1800-luvun merkittävin teollisuus- ja sotilasmahti
ja siirtomaavalta, joka laajimmillaan käsitti noin 30 miljoonaa neliökilometriä
ja lähes neljäsosan maapallon väestöstä. Silloin syntyi sanonta, ettei Aurinko
koskaan laske Brittiläisen imperiumin yltä. Teollisena vallankumouksena tunnettu
muutos käynnistyikin Britanniassa 1700- ja 1800-lukujen taitteessa, mikä nosti
maan maailmanjohtavaksi talousmahdiksi. Lisäksi Britannian siirtomaavalta oli
suurimmillaan Viktorian aikana (1837–1901). 1900-luvun alkuun mennessä muut maat
olivat saavuttaneet teollistumisessa brittien etumatkan. 1920-luvun aikana
imperiumi alkoi hajota, kun Irlanti itsenäistyi 1921, vaikkakin kuusi Ulsterin
provinssia pysyivät emämaassaan ja muodostivat Pohjois-Irlannin. Vuonna 1926
Australia, Kanada ja Uusi-Seelanti saivat itsenäisyyden, mutta liittyivät
Brittiläiseen kansainyhteisöön. Siirtomaavallan purkautuminen jatkui toisen
maailmansodan jälkeen, alkaen Intian ja Pakistanin itsenäistymisestä 1947.

Ensimmäisessä maailmansodassa Yhdistynyt kuningaskunta oli yksi ympärysvalloista
Venäjän, Ranskan ja Yhdysvaltain rinnalla Saksaa vastaan. Yhtenä
voittajavaltioista se oli solmimassa Versailles’n rauhaa. Sodassa kuoli satoja
tuhansia brittejä.

Toisessa maailmansodassa Yhdistynyt kuningaskunta oli yksi liittoutuneista,
jälleen yhdessä Ranskan ja Yhdysvaltain sekä Neuvostoliiton kanssa Saksaa
vastaan. Kun Saksa hyökkäsi Puolaan, Yhdistynyt kuningaskunta julisti antamiensa
turvatakuiden mukaisesti Saksalle sodan 3. syyskuuta 1939. Sodan levitessä
Belgiaan britit onnistuivat evakuoimaan suuren osan joukkojaan Dunkerquesta
kanaalin yli. Saksalaiset kävivät brittejä vastaan kiivasta ilmasotaa, mutta
taistelu Britanniasta ei onnistunut eikä Adolf Hitler miehittänyt Britanniaa.
Pohjois-Afrikassa britit torjuivat Italialaiset Egyptissä, ja joutuivat
taistelemaan myös avuksi tulleita saksalaisia vastaan. Sota Välimerellä käsitti
myös laajaa laivastosodankäyntiä, ja lentokoneet operoivat lentotukialuksilta.

Toisen maailmansodan jälkeen Britannia luopui siirtomaistaan Intiassa, ja maahan
alettiin rakentaa hyvinvointivaltiota ilmaisen terveydenhoidon ja koulutuksen
myötä.

Vuonna 1956 Britannia yritti vielä harjoittaa suurvaltapolitiikkaa pääosin
brittiläisessä omistuksessa olleen Suezin kanavan kansallistanutta Egyptiä
vastaan, ja hyökkäsi maahan Ranskan ja Israelin tuella. Epäonnistunut operaatio
johti konservatiivipääministeri Anthony Edenin eroon. Britannian siirtomaat
Saharan eteläpuolisessa Afrikassa itsenäistyivät pääasiassa 1960-luvulla alkaen
Ghanan itsenäisyydestä 1957. Vuonna 1973 Britannia liittyi Euroopan yhteisöön.
Pohjois-Irlannin tilanne kärjistyi 1972 verisen sunnuntain jälkeen. Irlannin
tasavaltalaisarmeija aloitti tämän jälkeen terrorikampanjan, jonka uhreja oli
myös lukuisia Englannin maaperällä.

Margaret Thatcherin johtamien konservatiivien hallitus vuosina 1979–1990 teki
monia radikaaleja uudistuksia, yksityisti suuren osan valtion yrityksiä ja
nujersi ammattiliitot. Thatcherin suosio oli huipussaan Argentiinaa vastaan
käydyn vuoden 1982 voittoisan Falklandin sodan jälkeen. Vuonna 1990 hänet
kuitenkin syrjäytti John Major. Vuonna 1997 Tony Blairin johtama Työväenpuolue
saavutti vaalivoiton, ja Blair nousi pääministeriksi. Vuonna 1998 solmittiin
Pitkäperjantain sopimus rauhan saamiseksi Pohjois-Irlantiin. Seuraavana vuonna
Walesiin ja Skotlantiin perustettiin omat parlamentit. Blair asettui 2003
Yhdysvaltain tueksi Irakin sodassa, etsimään ja tuhoamaan Irakin väitettyjä
joukkotuhoaseita. Vuonna 2004 Blair myönsi olleensa väärässä joukkotuhoaseista,
mutta piti sotaa edelleen oikeutettuna. Vuonna 2007 Britannia alkoi vetää
joukkojaan Irakista.

Vuosina 2008–2009 Britannia oli pahan pankkikriisin kourissa. Keskuspankki laski
koron 1,5 prosenttiin mikä on alin luku sen 315-vuotisessa historiassa. Valtio
tuki pankkeja voimakkaasti, työttömyysluvut nousivat. Vuosina 2009–2010 useat
kansanedustajat jäivät kiinni kulukorvausten väärinkäytöstä. Vuoden 2010
parlamenttivaaleissa konservatiivit saivat eniten paikkoja mutta eivät
määräenemmistöä. David Cameron perusti koalitiohallituksen yhdessä
liberaalidemokraattien kanssa.

Yhdistynyt kuningaskunta on parlamentaarinen monarkia, jonka hallitsijana on
kuningatar Elisabet II. Monarkilla on periaatteessa laajat valtaoikeudet, mukaan
lukien oikeus julistaa sota ja valita pääministeri. Teoriassa koko Yhdistyneen
kuningaskunnan hallinto on olemassa monarkin suopeudesta. Käytännössä hallitsija
ei käytä suurta valtaa, vaan valtaa käyttää monarkin nimissä demokraattisesti
valittu parlamentti ja pääministeri.

Yhdistynyt kuningaskunta on harvoja maita maailmassa, jolla ei ole virallista
perustuslakia, vaan kaikkia maan lakeja voidaan periaatteessa muuttaa
yksinkertaisella parlamentin enemmistöllä. Käytännössä kuitenkin 700-vuotinen
perinne estää niiden vaihtelemisen päähänpistojen mukaan. Maassa puhutaan
kuitenkin kirjoittamattomasta perustuslaista, joka ohjaa valtioelinten toimintaa
ja jonka mukaan esimerkiksi hallitsija pysyttelee poliittisten päätösten
ulkopuolella ja tälle lain mukaan kuuluvaa ylintä toimeenpanovaltaa käyttää
pääministeri.

Yhdistyneen kuningaskunnan parlamentti on kaksikamarinen. 650-jäseniseen
alahuoneeseen (House of Commons) jäsenet valitaan vaalilla ja ylähuoneeseen
(House of Lords) nimitetään. Ylähuoneen jäseninä ovat noin 700 elinikäisen
henkilökohtaisen aateluuden saanutta ja Englannin kirkon piispat. Vuoden 1999
Lords Act lopetti ylähuoneen periytyvän jäsenyyden, mutta sen 92 elossa olevaa
paikkansa perinyttä saivat jäädä jäseniksi. Alahuoneen jäsenet valitaan yhden
edustajan vaalipiireistä. Alahuoneen vaalit on pidettävä vähintään viiden vuoden
välein, mutta usein ne järjestetään ennen määräaikaa.

Pääministeri on yleensä alahuoneen suurimman puolueen johtaja, vuodesta 2016
Konservatiivien Theresa May.

Pääpuolueet ovat 1920-luvulta lähtien olleet Konservatiivipuolue ja
Työväenpuolue. Yhden ehdokkaan vaalipiirien vaalijärjestelmä suosii
kaksipuoluejärjestelmää, ja jompikumpi puolueista on yleensä hallitusvastuussa.
Kolmanneksi suurin puolue on Liberaalidemokraattinen puolue, joka muodostettiin
vuonna 1988 vanhan Liberaalipuolueen ja Sosiaalidemokraattisen puolueen
yhdistyessä. Se kannattaa vaalijärjestelmän muuttamista ja
kaksipuoluejärjestelmästä luopumista. Vuoden 2010 vaaleissa liberaalidemokraatit
saivat 23 % äänistä mutta alle 10 % paikoista.

Vuonna 2010 valitussa alahuoneessa konservatiiveilla on 305 paikkaa,
työväenpuolueella 258, liberaalidemokraateilla 57 ja muilla 30.

Vuonna 1999 perustettiin Skotlannin parlamentti ja Walesin kansankokous, joista
Skotlannin parlamentilla on lainsäädäntövaltaa. Pohjois-Irlannilla on vuodesta
2003 oma 108-jäseninen parlamentti ja lisäksi 18 paikkaa Westminsterin
parlamentissa. Vallan siirto Belfastiin jäädytettiin 2003 mutta vietiin loppuun
2010.

Eri maissa toimivat muun muassa nationalistiset Walesin Plaid Cymru, Skotlannin
kansallispuolue ja Cornwallin Mebyon Kernow, jotka kannattavat joko autonomian
lisäämistä tai maiden itsenäisyyttä.

Yhdistynyt kuningaskunta on jäsenenä Kansainyhteisössä, Euroopan unionissa ja
Natossa. Sillä on pysyvä paikka YK:n turvallisuusneuvostossa ja veto-oikeus sen
päätöksiin. Vuoteen 2003 mennessä se oli käyttänyt oikeuttaan 32 kertaa, 23
kertaa tukeakseen Yhdysvaltoja ja yksin Zimbabwea koskevissa kysymyksissä.

Yhdistynyt kuningaskunta on yksi harvoista ydinasevaltioista. Sen pelotteeseen
kuuluu neljä Vanguard-luokan ballistista ohjussukellusvenettä, jotka on kukin
aseistettu kuudellatoista Trident II -ohjuksella ja 48 ydinkärjellä. Järjestelmä
otettiin käyttöön 1994 korvaamaan vuonna 1968 käyttöön otetut Resolution-luokan
sukellusveneet ja Polaris-ohjukset. Ilmavoimat luopui WE.177-ydinaseista 1998 ja
laivasto 1992. Trident-ohjeusten suunniteltu käyttöikä päättyy 2024. Vuonna 2006
pääministeri ilmoitti Britannian suunnittelevan sukellusveneiden ja
Trident-ohjusten uusimista mikä jatkaisi niiden käyttöaikaa 2040-luvulle asti.

Yhdistyneellä kuningaskunnalla on perinteisesti ollut läheinen suhde (special
relationship) Yhdys­valtoihin. Ilmauksen muotoili jo Winston Churchill, ja sen
jatkuminen on kyseenalaistettu 2010-luvulla.

NUTS-järjestelmän ylimmällä tasolla Yhdistynyt kuningaskunta jakaantuu 12
alueeseen: yhdeksän aluetta (region), Skotlanti, Wales ja Pohjois-Irlanti.

Englannissa on yhdeksän aluetta on edelleen jaettu 34 kreivikuntaan (county) ja
47 nimellä Unitary authority kutsuttuun hallintoyksikköön. Tämän aluejaon
ulkopuolella on 36 metropolialuetta ja 33 Lontoon osa-aluetta. Skotlannissa on
32 paikallisneuvoston johtamaa aluetta. Walesissa on 22 kuntaa, joista 10 on
kaupunkipiirikuntia (county borough), yhdeksän kreivikuntia ja kolme kaupunkeja.
Pohjois-Irlannissa on 26 kuntaa.

Yhdistyneellä kuningaskunnalla on brittiläisen imperiumin jäänteinä myös joukko
erillisalueita. De jure nämä brittiläiset merentakaiset alueet (entiset
kruununsiirtomaat) eivät ole Yhdistyneen kuningaskunnan osia, mutta Yhdistynyt
kuningaskunta hoitaa niiden ulkopolitiikan. Näitä ovat:

Näihin verrattavassa asemassa ovat myös Britannian läheisyydessä sijaitsevat
itsehallinnolliset saaret Mansaari (engl. Isle of Man) sekä Jersey ja Guernsey.
Lisäksi Yhdistyneellä kuningaskunnalla on sotilastukikohdat Akrotiri ja Dhekelia
Kyproksella.. Se on vaatinut 1 709 400 neliökilometrin kokoista aluetta
Antarktikselta.

Suomen kielessä koko valtiosta käytetään yleiskielessä nimitystä Britannia,
Iso-Britannia tai Englanti. Tosiasiassa Englanti on kuitenkin vain yksi
Yhdistyneen kuningaskunnan osa. Britit, varsinkin walesilaiset, skotit ja
pohjoisirlantilaiset, voivat pitää loukkaavana nimen käyttöä koko valtiota
tarkoittavana. Suomen kielen lautakunta suosittelee mieluiten käyttämään nimeä
Britannia, mutta hyväksyy myös nimen Englanti koko valtiolle.

Vuodesta 1801, jolloin Irlanti tuli osaksi kuningaskuntaa, vuoteen 1921, jolloin
Irlanti itsenäistyi, valtion nimenä oli Ison-Britannian ja Irlannin yhdistynyt
kuningaskunta. Tämän edeltäjänä oli Ison-Britannian kuningaskunta, joka
muodostui vuonna 1707 Englannin ja Skotlannin kuningaskuntien yhdistyessä.

Yhdistyneen kuningaskunnan talous on yksi maailman suurimpia, BKT:n mukaan
mitattuna maailman seitsemäs ja Euroopan kolmas vuonna 2010. inflaatio, korot ja
työttömyys (7,8 % vuonna 2010) ovat pysyneet matalina. Viimeisen kahden
vuosikymmenen aikana valtio on yksityistänyt voimakkaasti.

Iso-Britannia oli teollisen vallankumouksen kehto, mutta nykyisin teollisuus
tuottaa enää viidenneksen brutto­kansan­tuotteesta (vuonna 2010 21,7 %).
Esimerkiksi kivi­hiilen louhinta on lähes täysin loppunut. Teollisuuden osuus
taloudesta on edelleen vähentymässä. 1960- ja 1970-luvulla maan talous sai
piristysruiskeen Pohjanmeren öljy­löydöistä ja se oli lähes omavarainen öljyn ja
kaasun suhteen. Sähköstä 80 % tuotetaan fossiilisilla polttoaineilla, mikä teki
Yhdistyneestä kuningaskunnasta 2008 maailman kahdeksanneksi suurimman
hiilidioksidipäästöjen tuottajan. Vuonna 2010 47 % sähköstä tuotettiin kaasulla,
28 % kivihiilellä, 16 % ydinvoimalla ja 7 % uudistuvista energianlähteistä.
Uudistuvien energialähteiden osuus aiotaan nostaa 30 prosenttiin vuoteen 2020
mennessä.

Maatalous on tehokasta ja pitkälle koneistettua, ja se tuottaa 60 % kulutetusta
ruoasta alle 2 %:lla työvoimasta. Maatalous on kokenut takaiskuja hullun lehmän
taudin ja vuoden 2001 laajan suu- ja sorkkatautikriisin vuoksi.

Palveluala, erityisesti pankkitoiminta sekä vakuutus- ja yrityspalvelut
tuottavat suurimman osan BKT:sta, ja ne työllistävät 80 % työvoimasta. Lontoon
City on globaali talouskeskus ja Lontoon pörssi maailman suurimpia.

Matkailu on myös tärkeä tulonlähde, ja maassa vieraileekin yli 30 miljoonaa
matkailijaa joka vuosi, mikä tekee siitä maailman kuudenneksi suosituimman
matkailukohteen. Laman myötä matkailijoiden määrä ja heidän kuluttamansa
rahamäärä ovat vähentyneet.

Tärkeimpiä vientituotteita ovat teollisuustuotteet, polttoaineet, kemikaalit,
elintarvikkeet, juomat ja tupakka. Viennin suurimpia kohdemaita ovat
Yhdysvallat, Saksa, Ranska, Irlanti ja Belgia.

Yhdistyneen kuningaskunnan hallitus on jättänyt liittymättä euroalueeseen, ja
mielipidetiedustelujen mukaan kansa tukee päätöstä.

Britanniassa on 505 lentokenttää, joista yhdeksällä on yli kolme kilometriä
pitkä kiitotie. Vuonna 2011 vilkkaimmat kentät olivat Heathrow, Gatwick,
Manchester, Stansted, Luton, Edinburgh, Birmingham, Glasgow ja Bristol.

Rautateitä on 16454 km. Vuonna 2010 rautateillä tehtiin 1353 miljoonaa matkaa,
yhteensä 65 miljardia kilometriä. Junaliikenne kasvoi edellisvuoteen verrattuna
noin 6–7%. 90,9% junista kulki ajallaan.

Kansainvälinen junayhteys tulee Eurotunnelia pitkin Kanaalin ali, ja sitä
kulkevat junat tuovat myös autoja.

Rahtisatamia ovat Dover, Felixstowe, Immingham, Liverpool, Lontoo, Southampton
ja Teesport Englannissa, Forth Ports Skotlannissa ja Milford Haven Walesissa.
Matkustajalautat liikennöivät Holyheadista Irlantiin, Doverista Ranskaan,
Harwichistä ja Hullista Hollantiin ja Belgiaan, Portsmouthista Espanjaan ja
Newcastlesta Norjaan ja Ruotsiin.

Heinäkuussa 2011 Yhdistyneessä kuningaskunnassa arvioitiin olevan 62 698 362
asukasta. Etniset ryhmät: englantilaiset 81,5 %; skotit 9,6 %, iiriläiset 2,4 %;
walesilaiset 1,9 %; pohjoisirlantilaiset 1,8 %; länsi-intialaiset, intialaiset,
pakistanilaiset ja muut 2,8 %.

Vuoden 2011 väestönlaskennassa 59.5 % väestöstä ilmoitti itsensä kristityiksi.
Vuonna 2015 tehdyssä kyselyssä näin vastasi enää 49 %. Vuoden 2007 tilaston
mukaan 10 % väestöstä kävi viikoittain kirkossa, eniten säännöllisiä kirkossa
kävijöitä oli Pohjois-Irlannissa, vähiten Walesissa. Englannin kirkko on
virallinen valtiokirkko. Katolisella kirkolla on noin viisi miljoonaa jäsentä.

Valtakieli on englannin kieli. Yli puoli miljoonaa walesilaista puhuu
kelttiläisiin kieliin kuuluvaa kymriä, jolla myös lähetetään radio- ja
televisio-ohjelmia. Gaelia puhuu noin 58 000 ihmistä Skotlannissa, enimmäkseen
Hebrideillä. Pohjois-Irlannissa 95 000 puhuu iiriä. Kaikkiaan maassa puhutaan
Ethnologuen määritelmien mukaan 12 alkuperäistä kieltä. Suurimpia
maahanmuuttajien kieliä ovat punjabi (itä- ja länsipunjabilla yhteensä 574 000
puhujaa), urdu ja bengali (400 000 molempia) sekä joskus bengalin murteeksi
laskettava sylheti (300 000 puhujaa)

WHO:n vuonna 2004 tekemän selvityksen mukaan Britannian alkoholinkulutus on
maailmassa 22. sijalla, puhtaaksi alkoholiksi muunnettuna hiukan yli kymmenen
litraa aikuista kohti. Suomen, Belgian ja karibialaisen Saint Lucian kulutus on
likimain samalla tasolla.

Koulutus on pakollista viiden ja kuudennentoista ikävuoden välillä, mutta
tammikuussa 2007 hallitus ilmoitti pidentävänsä pakollisen koulutuksen 18
ikävuoteen asti. Suurin osa lapsista käy ilmaista julkista koulua.
Yhdenteentoista ikävuoteen asti käydään Primary schoolia, sen jälkeen Secondary
schoolia. Neljäntoista ja kuudentoista ikävuoden välillä opiskellaan
GCSE-kokeeseen. Kuudennentoista ikävuoden jälkeen oppilas voi valita Sixth form
collegen, joka päättyy A-tason (Advanced Levels) kokeeseen, jossa kirjoitetaan
2–5 ainetta, ja jonka jälkeen voi pyrkiä yliopistoon. (Skotlannissa kokeiden
nimet ovat Standards Grades ja National Qualifications, Pohjois-Irlannin
järjestelmä eroaa jonkin verran kuvatusta)

Yhdistynyt kuningaskunta muodostuu neljästä toisiinsa sitoutuneesta
kansakunnasta, ja vaikka elämäntapa on laajalti samankaltainen, kulttuurissa on
eroja niin näiden kansakuntien välillä kuin paikallisella ja alueellisella
tasolla. Skotlannin kansallispuolueen keskeinen kysymys on talous, etenkin
Pohjanmeren öljytulojen jakautuminen, kun taas Walesin kansallispuolue on
kiinnostunut kielen ja kulttuurin säilyttämisestä. Murre ja puhetapa kertovat
usein ihmisen taustasta ja kotiseudusta. Oman jalkapallojoukkueen
kannattamisesta on tullut monille tärkeä ylpeyden aihe.

Merkittävimpiä matkailukohteita suurimpien kaupunkien lisäksi historialliset
kohteet kuten Oxford, Cambridge, St Andrews, York ja Bath. Kuuluisia
luonnonnähtävyyksiä ovat Doverin valkoiset kalliot, Giant's Causeway
Pohjois-Irlannissa ja Loch Ness Skotlannissa. Maisemistaan ovat tunnettuja
Walesin ja Skotlannin vuoristot, Englannin järvialue Lake District ja Peak
District.

Kristittyjen juhlapäivien ja uudenvuoden lisäksi vietetään Guy Fawkesin yötä 5.
marraskuuta.

Yhdistyneessä kuningaskunnassa on lukuisia kuuluisia yliopistoja ja
korkeakouluja, joista vanhimmat ovat Cambridgen ja Oxfordin yliopistot.
Britanniassa on syntynyt monta maailmankuulua tutkijaa, kuten Sir Isaac Newton,
James Watt, Charles Darwin, Michael Faraday, Charles Babbage, Alexander Fleming,
Alan Turing, Tim Berners-Lee, Richard Dawkins ja Stephen Hawking..

Ensimmäinen merkittävä englanninkielinen kirjallinen tuotos oli Geoffrey
Chaucer'n 1300-luvulla kirjoittama Canterburyn tarinoita. Tapauksesta tekee
merkittävän se, että suurin osa hovirunoilijoista käytti tuohon kulttuurin
valtakieltä latinaa.

Elisabet I:n ajan kuuluisin brittiläinen hahmo oli William Shakespeare, jota
pidetään eräänä kaikkien aikojen merkittävimmistä kirjailijoista ja etevimmistä
englannin kielen taitajista. Shakespearen kirjallinen tuotanto on laajaa
sisältäen näytelmiä, sonetteja ja runoja. Erityisen tunnettu hän on juuri
näytelmistään, joista kuuluisimpia ovat Kesäyön uni, Romeo ja Julia, Hamlet ja
Othello

Romaaneja alettiin kirjoittaa suuremmissa määrin 1700-luvulta alkaen. 1800-luvun
alussa kirjallisuutta hallitsi romantiikan aikakausi, jolloin runouden saralla
vaikuttivat William Blake, John Keats ja Lordi Byron. Viktoriaaninen aikakausi
oli englantilaisessa kirjallisuudessa realismin kulta-aikaa. Sitä edustivat Jane
Austen, Brontën sisarukset (Charlotte, Emily ja Anne), Charles Dickens, George
Eliot ja Thomas Hardy. Näistä erityisesti Charles Dickensin töillä sanotaan
olevan merkittävä vaikutus brittiläiseen kulttuuriin, muun muassa jouluperinteen
virkoamiseen 1800-luvun Englannissa Joulutarinan myötä. Ensimmäisen
maailmansodan myötä nousi sotakirjallisuuden ja -runouden suosio.
Romaanikirjallisuudesta kehittyi pian suosituin kirjallisuuden muoto ja se on
sitä nykyäänkin.

Muita maineikkaita brittiläisiä romaanikirjailijoita ovat muun muassa Sherlock
Holmesin luoja Arthur Conan Doyle, Mary Shelley (Frankenstein), J. R. R. Tolkien
(Taru sormusten herrasta), Rudyard Kipling (Viidakkokirja), D. H. Lawrence,
George Orwell (Eläinten vallankumous, Vuonna 1984), Salman Rushdie, Zadie Smith,
Agatha Christie, Virginia Woolf ja J. K. Rowling (Harry Potter).

Runoilijoista mainittavia ovat esimerkiksi T. S. Eliot, Ted Hughes, John Milton,
Alfred Tennyson ja Rudyard Kipling.

Nobelin kirjallisuuspalkinnon ovat brittikirjailijoista saaneet Rudyard Kipling
1907, John Galsworthy 1932, T. S. Eliot 1948. Bertrand Russell 1950, Winston
Churchill 1953, Elias Canetti 1981, William Golding 1983, V. S. Naipaul 2001,
Harold Pinter 2005 ja Doris Lessing 2007.

Brittiläisellä teatterilla on pitkät perinteet Shakespearen ajoista asti.
Nykyään Lontoon West End on teatterimaailman keskus. Sir Andrew Lloyd Webber on
hallinnut West Endiä monta vuotta, valloittanut myös Broadwayn ja hänen
musikaaleistaan on tehty suosittuja elokuvia. Maailmankuulu Royal Shakespeare
Company toimii Shakespearen kotikaupungissa Stratford-upon-Avonissa ja esiintyy
myös muualla. Merkittäviä nykyisiä näytelmäkirjailijoita ovat Alan Ayckbourn,
John James Osborne, Harold Pinter, Tom Stoppard ja Arnold Wesker.

Musiikilla on keskeinen merkitys Britanniassa, jossa on tehty paljon merkittävää
ja maailmanlaajuisesti tunnettua popmusiikkia. Britanniaa pidetään länsimaisen
populaarimusiikin supervaltana Yhdysvaltojen ohella. Kaikkien aikojen suosituin
brittiläinen yhtye on The Beatles joka on myös maailman kaikkien aikojen
menestyksekkäin yhtye. Yhtyeeltä on myyty maailmanlaajuisesti yli miljardi
äänitettä. Muita tunnettuja ja suosittuja brittiläisiä yhtyeitä ovat
1960-luvulta lähtien olleet muun muassa The Rolling Stones, Queen, The Who, The
Kinks ja kitaristi Eric Claptonista tunnettu Cream sekä walesilainen Tom Jones.
Näiden ja monien muidenkin 1960-luvulla toimineiden brittiyhtyeiden saavuttamaan
maailmanmenestykseen on viitattu englanninkielisellä käsitteellä "the British
Invasion". Britanniasta ovat lähtöisin myös muun muassa Led Zeppelin, Pink
Floyd, Elton John, David Bowie, Dire Straits, The Police, Deep Purple, Sex
Pistols, Genesis, Saxon, Phil Collins, Black Sabbath, Iron Maiden, Def Leppard,
George Michael, The Smiths, Judas Priest ja monet uudemmatkin jättimenestykset
kuten One Direction, Depeche Mode, The Wanted, Oasis, Radiohead, Spice Girls,
Coldplay ja Robbie Williams.

Kuuluisia brittisäveltäjiä ovat mm. Henry Purcell, Edward Elgar, Ralph Vaughan
Williams, Benjamin Britten ja Andrew Lloyd Webber (mm. Oopperan kummitus).
Britanniassa on monia korkeatasoisia orkestereita kuten BBC:n sinfoniaorkesteri
ja Royal Philharmonic Orchestra. Lontoo on yksi maailman musiikkikeskuksista,
siellä sijaitsevat monet tärkeät konserttisalit ja Royal Opera House, yksi
maailman tärkeimmistä oopperataloista.

Vuonna 2000 Brittiläinen elokuva-instituutti kutsui tuhat asiantuntijaa
arvioimaan maan kaikkien aikojen parhaita elokuvia. Eniten ääniä saivat Kolmas
mies (1949), Lyhyt onni (1945) ja Arabian Lawrence (1962). Sadasta parhaasta
elokuvasta Alec Guinness on yhdeksän, Michael Caine on seitsemän ja Julie
Christie kuuden pääosassa. David Lean ohjasi niistä kuusi. Brittiläissyntyiset
Alfred Hitchcock ja Charles Chaplin tekivät suuren osan urastaan Yhdysvalloissa.

Britannian television kulmakivi on valtion omistama yleisradioyhtiö BBC, jolla
on useita kanavia televisiossa ja radiossa. BBC:n televisiokanavat ovat julkisen
palvelun kanavia, joilla ei esitetä mainoksia. Se toimii myös televisiosarjojen
ja ohjelmien tuottajana. BBC:n tuotanto on valtavan laajaa ja käsittää niin
draamaa, komediaa (britcom), dokumentteja kuin pitkiä elokuviakin. Suomalaisille
tuttuja sarjoja BBC:ltä ovat muun muassa komediasarjat Pokka pitää, Monty
Pythonin Lentävä Sirkus, dekkarisarjat Neiti Marple ja Uusi Sherlock. BBC:n
ohjelmistoon kuuluu myös kaikkien aikojen pitkäikäisin tv-sarja Doctor Who. BBC
omistaa myös oikeudet useisiin suurenluokan urheilutapahtumiin, muun muassa
olympialaisiin, jalkapallon EM- ja MM-kisoihin sekä F1-sarjaan (vuosina
2008-2015, vuodesta 2016 alkaen oikeudet ovat Channel 4-kanavalla). BBC myös
edustaa Britanniaa Euroopan Yleisradioyhtiön jäsenenä myös Eurovision
laulukilpailuissa.

Kaupallisia kanavia toimii Britanniassa useita, joista suurimmat (ja samalla
ainoat koko maan kattavat) ovat julkisomisteinen, mutta mainosrahoitteinen
Channel 4 ja kaupallinen ITV (ent. Channel 3). Näistä ITV on pitkäikäisempi ja
luotiin aikoinaan useiden tv-alan toimijoiden yhteenliittymänä tuomaan kilpailua
BBC:lle. ITV omistaa nykyään tv-toimijat Granada Televisionin ja Yorkshire
Televisionin ja on siksi kasvanut selkeästi britannian toiseksi suurimmaksi
mediayhtiöksi. ITV on lähettänyt kanavillaan monia brittiläisen television
klassikoita, muun muassa Sherlock Holmesin seikkailut, Mr. Bean ja pitkäikäisiä
draamasarjoja Emmerdale ja Sydämen asialla (Heartbeat). Channel 4 esittää
etupäässä nuorille suunnattuja amerikkalaisia ohjelmia ja on kehittänyt
kansainvälisesti tunnetun Big Brother-formaatin.

Britannia on myös hyvin tunnettu koomikoistaan, joista kuuluisimpiin lukeutuvat
John Cleese ja Monty Python -huumoriryhmä, Rowan Atkinson sekä Sacha Baron
Cohen.

Suomen katsoituimpien televisiosarjojen joukossa on useita brittisarjoja kuten
Emmerdale, Neiti Marple, Midsomerin murhat ja Avaran luonnon näyttämät Richard
Attenboroughin juontamat BBC:n luontodokumentit.

Vanhimmat Britteinsaarilta löytyneet taide-esineet ovat kivikauden hautalöytöjä.
Pronssikaudella käytettiin kuparia, tinaa ja Wessexissä myös kultaa. Keltit
toivat uusia taideperinteitä, metallien rinnalla käytettiin kiveä ja puuta.
Roomalaisten valtakaudella alettiin tehdä patsaita, rintakuvia ja
hautamonumenttejä. Uusina materiaaleina he toivat lasin ja mosaiikit.

1800-luvulla kehittyi englantilaiseksi koulukunnaksi kutsuttu maalauksen
tyylisuunta muotokuviin ja maisemamaalauksiin. Sen kärkinimiä olivat Joshua
Reynolds, George Stubbs ja Thomas Gainsborough. 1700-luvun lopulla ja
1800-luvulla brittiläinen taide oli radikaaleimmillaan, ja sitä edustivat
William Blake, John Constable, William Hogarth ja William Turner. Ennen kaikkea
Turnerin lähes abstraktit maisemat vaikuttivat myöhemmin suuresti
impressionismin kehitykseen.

1840-luvulta alkaen vaikuttivat brittiläiset prerafaeliitit, jotka maalasivat
värikkäitä ja yksityiskohtaisia maalauksia usein uskonnollisista aiheista.
William Morrisin perustama Arts and Crafts -liike tuotti Viktorian aikakaudelle
tyypillisiä tapetteja ja kaakeleita. Beatrix Potterin kuvittamat lastenkirjat
ovat ihastuttaneet vuodesta toiseen. 1900-luvun merkittäviin
brittitaiteilijoihin kuuluvat Henry Moore, Lucian Freud, Barbara Hepworth, Frank
Auerbach ja Francis Bacon.

Reaktiona abstraktin ekspressionismin syntyi 1950-luvulla pop-taide, jota
edustivat Richard Hamilton, Eduardo Paolozzi, Peter Blake, Allen Jones ja David
Hockney. 1980-luvun lopulla Young British Artists -liikkeeseen kuuluivat Damien
Hirst ja Tracey Emin. 2000-luvulla esillä ovat olleet myös Mark Wallinger, Chris
Ofili, Gilbert & George, Mike Nelson ja Steve McQueen.

Vuodesta 1984 alle 50-vuotiaalle brittiläiselle taiteilijalle on myönnetty suuri
Turner-palkinto. Maan suurimpia taidelaitoksia ovat Allied Artists Association,
Royal College of Art, Royal Society of Arts, Royal Academy of Arts, Tate Britain
ja Tate Modern.

Brittiläisen ruokakulttuurin tunnetuin ilmentymä on tukeva englantilainen
aamiainen. Siihen kuuluu usein makkaroita, munia keitettyinä, paistettuina tai
munakokkelina, paistettua pekonia, paahtoleipää, herkkusieniä, paistettuja
tomaatteja ja papuja.

Toinen tärkeä ateria on fish and chips, joka on uppopaistettua leivitettyä kalaa
ja ranskalaisia perunoita. Fish and chips -annoksia myydään nakkikioskia
vastaavissa kojuissa sekä pubeissa oluen kanssa. Sunnuntailounaalla briteillä on
ollut kautta aikojen tapana syödä paahtopaistia ja Yorkshire puddingia. Sen
lisäksi ympäri Britanniaa on useita suosittuja alueellisia ruokia, kuten
Skotlannissa haggis (täytetty lampaan mahalaukku) ja Walesissa Welsh Rarebit
(paahtoleipä, jossa on runsaasti munaa ja juustoa).

Britit ovat erittäin suuria teen ja oluen ystäviä. Iltapäivätee kehittyi
käsitteenä brittikulttuuriin 1840-luvulla, ja nykyään viidesosa maailman teestä
kulutetaan Britanniassa. Teetä tarjotaan usein kahviloissa höystettynä
erilaisilla lisukkeilla. Olut on Britannian kansallisjuoma, ja sitä tuotetaan
maassa 1 200 eri merkkiä. Olutta juodaan myös isoista kolpakoista, mutta
tarkoituksena ei ole humaltuminen. Nuoret juovat ns. limuviinoiksi kutsuttuja
sekoituksia nopeasti humaltumistarkoituksessa. Skotlantilainen viski on
puolestaan merkittävä vientituote.

Britanniassa yhteiskuntaluokilla on suurempi merkitys kuin etnisellä taustalla.
Monet määrittelevät itsensä työväenluokan tai keskiluokan edustajiksi. Harvat
myöntävät kuuluvansa yläluokkaan, mutta siihen määritellään yleensä
maaomaisuutta perineet aateliset. Työväenluokkainen tausta on kunniallinen mutta
vähävarainen. Koulutus on vähäistä, asunto on vuokralla ja palkkaa saadaan
viikoittain, tyypillisesti teollisuustöistä. Työväenluokka liitetään
työväenpuolueen ja ammattiliittojen arvoihin, mutta tosielämässä luokkarajat
eivät ole niin suoraviivaisia kuin luokkajärjestelmän arvostelijoiden ja
poliitikkojen puheissa. Vaikka luokkajärjestelmää pidetään vanhakantaisena,
esimerkiksi lasten koulumenestys on edelleen voimakkasti sidoksissa
yhteiskuntaluokkaan.

Ison-Britannian suosituin laji on jalkapallo, ja laji onkin kehitetty
Englannissa. Englannin jalkapalloliitto on maailman vanhin jalkapalloliitto.
Englannilla, Skotlannilla, Walesilla ja Pohjois-Irlannilla on omat jalkapallon
maajoukkueensa. FIFA:n rankingissa tammikuussa 2012 Englanti oli viides,
Skotlanti 48, Wales 49 ja Pohjois-Irlanti 87. Englanti on voittanut kertaalleen
maailmanmestaruuden kotikisoissaan 1966, ja kaikki muutkin ovat pelanneet
vähintään kertaalleen MM-kilpailuissa. Jalkapallon lisäksi muun muassa rugby ja
kriketti ovat suosittuja joukkuelajeja Isossa-Britanniassa. Niiden juuret ovat
Britanniassa, ja Englannissa, Skotlannissa ja Walesissa pelataan sekä rugby
leagueta että rugby unionia.

Suosituimpia yksilölajeja ovat uinti, snooker, tennis, yleisurheilu,
moottoriurheilu, golf ja nyrkkeily. Merkittäviä britannialaisia
urheilutapahtumia ovat muun muassa Britannian avoin golfturnaus, Wimbledonin
tennisturnaus ja Royal Ascot -laukkakilpailu. Wimbledon on tennismaailman
tärkein kilpailu, joka on järjestetty jo 125 kertaa. Silverstonen radalla
ajettiin vuonna 1950 ensimmäinen maailmanmestaruuden osakilpailu
moottoriurheilulajissa, jonka nimeksi tuli Formula 1.

Vaikka monissa lajeissa Englannilla ja Skotlannilla on omat joukkueet,
olympialaisiin Iso-Britannia on osallistunut yhteisellä joukkueella jokaiseen
nykyaikaiseen olympialaiseen. Nykyisin se lähettää kesäolympialaisiin noin 300,
ja talviolympialaisiin 30–50 urheilijaa. Lontoo on isännnöinyt olympialaisia
vuosina 1908, 1948 ja 2012. Mitaleita britit ovat saaneet satoja, ja maa on
pärjännyt erityisesti yleisurheilussa, tenniksessä, soudussa, purjehduksessa ja
taitoluistelussa. Viisissä perättäisissä olympiakisoissa kultaa voittanutta
soutajaa Steve Redgravea on kutsuttu Britannian suurimmaksi olympiaurheilijaksi.



https://fi.wikipedia.org/wiki/Sampi

Sampi oli aikaisemmin yleinen laajalti Länsi- ja Etelä-Euroopan rannikoilla,
mutta jäljellä on enää yksi kuteva kanta Ranskassa Gironde-joessa. Sitä
tavattiin Pohjanmeressä, Itämeressä, Englannin kanaalissa, Atlantin rannikolla,
Välimeressä Ródoksen länsipuolella ja Mustanmeren länsi- ja eteläosissa.

Sammet viettävät ainakin osan elämästään merivedessä, mutta ne tulevat kutemaan
jokiin. Koiraat lisääntyvät ensimmäisen kerran 10–12 vuoden ja naaraat 14–18
vuoden iässä. Sammet voivat elää jopa 40-vuotiaiksi.

Kansainvälinen luonnonsuojeluliitto luokittelee sammen äärimmäisen
uhanalaiseksi, koska siltä tunnetaan enää yksi populaatio ja sekin on
heikkenemään päin. Vuonna 2010 arvioitiin, että lajia on luonnossa jäljellä
20–750 sukukypsää yksilöä.

Ranskassa on käynnissä sammen in situ -suojeluohjelma, ja lajia suojellaan myös
ex situ Ranskassa ja Saksassa. Lajia istutettiin vuosina 1995 ja 2007–2009.
Vuonna 1995 istutetuista yksilöistä 3–5 prosenttia selviytyi.

Suomessa ja muualla Itämeren alueella alkuperäisenä tavatun ja 1900-luvulla
hävinneen sammen katsottiin myös aiemmin kuuluvan tähän lajiin. 2000-luvun alun
tutkimukset osoittivat, että täällä esiintynyt laji olikin sinisampi Acipenser
oxyrinchus, jonka päälevinneisyysalue on Pohjois-Amerikassa.



https://fi.wikipedia.org/wiki/Utaj%C3%A4rvi

Utajärvi on Suomen kunta, joka sijaitsee Pohjois-Pohjanmaan maakunnan itäosassa.
Kunnassa asuu 2 824 ihmistä ja sen pinta-ala on 1 736,70 km2, josta 65,69 km2 on
vesistöjä. Väestötiheys on 1,69 asukasta/km2. Utajärven naapurikunnat ovat
Muhos, Oulu, Pudasjärvi, Puolanka ja Vaala.

Utajärven korkeus merenpinnasta aseman kohdalla on 80,4 m. Maakunnan
pääkaupungin Oulun keskustaan on matkaa 56 kilometriä.

Utajärvellä on Ilmatieteen laitoksen säätutka. Suosittu rockin Suomen
mestaruuden vuonna 1982 voittanut rockyhtye 22-Pistepirkko on perustettu
Utajärvellä vuonna 1980. Utajärven kotiseutulaulu on Jokilaakson laulu.

Utajärvi on perinteinen maatalouspitäjä. Maatalouden sivuelinkeinoina on muun
muassa yrttien tuotanto ja jalostus mausteiksi, hunajan tuotanto, koti- ja
luomuleipomotoiminta sekä käsityöyrittäjyys. Kunnassa on myös matkailu- ja
majoitusalan yritystoimintaa. Viime vuosikymmeninä erityisesti mekaaninen
puunjalostus ja muovi- sekä elektroniikkateollisuus on lisääntynyt.
Metsärikkaassa pitäjässä on useita auto- ja metsäalan yrittäjiä. Lukuisat
turvesuot työllistävät konealan yrittäjiä.

Utajärvellä on ollut asutusta jo kivikaudella. Tunnettuja kivikautisia
asuinpaikkoja ovat mm. Kokkosaari, Honkalansaari, Niemelä ja Roinila. Ennen
seudulle saapuvia suomalaisia erämiehiä seudulla asuivat lappalaiset. Muistoksi
heistä on paikannimistöön jäänyt monia sanoja esimerkiksi Utajärvi ja Rokua.
Aluksi asutus keskittyi jokivarteen. Todennäköisesti jo 1500-luvun puolivälissä
asutus alkoi muuttua vakinaiseksi savolaisten ja pohjalaisten uudisasukkaiden
ansiosta. Vuosisadan lopulla venäläiset hävittivät lähes koko asutuksen.
Täyssinän rauhan jälkeen 1595 alkoi asutuksen laajentumisen kausi, jonka
katkaisivat mm. 1600-luvun suuret kuolonvuodet sekä isoviha.

Utajärvi kuului seurakunnallisesti aluksi Liminkaan, mutta liitettiin 1610 Oulun
seurakunnan Muhoksen kappeliin. Vuonna 1766 Utajärvestä muodostettiin Muhoksen
kappeli. Kunnan perustamisvuodeksi katsotaan vuosi 1865 ja omaksi seurakunnaksi
Utajärvi erotettiin 1886.

Oulun ja Utajärven välistä ratayhteyttä ryhdyttiin suunnittelemaan vuonna 1918.
Rataa alettiin rakentaa vuonna 1926 ja junaliikenne Oulusta Muhokselle alkoi
vuonna 1927 sekä Utajärvelle vuonna 1928. Vaalaan saakka liikennöinti alkoi
1929. Toiseen maailmansotaan asti Utajärvi oli maatalousvaltainen pitäjä.
Oulujoen valjastamisen myötä elinkeino muuttui, nykyisin yli puolet
utajärvisistä saavat elantonsa pääasiassa palveluammateissa. Utajärvelle on
rakennettu kaksi vesivoimalaitosta. Ne ovat Utasen voimalaitos, joka valmistui
1956 ja Ala-Utoksen voimalaitoksella energiantuotanto alkoi 1957.

Utajärven asukasluku oli suurimmillaan 1950-luvulla, jolloin Oulujoen koskien
rakentaminen oli käynnissä. Vuonna 1952 kunnassa oli jo 8627 asukasta. Tämän
jälkeen asukasluku alkoi vähentyä, sillä 1954 Vaalan ja Yli-Niskan alueet
liitettiin silloiseen Säräisniemen kuntaan (nykyiseen Vaalaan), ja vuosikymmenen
lopulla alkoi voimakas poismuutto. Väestön väheneminen pysähtyi vasta 1980-luvun
alussa, jolloin asukkaita oli vajaat 3800. Pikkuhiljaa asukasmäärä alkoi
uudelleen laskea ja nykyisin Utajärvellä on reilut 3 000 asukasta.

Ennen vanhaan Utajärven kuntaa halkova Oulujoki oli tärkeä kulkureitti
matkustavaisille, tervalle ja muulle kauppatavaralle, se tarjosi myös kalaa
pöytään sekä elannon koskenlaskijoiden ammattikunnalle. Joki on valjastettu
1940- ja 1950-luvuilla. Vuoteen 1949 saakka joki ylitettiin "roomulla" tai
lossilla, jota kuljetti roomari. Nykyisin roomun paikalla on silta. Vielä
tänäänkin Oulujoki on komea ja ylväs joki, joka tarjoaa mahdollisuuksia
kalastukseen ja monenlaiseen virkistyskäyttöön. Kiiminkijoki kunnan
pohjois-osassa sen sijaan on edelleen vapaa joki koskineen.

Utajärvi jakautuu luonnonmaisemiltaan kahteen osaan. Kunnan eteläosaa
hallitsevat Oulujoen laakso, Rokuan mahtava muodostuma ja laajat suot.
Pohjoisosat ovat ns. Kainuun nevalakeuteen kuuluvaa lampien elävöittämää metsä-
ja suoseutua, jota halkovat Kiiminkijoen latvareitit.

Kallioperä on pääasiassa graniittia sekä kiillegneissiä ja -liuskeita. Naamajoen
tienoilla on kalkkikiviesiintymiä ja pohjoisosassa myös migmatiittia ja
graniittigneissiä. Maaperä on pohjoista moreenia. Etelässä Oulujoen varsilla on
laajoja hiekka- ja hietakerrostumia. Paikoin hiekka on niin hienoa, että tuuli
pystyy sitä kuljettamaan. Komeimmillaan muodostumat ovat Rokuan alueella, jossa
on suuria dyynejä, rantavalleja, hiekkakankaita ja syviä suppakuoppia. Maasto on
varsin tasaista lukuun ottamatta Rokuan aluetta, Rokuan korkein kohouman
Pookivaara kohoaa yli 70 metriä ympäröivältä suolakeudelta. Oulujoen
koillispuolella maasto nousee loivasti kohti pohjoista ja itää. Korkeimpia
vaaroja ovat Iso Palovaara ja Hevosvaara. Utajärvi on runsassoista seutua.
Niittysuon, Tolkansuon, Säippäsuon ja Kivisuon alueille on muodostettu
soidensuojelualue.

Oulujoen ja Kiiminkijoen lisäksi kuntaa halkovat useat pienemmät joet, kuten
Naamanjoki, Piltunginjoki, Potkunjoki, Sanginjoki ja Utosjoki. Kunnan alueella
on useita järviä, muun muassa Ahmasjärvi, Iso Olvasjärvi, Piltunginjärvi,
Puokiojärvi, Saari-Sorsua, Sanginjärvi sekä Särkijärvi, joka tuli kuuluisaksi
tilapäisestä kuivattamisestaan. Utajärvi -niminen järvi, jonka Oulujokeen
rakennetun Utasen voimalaitoksen alakanava halkaisi 1956, on kuntataajamasta
hieman kaakkoon.

Valtatie 22 ja Oulu–Kontiomäki -rautatie sivuavat Utajärven kuntakeskusta. VR:n
henkilöjunat pysähtyvät Utajärven asemalla. Seututie 837 johtaa Utajärven
keskustasta Puolangalle. Yhdystie 8300 alkaa Oulusta ja tulee Oulujoen
pohjoispuolta Utajärvelle, jatkuu Keski-Niskaan, missä yhtyy Valtatie 22:een.
Lähin lentokenttä on Oulunsalossa. Paikallisliikenteestä vastaa kunnan
järjestämä paikallislinja, jota ajetaan yhdellä bussilla. Bussipysäkkien lisäksi
kyytiin pääsee muualtakin reitin varrelta ja liikuntaesteiset bussi hakee
kotiovelta, kun sen tilaa puhelimitse edellisenä päivänä. Kirkonkylällä on
Matkahuollon palvelupiste.

Ahmas, Alakylä, Ala-Naama, Ala-Niska, Autio, Juorkuna, Järvikylä, Kangaskylä,
Kemilä, Kivijärvi, Kormunkylä, Marttisjärvi, Murronkylä, Naamankylä, Niska,
Ojakylä, Potku, Sanginkylä, Sipolankylä, Sotka (Sotkankylä), Särkijärvi,
Tervolankylä, Utanen, Ylisuvanto, Yli-Utos.

Sosiaali- ja perhetyönpalveluista vastaa sosiaali- ja perhetyönpalvelujen tiimi.
Tiimiin kuuluu kehitysvammapalvelujen tiimi, päivähoitopalvelujen tiimi ja
sosiaalityön solu. Terveyspalveluista vastaa terveyskeskus. Ruokapalveluista
vastaa ruokapalvelutiimi, joka tuottaa ruokapalveluja kunnan eri toimipisteille
ja tarjoaa mahdollisuuden työpaikkaruokailuun. Vanhuspalvelujen tiimi vastaa
vanhus- ja kotihoitopalveluista. Asuin- ja elinoloista vastaa
ympäristönvalvontapalvelujen tiimi, johon kuuluvat eläinlääkäri,
terveystarkastaja ja ympäristösihteeri. Tehtäviin kuuluvat eläinlääkintähuolto,
terveysvalvonta ja ympäristönsuojelu.

Utajärven kunnan sivistyspalveluista vastaa sivistyslautakunta, jonka toimialaan
kuuluvat opetuspalvelut, kirjasto, kulttuuripalvelut ja vapaa-aikapalvelut sekä
erilainen sivistystoimen alainen projektitoiminta.

Utajärvellä on yksi peruskoulu 0-9 vuosiluokille ja yksi lukio. Lisäksi kunta on
järjestänyt kansalaisopistopalveluita ostopalveluina Muhokselta. Vuodesta 1987
alkaen kunnalla on ollut oma lasten ja nuorten kuvataidekoulu, jonka palvelut
ovat maksullisia.

Vuonna 2000 perustettiin vasite-tiimi, johon kuuluvat kirjaston,
nuorisopalveluiden, liikuntapalveluiden ja kulttuuripalveluiden henkilökunta.
Tiimi vastaa vapaan sivistystyön ja vapaa-ajanpalveluista.

Utajärvellä on sekä toiseen maailmansotaan että elinkeinoihin kuin myös
runonlaulantaan perustuvia muistomerkkejä: Sankarivainajien muistomerkki (1950),
Karjalaan jääneiden muistomerkki (1958), Roomari-patsas (1985), Veteraanikivi
(1991), Merilän suvun koskenlaskijoiden muistomerkki (2000) ja Runonlaulajien
muistomerkki (2003).

Vuoden Roomari on kunniakuntalainen, joka on utajärvinen ja kunnostautunut
paikallisen kulttuurin, taiteen tai kotiseututyön parissa. Aiemmin Roomari
valittiin kansanäänestyksellä, mutta vuodesta 2007 lähtien kuntalaiset, mukaan
lukien ulkopaikkakuntalaisetkin, ovat saaneet tehdä ehdotuksia.

Kolmijäseninen raati suorittaa valinnan. Raatiin kuuluvat sivistyslautakunnan
puheenjohtaja, kulttuuritoimen viranhaltija sekä heidän kunakin vuonna raatiin
kutsumansa henkilö. Tämä kolmas jäsen siis vaihtuu vuosittain. Roomari
julkistetaan syksyllä, viime vuosina tämä on tapahtunut itsenäisyyspäivän
juhlassa. Roomari on valittu vuodesta 1993 alkaen, mutta vuosina 1999 ja 2003
äänet hajosivat niin, ettei ketään voitu katsoa tulleen valituksi.

Kunnan jokaisessa kyläkeskuksessa on valaistu latu. Lisäksi Rokualla on
poolisopimusten avulla ylläpidettyä latua noin 70 kilometriä. Muita
liikuntapaikkoja ovat:

Kunnassa on useampia kalastuspaikkoja halukkaille. Näitä ovat Suojärven kodat,
Alakylän laavut, Partiokämpän varaustuvat, Valkeisjärven kalastuspaikat ja
Kurimon kalastuspaikat. Erämaavaellusreitti Kivijärven kinttupolku johtaa Sotkan
kylästä Oulun Ylikiimingin Ylivuoton kylään. Vapaana virtaava Kiiminkijoki sopii
vesivaellusreitiksi melojille.



https://fi.wikipedia.org/wiki/Vaala

Vaala (vuoteen 1954 Säräisniemi) on Suomen kunta, joka sijaitsee
Pohjois-Pohjanmaan maakunnan itäosassa. Kunnassa asuu 3 043 ihmistä ja sen
pinta-ala on 1 764,03 km², josta 461,92 km² on vesistöjä. Väestötiheys on 2,34
asukasta/km². Vaalan naapurikunnat ovat Kajaani, Liminka, Muhos, Paltamo,
Puolanka, Siikalatva ja Utajärvi. Kunnan suurimpia työnantajia on Pelson
vankila, jossa on 140–145lähde? työpaikkaa.

Oulujoki alkaa Vaalan keskustan länsipuolelta. Puolet maan viidenneksi
suurimmasta järvestä, Oulujärvestä, sijaitsee Vaalassa. Järvessä oleva
Manamansalon saari on nykyisin voimakas matkailukeskittymä. Rokuan
kansallispuisto sijaitsee kunnan länsiosassa. Entisestä kuntakeskuksesta
Säräisniemeltä löytyvät vanha Säräisniemen kirkko ja Säräisniemen
kotiseutumuseo.

Vaalan seutu on Kainuun vanhimpia asuinalueita. Kivikautisia asuinpaikkoja on
löydetty mm. Järvikylän ja Nimisjärven alueelta. Säräisniemen Sillankorvan
asuinpaikan löydöt ovat antaneet nimen eräälle kampakeramiikan ryhmälle,
Säräisniemen keramiikalle.

Alue asutettiin vakinaisesti 1500-luvun puolimaissa. Asutuksen etenemistä
hidastivat 1500-luvun lopun sodat ja kylät alkoivat kasvaa vasta Täyssinän
rauhan jälkeen 1595. Maanviljelys edistyi 1600-luvulla nopeasti ja vähitellen
myös tervanpoltto alkoi yleistyä. 1700- ja 1800-luvulla taloudellinen kehitys
oli vakaata. Uutta viljelyalaa saatiin mm. soita kuivaamalla. Karjatalouden
kehitystä nopeutti 1904 perustettu Veneheiton osuusmeijeri.

Seutu kuului aluksi Paltamon seurakuntaan. Vuonna 1779 Säräisniemi perustettiin
Paltamon kappeliksi ja omaksi seurakunnaksi se erotettiin 1864. Säräisnimen
puukirkon rakensi Jaakko Suonperä 1779–1781. Vuonna 1865 perustettiin
Säräisniemen pitäjä. Vuonna 1907 Säräisniemeen kuuluneet Saaresmäki ja Vuolijoki
muodostivat yhdessä Vuottolahden kylän kanssa Vuolijoen seurakunnan. Vuonna 1954
liitettiin Niskan kylä Utajärveltä. Samana vuonna Vaalan kylä tuli uuden kunnan
keskukseksi, jolloin myös kunnan ja seurakunnan viralliseksi nimeksi tuli Vaala.
Seurakunnan pääkirkko valmistui kunnan keskustaan 1961.

Vaalan asukasluku kasvoi 1900-luvun alkupuolella nopeasti. Vuonna 1920 asukkaita
oli 3 495 ja 1960 jo 7 493. 1960-luvulla väestönkehitys kääntyi laskuun, ja se
pysähtyi hetkeksi vasta 1980-luvulla. Vuonna 1985 asukkaita oli 4 725. Kunnan
asukasluku kääntyi laskusuuntaan uudelleen 1990-luvulla ja vuonna 2011 asukkaita
oli 3 360.

Aiemmin Kainuun maakuntaan kuulunut Vaalan kunta siirtyi osaksi
Pohjois-Pohjanmaan maakuntaa vuoden 2016 alusta lukien kunnan hakemuksesta 5.
helmikuuta 2015 tehdyllä valtioneuvoston päätöksellä.

Vaala on maisemiltaan loivasti kumpuilevaa metsää ja suomaata, jolle antavat
vaihtelua Oulujärvi ja Oulujoki.

Kallioperä on pääasiassa graniittia ja graniittigneissiä. Yleisimmät maalajit
ovat moreeni ja hiekka, jotka ovat kuitenkin laajoilla alueilla turpeen
peitossa. Kunnan länsiosaa hallitsee Rokua, joka jäätikköjokien, aallokon ja
tuulen toiminnan tuloksena syntynyt muodostumakompleksi. Oulujoen eteläpuolelta
saapuva harjujakso kaartuu Rokuan kautta Säräisniemelle ja edelleen Manamansalon
saarelle. Korkeuserot ovat Vaalan alueella vähäiset, sillä maanpinnan
keskimääräinen korkeus on vain 100–150 metriä. Rokuan korkeimmat kohoumat kunnan
puolella yltävät runsaaseen 180 metriin. Suot peittävät noin puolet kunnan
maa-alasta. Soista on laajin naapurikuntienkin alueelle ulottuva Pelson suo.
Rumalan ja Kuvajan suoalue kuuluu Siikalatvan puolelle ulottuvaan
soidensuojelualueeseen.

Kunnan kaakkois- ja itäosien maisemaa hallitsee Oulujärvi, jonka suurimpia
Vaalan alueelle jääviä selkiä ovat Niskanselkä, Haiskinselkä, Ykspistonselkä ja
Laiskanselkä. Suurimpia saaria Manamansalo ja Kuostonsaari. Tärkein joki
Vaalankurkusta alkava Oulujoki. Oulujokeen yhtyy koillisesta Kutujoki, jonka
suurimpia latvajärvi on Otermanjärvi ja Paatinjärvi. Rokuanjärven vedet
virtaavat Rokuanojaa myöten Siikajoen sivujokeen Neittävänjokeen.

Vaalan kirkonkylä sijaitsee Oulu–Kontiomäki-rautatien varrella ja valtatien 22
välittömässä läheisyydessä. Puolangalle ja Kestilään johtava seututie 800
risteää valtatien kanssa keskustaajaman koillispuolella, ja jatkuu luoteeseen ja
lounaaseen aluksi pitkin Oulujärven länsirantaa. Toisin kuin muissa valtatien 22
varrella sijaitsevissa kuntakeskuksissa, valtatien liikenne ei kulje Vaalassa
keskustaajaman lävitse.

Valtatietä 22 kulkevat linja-autovuorot pysähtyvät valtatien varressa
Matkahuolto-pisteenä toimivalla ABC-huoltoasemalla sekä keskustaajamassa
linja-autoasemalla. Pikavuoroyhteyksiä on Ouluun, Kajaanin kautta Joensuuhun ja
Kajaanin sekä Kuopion kautta Helsinkiin.

Vaalan rautatieasemalla pysähtyvät kaikki Iisalmi–Oulu-reittiä kulkevat VR:n
henkilöjunat. Junat kulkevat Oulun kautta Rovaniemelle sekä Kajaanin ja
Pieksämäen kautta Kouvolaan, josta on yhteys Helsinkiin.

Aiemmin myös Oulujärvi sekä Oulujoki olivat merkittäviä liikenneväyliä.
Koskenlaskijasuvun omistaman Lamminahon talon pihapiiri 1800-luvun alkupuolen
päärakennuksineen, monine muine rakennuksineen ja irtaimistoineen kuvastaa
Oulujokea tervaveneiden ja matkailijoidenkin reittinä.

Vaalassa toimii evankelisluterilainen Vaalan seurakunta. Kirkon sisäisistä
herätysliikkeistä paikkakunnalla toimii herännäisyys sekä
vanhoillislestadiolaisuus, jolla on paikkakunnalla Vaalan rauhanyhdistys. Muita
kirkkokuntia edustaa helluntaiherätykseen kuuluva Vaalan helluntaiseurakunta.



https://fi.wikipedia.org/wiki/Lohtaja

Lohtaja (ruots. Lochteå) on entinen Suomen kunta, joka sijaitsi
Keski-Pohjanmaahan kuuluvassa Kokkolan seutukunnassa, Länsi-Suomen läänissä.
Lohtajan, Kälviän ja Ullavan valtuustot päättivät kuntaliitoksesta Kokkolan
kanssa 3.12.2007, ja liitos astui voimaan 1.1.2009. Uuden kaupungin nimeksi tuli
Kokkola, ja sillä on yli 45 000 asukasta. Kunnassa asui ennen lakkautusta 2 791
ihmistä, ja sen pinta-ala oli 807,95 km2, josta 517,2 km2 oli merialueita ja
2,18 km2 sisävesiä. Väestötiheys oli 9,67 asukasta/km2.

Lohtaja tunnetaan ennen kaikkea Vattajanniemellä sijaitsevasta laajasta
lentohiekka-alueesta ja sen hiekkarannasta, josta tosin suurin osa on
puolustusvoimien käytössä harjoitus- ja ampuma-alueena. Alueen säilyttämiseksi
siviilikäytössä on perustettu yhdistys Pro Vattaja. Niemen kärjessä lyhyen
pengertien päässä on Ohtakarin saari, missä sijaitsee vanha kalastajakylä
kalastusmuseoineen, kalasatama, nykyään näkötornina toimiva pooki, vanha
jatulintarha sekä Suomen Luterilaisen Evankeliumiyhdistyksen ylläpitämä
leirikeskus. Saaressa kävijöiden rituaaleihin kuuluu kiven heittäminen
leirikeskuksen alueella sijaitsevaan kivikasaan.

Lohtajan Viirretjoelta, Alaviirteeltä löytyi vuonna 1930 noin 70 cm pitkä
mammutin reisiluun pala, joka on arvioitu yli 24 000 vuoden ikäiseksi.

Lohtajan museomäelle rakennettiin vuonna 2009 vanhan mallin mukainen
harkkohytti, joka otettiin käyttöön ensi kerran vuonna 2013.



https://fi.wikipedia.org/wiki/Yhdysvallat

Amerikan yhdysvallat (engl. United States of America, lyh. USA) eli Yhdysvallat
on pääosin Pohjois-Amerikan keskiosassa sijaitseva perustuslaillinen
liittovaltio, joka koostuu 50 osavaltiosta ja yhdestä liittovaltion
hallinnollisesta piirikunnasta sekä useista erillisalueista. Se on väkiluvultaan
maailman kolmanneksi suurin maa. Maapinta-alaltaan Yhdysvallat on maailman
neljänneksi suurin maa, mutta vesialueet mukaan luettuna Yhdysvallat on
pinta-alaltaan maailman kolmanneksi suurin maa. USA:n markkinahintainen
bruttokansantuote on maailman suurin ja maan ostovoima-BKT on Kiinan jälkeen
maailman toiseksi suurin. Yhdysvaltain väestö on etnisesti ja sosiaalisesti
varsin monimuotoinen maahan suuntautuneen laajan maahanmuuton vuoksi.

Yhdysvallat on tasavalta ja liittovaltio. Kolmetoista Britannian siirtokuntaa
perustivat liittovaltion 1700-luvun lopussa. Itsenäisyysjulistus annettiin 4.
heinäkuuta 1776 ja maa tunnustettiin vapaussodan jälkeen vuonna 1783.
Yhdysvaltain perustuslaki otettiin käyttöön 1787. Seuraavan vuosisadan aikana
maa laajeni, mutta osavaltioiden erimielisyydet ajoivat maan sisällissotaan,
joka käytiin vuosina 1861–1865. Toisen maailmansodan voittajavaltiona
Yhdysvalloista tuli sotilaallisesti johtava länsimaa. 1990-luvulla
Neuvostoliiton hajoamisen jälkeen Yhdysvalloista tuli maailman ainoa supervalta.

Yhdysvaltain kokonaispinta-ala on 9 826 630 km², mistä maata on 9 161 923 km² ja
vettä 664 707 km². (Pinta-alaan lasketaan mukaan Yhdysvaltain "manneralue" ja
Alaska sekä Havaiji.) Se on pinta-alaltaan maailman kolmanneksi suurin valtio.

Mantereen sisäosia hallitsee laaja tasankoalue, joka ulottuu Meksikonlahdelta
Kanadan rajalle ja sieltä Alaskaan. Se jaetaan kolmeen osaan: Atlantin ja
Meksikonlahden rannikkotasankoihin, sisämaan Suuriin tasankoihin ja Kanadan
kilpeen. Suuri tasanko levittäytyy Kalliovuorten itäpuolella suunnilleen
manteren puolivälissä. Sen koillispuolella on Keskilänneksi tai
Maissivyöhykkeeksi kutsuttu alue, jonka maaperä ja ilmasto ovat suotuisia
maanviljelylle, etenkin maissin kasvatukselle.

Idässä Appalakkien vuorijono kulkee pohjois-eteläsuunnassa lähes koko
Yhdysvaltojen poikki ja erottaa itärannikon sisämaan tasangosta. Lännessä Suuret
tasangot päättyvät Kalliovuoriin, jotka muodostavat suuren osan läntisestä
Yhdysvalloista. Vuoristo ulottuu pohjoisessa Kanadaan ja etelässä lähes
Meksikoon asti. Keskiosassa Kalliovuoret muodostavat suuria
pohjois-eteläsuuntaisia jonoja, joiden huiput kohoavat kahteen kilometriin.
Pohjoisessa on yksittäisiä huippuja, jotka jatkuvat Alaskaan asti. Eteläisin
osa, Coloradon laakio, on sedimenttikivien muodostama ylänköalue kilometrin
verran tasankojen yläpuolella. Sitä halkovat monet rotkot, kuten Grand Canyon,
hiekkaerämaat ja vulkaaniset huiput.

Manner-Yhdysvaltain länsirannikko on osa Tyynenmeren tulirengasta, jolla
esiintyy voimasta tektonista ja vulkaanista toimintaa ja 81 prosenttia maailman
maanjäristyksistä. Maanjäristykset voivat aiheuttaa suurta tuhoa, kuten San
Franciscon maanjäristys 1906 tai Pitkäperjantain maanjäristys 1964 lähellä
Anchoragea.

Kanadan kilven alueella jääkauden muokkaamaa maisemaa pilkkovat lukuista järvet;
Minnesotan osavaltiota kutsutaan kymmenen tuhannen järven maaksi. Suuret järvet
Yhdysvaltojen ja Kanadan rajalla muodostavat maailman suurimman makeavetisen
vesistön. Yhdysvaltain pisimmät joet ovat Missouri ja Mississippi, joilla on
myös laajimmat valuma-alueet, mutta suurin virtaama on Saint Lawrencessa sekä
Ohio- ja Columbiajoissa Suurten järvien alueella.

Yhdysvaltojen suurella, maantieteellisesti monimuotoisella alueella esiintyvät
lähes kaikki ilmastotyypit. Manneralueellakin koetaan ajoittain olosuhteita,
jotka ovat yhtä kuumia kuin tropiikin aavikot tai yhtä kylmiä kuin napa-alueet.
Sää voi myös muuttua nopeasti ja rajusti kaikkina vuodenaikoina.

Suurin osa Yhdysvalloista sijaitsee keskileveysasteiden liikkuvien
matalapaineiden reitillä. Ne tuovat rintamineen sateita ja nopeita
lämpötilanmuutoksia etenkin maan koillisosaan. Polaaririntaman aaltoilujen
mukaan Keskilännen tasangoille virtaa vuoroin arktista tai polaarista ilmamassaa
pohjoisesta tai trooppista massaa Karibialta ja Meksikonlahdelta. Sen vuoksi
talvella ja keväällä lämpötila voi muuttua yli 20 astetta muutamassa tunnissa.
Tyynenmeren rannikolla ja muualla Kalliovuorten länsipuolella säänvaihtelut ja
vuodenaikojen erot ovat paljon pienempiä.

Rajuimpia sääilmiöitä ovat hurrikaanit, joita tulee sekä Atlantilta että
Tyynenmeren puolelta. Hurrikaaneja esiintyy kesäkuusta joulukuuhun, eniten elo-
ja syyskuussa. Tuhoisia hurrikaaneja ovat olleet esimerkiksi Galveston vuonna
1900, Betsy vuonna 1952, Andrew vuonna 1992 ja Katrina vuonna 2005.

Paljon pienempiä, mutta myös tuhoisia ovat tornadot, joita esiintyy eniten
Floridassa ja Suurten tasankojen alueella, jota kutsutaan nimellä Tornado Alley.
Se ulottuu Texasin pohjoisosista Kansasiin ja itään Tennesseehen.

Yhdysvaltojen alue voidaan jakaa karkeasti kolmeen osaan kasvillisuuden
perusteella: metsä-, ruohikko- ja pensasalueeseen. Metsät ovat alkujaan
peittäneet maan itärannikon, länsirannikon keski- ja pohjoisosat, lännen
ylänköalueet ja leveän vyöhykkeen maan pohjoisosassa. Ruohikko peitti maan
sisäosat, missä sademäärä ei riitä metsän kasvuun, ja länsiosan sisämaassa oli
pensaikkoa. Ihminen on vaikuttanut kasvillisuuteen suuresti. Esimerkiksi maan
kaakkoisosassa luontaiset sekametsät ovat väistyneet taloudellisesti
tuottavampien havumetsien tieltä, ja tasankojen ja preerian ruohokasvit ovat
suurelta osin eurooppalaista alkuperää. Lähes 60 prosenttia maa-alueesta
(Alaskaa lukuun ottamatta) on menettänyt pääosan alkuperäisestä
kasvillisuudestaan.

Eläimistö on monipuolinen, ja sen näyttävimpiä lajeja ovat valkopäämerikotka,
hirvi, myskihärkä, karibu, ahma, biisoni, harmaakarhu, puuma ja susi.
Yhdysvaltojen manneralueella elää noin 460 matelija- ja sammakkoeläinlajia,
joihin kuuluu alligaattoreita, kilpikonnia, liskoja, käärmeitä, sammakoita ja
konnia. Lintuja on tavattu yli 800 lajia.

Yhdysvalloissa on 21 Unescon maailmanperintökohdetta. Niistä kaksitoista on
suojeltu luontoarvojen takia, kuten Evergladesin, Yellowstonen ja Yosemiten
kansallispuistot. Maassa on kaikkiaan 397 kansallispuistoa, joita hallinnoi
National Park Service. Monet suojelualueet ovat kuitenkin liian pieniä, jotta
luonnon monimuotoisuus säilyisi. Asutuksen leviäminen, kaivostoiminta ja
öljynporaus pienentävät monien lajien elintilaa.

Ennen eurooppalaisten tuloa Pohjois-Amerikkaa asuttivat intiaanit, joiden
esivanhemmat olivat vaeltaneet sinne Beringinsalmen kautta vähintään 12 000
vuotta, mahdollisesti jopa 40 000 vuotta sitten. Intiaanit jakautuivat
kulttuurillisesti ja kielellisesti yli 300 heimoon. Heimot harjoittivat
biisonien, hirvien ja peurojen metsästystä. Myös maanviljelyä, kalastusta ja
keräilyä harjoitettiin olosuhteiden salliessa.

1500-luvun alussa eurooppalaiset alkoivat tutkia nykyistä Yhdysvaltain aluetta.
Espanjalaiset perustivat nykyisen Yhdysvaltain alueen ensimmäiset siirtokunnat:
Pensacolan 1559, Fort Carolinen 1564 ja St. Augustinen 1565.

Järjestelmällinen siirtolaisuus Pohjois-Amerikkaan alkoi, kun Englannin kuningas
Jaakko I perusti 1606 Lontoon ja Plymouthin kauppakomppaniat. Britit perustivat
1607 nykyiseen Virginiaan Jamestownin siirtokunnan. Mayflower-laivalla
Englannista lähteneet, uskonnollista vainoa paenneet siirtolaiset (engl.
pilgrims, ”pyhiinvaeltajat”) perustivat Plymouthin siirtokunnan nykyiseen
Massachusettsiin. Paikalliset intiaanit auttoivat heitä selviytymään ja
opettivat elintärkeän maissinviljelyn taidon.

Vuonna 1626 hollantilaiset perustivat Uuden Amsterdamin kaupungin (nykyinen New
York) Hudsonjoen suulle ja Orangen siirtokunnan joen yläjuoksulle. Englanti
valtasi Hollannin siirtokunnat 1644. Ranskalaiset tutkivat ja asuttivat Suurten
järvien aluetta ja Mississippin vartta. Ranska menetti siirtomaansa
Pohjois-Amerikassa seitsenvuotisessa sodassa 1763.

Vuonna 1760 Yhdysvalloissa oli 1 500 000 eurooppalaista, ja heidän määränsä
kasvoi nopeasti. Englanti kiristi siirtokuntien verotusta. Siirtokuntien mukaan
Britannialla ei ollut oikeutta verottaa siirtokuntia ilman näiden edustusta
parlamentissa. Vastalauseena siirtokuntalaiset heittivät niin sanotuilla
Bostonin teekutsuilla 1773 tullista vapautetun teelastin mereen.

Yhdysvallat julistautui itsenäiseksi 4. heinäkuuta 1776, mistä seurasi pitkä
vapaussota Britanniaa vastaan. Itsenäisyystaistelujen johtajia olivat George
Washington, Sam Adams, Benjamin Franklin, Patrick Henry, John Adams ja Thomas
Jefferson. Franklinin neuvottelema liittosopimus Ranskan kanssa toi lisävoimia
amerikkalaisille. Sota päättyi 1781, kun britit antautuivat Yorktownissa.

Yhdysvalloissa oli aluksi kolmetoista osavaltiota, jotka liittoutuivat vuonna
1781 konfederaatioartikloilla. Artiklat toimivat pohjana vuoden 1787
perustuslaille, jota täydennettiin vuonna 1791 kymmenellä ensimmäisellä
lisäyksellä, joka tunnetaan nimellä Bill of Rights. Maan ensimmäinen presidentti
oli George Washington.

Vuonna 1823 Monroen oppina tunnettu julistus kongressille vaati, että Euroopan
valtiot pitäytyvät Amerikan mantereiden asioiden ulkopuolella ja vastaavasti
Yhdysvallat ei puutu Vanhan maailman asioihin.

Vuoteen 1848 mennessä Yhdysvaltain alue lähes kolminkertaistui. Uusille alueille
siirtyi uudisasukkaita, ja vuosina 1837–1839 kymmeniätuhansia intiaaneja
pakkosiirrettiin Mississippijoen länsipuolelle. Vuonna 1848 Kaliforniasta
löydettiin kultaa, ja alueelle alkoi suuri kultaryntäys.

Vuodesta 1619 alkaen Pohjois-Amerikkaan oli rahdattu orjiksi yli kymmenen
miljoonaa afrikkalaista. Orjuus oli 1800-luvulla Yhdysvaltojen suurimpia
sisäisiä kiistakysymyksiä. Lisäksi kiistoja aiheutti osavaltioiden ja
liittovaltion suhde. Andrew Jacksonin presidenttikausilla muodostui kolme
erilaista talousaluetta: kaupan ja teollisuuden pohjoinen, maanviljelijöiden
länsi ja puuvillaplantaasien etelä. Sisäpolitiikassa pohjoinen ja länsi olivat
yleensä liitossa.

Ristiriidat johtivat Yhdysvaltain sisällissotaan 1861. Sodan voittivat pohjoiset
osavaltiot, jotka estivät eteläisten osavaltioiden irtautumisen Yhdysvalloista.
Orjuus lakkautettiin ja lähes neljä miljoonaa orjaa vapautettiin.

Sisällissodan jälkeen Yhdysvaltoihin alkoi virrata yhä enemmän maahanmuuttajia.
He työskentelivät teollisuudessa tai siirtyivät uudisasukkaiksi maan läntiseen
osaan. Kehittyvän kapitalismin nurjana puolena ilmenivät suuryhtiöiden
monopolien hyväksikäyttö, suuret tuloerot ja kaupunkien slummit.

Lännessä oli ristiriitoja valkoisten uudisasukkaiden ja intiaanien sekä
pientilallisten ja suurkarjankasvattajien välillä, ja rajaseudun vähäisen
lainvalvonnan takia syntyi käsite ”villi länsi”. Kun Yhdysvallat voitti sodan
Espanjaa vastaan vuonna 1898, Puerto Rico, Guam ja Filippiinit siirtyivät
Yhdysvalloille.

Ensimmäisessä maailmansodassa Yhdysvallat oli aluksi puolueeton, mutta liittyi
ympärysvaltoihin huhtikuussa 1917. Taloudellisesti maa oli aikaisemmin ollut
velkaa muille, mutta sodan vuoksi tilanne kääntyi toisinpäin. Myös
kulttuurisesti Yhdysvallat astui maailmanvalloituksen tielle, ja sen hegemonia
säilyi 1960-luvulle asti.

Yhdysvaltojen talous kasvoi 1920-luvulla, mutta vuoden 1929 pörssiromahduksen
jälkeen alkoi 1930-luvun lama. Vuonna 1932 presidentti Franklin Roosevelt
aloitti New Deal -suunnitelmansa, jolla hallitus osallistui talouteen laman
lieventämiseksi.

Yhdysvallat liittyi toiseen maailmansotaan liittoutuneiden puolelle joulukuussa
1941, kun Japani hyökkäsi Pearl Harborin laivastotukikohtaan. Sodan lopulla
Yhdysvallat pommitti Hiroshimaa ja Nagasakia ydinaseilla. Toinen maailmansota
oli kallis ja siinä kaatui puoli miljoonaa amerikkalaista. Sota kuitenkin
paransi Yhdysvaltain taloudellista asemaa, kun maan teollisuus kasvoi ja
teknologiaa kehitettiin, ja sodan päättyessä Yhdysvalloissa oli yli puolet
maailman teollisuustuotannosta. Vuonna 1945 perustettiin Yhdistyneet
kansakunnat, jonka päämaja sijoitettiin New Yorkiin.

Toisen maailmansodan jälkeen alkoi kylmä sota, jossa olivat vastakkain kaksi
suurvaltaa: Neuvostoliitto ja sitä tukevat kommunistiset maat ja Yhdysvallat ja
sitä tukevat kapitalistiset maat. Yhdysvallat osallistui Korean sotaan 1950–1953
ja Vietnamin sotaan 1964–1975. Lisäksi maa tuki Sikojenlahden
maihinnousuyritystä Kuubaan ja oli mukana Kuuban ohjuskriisissä. Neuvostoliittoa
vastaan käytiin myös avaruuskilpaa. Presidentti Kennedy asetti Yhdysvaltain
tavoitteeksi miehitetyn kuulennon, jonka teki Apollo 11 vuonna 1969.

Toisen maailmansodan jälkeen Yhdysvallat kaupungistui ja koki voimakkaan
talouskasvun kauden. Kansalaisoikeusliike pyrki saamaan kaikille maan asukkaille
kansalaisoikeudet ja lisäämään tasa-arvoa. Se taisteli erityisesti tummaihoisiin
kohdistuvaa rasismia kohtaan. Taloudellisesti Yhdysvallat sukelsi 1970-luvulla
stagflaatioon, joka huipentui presidentti Carterin kauden inflaatioon ja
suurtyöttömyyteen. Presidentti Reaganin kaudella aloitettu liberalisointi
aloitti uuden kasvun. Kylmä sota päättyi Neuvostoliiton hajoamiseen 1991.

1990-luvulla Yhdysvallat kävi Persianlahden sodan. Presidentti Clintonin
kaudella Yhdysvallat koki maan historian suurimman taloudellisen kasvun, johon
vaikuttivat digitaalinen vallankumous ja internetin luomat uudet
toimintamahdollisuudet.

Vuonna 2001 syyskuun 11. päivän iskujen jälkeen presidentti George W. Bush
julisti terrorismin vastaisen sodan ja Yhdysvallat hyökkäsi Afganistaniin.
Vuonna 2003 Yhdysvallat hyökkäsi Irakiin ja syrjäytti diktaattori Saddam
Husseinin.

Vuonna 2008 Yhdysvaltojen talous romahti, mikä aloitti maailmanlaajuisen
taantuman. Taloudelliset ongelmat jatkuivat presidentti Obaman kaudella.

Vuonna 2014 Yhdysvaltojen talous oli elpynyt suurimmilta osin. Yhdysvallat solmi
heinäkuussa 2015 Kuuban kanssa diplomaattisuhteet 54 vuoden tauon jälkeen.

Yhdysvallat on perustuslaillinen liittotasavalta, jonka hallinto määritellään
perustuslaissa. Yhdysvallat koostuu osavaltioista, joita on nykyään 50.
Osavaltioilla on rajoitettu itsehallinto, mutta liittovaltion laki ylittää
osavaltioiden lait. Osavaltiot vastaavat muun muassa terveyspalveluista ja
rikoslaista ja myöntävät kansalaisille erilaisia lupia, kuten ajokortin.
Yhdysvaltain perustuslaki noudattaa vallan kolmijako-oppia, joten liittovaltion
hallinnossa on erotettu lainsäädäntö-, toimeenpano- ja tuomiovalta.

Liittovaltion lainsäädäntövaltaa pitää kongressi. Se on kaksikamarinen ja
koostuu edustajainhuoneesta ja senaatista. Edustajainhuoneeseen kuuluu 435
jäsentä, ja sen kausi on kaksi vuotta. Senaatin kausi on kuusi vuotta, ja
kolmasosa senaatin jäsenistä valitaan joka toinen vuosi kuusivuotiskaudelle.

Toimeenpanovalta on presidentillä ja hänen hallinnollaan, joten presidentin
asema liittovaltion johdossa on vahva. Presidentin toimikausi on nelivuotinen,
ja hänet valitsevat osavaltioista valitut 538 valitsijamiestä. Presidenttinä on
toiminut Donald Trump vuodesta 2017. Presidentti voi veto-oikeudellaan estää
kongressin hyväksymän lain voimaantulon, mutta riittävän yksimielinen kongressi
voi kahden kolmasosan enemmistöllä kumota presidentin veton, jolloin laki tulee
voimaan vetosta huolimatta.

Tuomiovallan korkein, lakia tulkitseva elin on korkein oikeus, jossa on yhdeksän
tuomaria. Yhdysvalloissa on käytössä tapaoikeus, joten ennakkotapaukset ja
lakien tulkinnat ovat tärkeässä asemassa. Oikeuslaitos vastaa myös perustuslain
tulkinnasta.

Yhdysvallat jaetaan 50 osavaltioon ja yhteen kongressin alaiseen piirikuntaan,
Washington DC:hen. Yhdysvaltoihin kuuluu lisäksi territorioita Karibianmerellä
ja Tyynellämerellä. Niistä Puerto Ricolla ja Pohjois-Mariaaneilla on laajempi
itsehallintosopimus Yhdysvaltain kanssa.

Yhdysvaltain osavaltioilla on oma perustuslaki, hallitus ja lait. Eri
osavaltioiden välillä on usein suuria eroja esimerkiksi omistusoikeuden,
rikoslain, tuomioistuimien, terveydenhuollon ja koulutuksen suhteen. Osavaltion
korkein vaaleilla valittu viranomainen on kuvernööri. Jokaisessa osavaltiossa on
myös parlamentti, joka Nebraskaa lukuun ottamatta on kaksikamarinen.
Osavaltioilla on oikeus säätää itse lakinsa, kunhan ne eivät riko liittovaltion
perustuslakia. Korkein oikeus voi kumota osavaltioiden tai liittovaltion lakeja,
jos ne rajoittavat ihmisten tai osavaltioiden perustuslaillisia vapauksia.

Osavaltiot jakaantuvat piirikuntiin, joilla on omat valtuustonsa. Piirikuntia on
3 141. Ne huolehtivat esimerkiksi infrastruktuurista, poliisi- ja
pelastustoimesta sekä terveydenhuollosta. Kaupungit on pääasiassa muodostettu
piirikuntien sisälle, ja niillä on omat hallintoelimensä. Jotkut kaupungit,
kuten San Francisco ja Denver, ovat kasvaessaan yhdistyneet piirikuntaansa.
Suuret kaupungit, kuten New York, Atlanta, Chicago, Dallas ja Houston, saattavat
levittäytyä useamman piirikunnan alueelle. Piirikuntien ja kaupunkien roolit
vaihtelevat eri osavaltioissa ja alueilla, sillä perustuslaki sallii
osavaltioiden järjestää paikallishallinnon kunkin alueen erityispiirteisiin
soveltuvalla tavalla.

Intiaaniheimoilla on joitakin suvereeneja oikeuksia. Niillä on itsenäinen
hallinto liittovaltion alaisuudessa, mutta yleensä osavaltioiden vaikutuksen
ulkopuolella. Heimojen kansalaisuus ja äänioikeus on yleensä rajattu vain
alkuperäisten heimojen jälkeläisille, mutta heimot voivat määrätä
jäsenyysvaatimukset vapaasti.

Yhdysvalloissa on kaksi pääpuoluetta, republikaanit ja demokraatit. Useimmissa
osavaltioissa on käytössä brittiläisissä maissa tyypillinen enemmistövaalitapa.
Pääpuolueiden lisäksi itsenäiset ehdokkaat sekä muut puolueet, kuten vihreä
puolue ja libertaaripuolue ovat keränneet äänestäjiä etenkin paikallisvaaleissa,
mutta liittovaltion tasolla lähes kaikki kuvernöörit, senaattorit ja
kongressiedustajat kuuluvat jompaankumpaan pääpuoleeseen. Vuonna 2012 ainoat
poikkeukset ovat sitoutumattomat senaattorit Bernie Sanders ja Joe Lieberman.

Yhdysvaltojen pääpuolueet ovat poliittisesti hajanaisempia kuin eurooppalaiset
vastineensa – niitä voi pitää lähinnä vaaleja varten rakennettuina
”sateenvarjo-organisaatioina” vailla yhteistä ohjelmaa ja yhteistä aatetta.
Perinteisesti kuitenkin demokraatit ovat liberaalimpia ja republikaanit
konservatiivimpia. Puolueet kuitenkin eroavat toisistaan selvästi
sosiaalikysymyksissä, jotka nousevat tärkeiksi etenkin presidentinvaaleissa.
Näitä ovat kanta aborttiin, homojen oikeuksiin, aseiden omistamisen rajoituksiin
ja kuolemanrangaistukseen.

Yhdysvalloissa järjestetään liittovaltio-, osavaltio- ja paikallistason
äänestyksiä jatkuvasti ja edustajien lisäksi äänestyslipuissa kysytään yleensä
lukuisia muita kysymyksiä. Vuoden 2010 vaaleissa oli 37 osavaltiossa yhteensä
160 lisäkysymystä, joiden aiheet vaihtelivat marihuanan käytöstä aborttiin ja
tuloverotukseen.

Vaikka Yhdysvaltojen perustuslaki erottaa valtion ja kirkon toisistaan, valtaosa
amerikkalaisista haluaa johtajiensa olevan tunnustuksellisia kristittyjä. Vuonna
2004 tehdyn haastattelun mukaan 72 % vastaajista sanoi, että presidentillä pitää
olla uskonnollinen vakaumus, mutta 65 %:n mielestä kirkon ei pitäisi asettua
yhdenkään ehdokkaan puolelle. Kun presidentti Obama ei maininnut Jumalaa
kiitospäivän puheessa, media ja yleisö reagoivat voimakkaasti. Presidentin
puheet loppuvat aina sanoihin ”God Bless You” (suom. Jumalan siunausta).

Yhdysvaltojen taloudellinen, poliittinen ja sotilaallinen vaikutus on suuri,
joten maan ulkopolitiikkaa seurataan tarkkaan ja siitä kiistellään paljon ympäri
maailmaa. Yhdysvalloilla on yksi maailman laajimmista kansainvälisistä
suhdeverkostoista: lähes jokaisessa maassa on Yhdysvaltain edustusto ja näillä
puolestaan oma edustustonsa Washingtonissa. Erään mielipidekyselyn mukaan
amerikkalaisten mielestä heidän lähimmät liittolaisensa ovat Britannia, Kanada,
Australia, Israel ja Japani.

Yhdysvallat on perustajajäsen useissa kansainvälisissä järjestöissä, kuten
Yhdistyneissä kansakunnissa, G8-ryhmässä, Kansainvälisessä valuuttarahastossa,
Natossa ja Tyynenmeren puolustusliitossa ANZUSissa. Yhdysvallat isännöi
Yhdistyneiden kansakuntien päämajaa, joka toimii kansainvälisellä alueella New
Yorkissa.

Vuonna 2006 Yhdysvallat antoi kehitysapua 23,5 miljardia dollaria.
Absoluuttisesti apu oli suurempi kuin millään muulla valtiolla, mutta
suhteellisesti teollisuusmaiden pienimpiä, vain 0,18 % bruttokansantulosta. Kun
yksityishenkilöiden lähettämä kehitysapu lasketaan mukaan, Yhdysvallat lähetti
kehitysapuna peräti 192 miljardia dollaria, mikä oli bruttokansantuloon
suhteutettuna kuudenneksi eniten maailmassa.

Yhdysvaltain asevoimat koostuvat maavoimista, laivastosta, ilmavoimista ja
merijalkaväestä. Asevoimia hallinnoi puolustusministeriö. Rannikkovartiostosta
vastaa kotimaan turvallisuuden virasto Department of Homeland Security, mutta se
siirtyy laivaston hallintoon sodan aikana.

Yhdysvaltain asevoimien budjetti vuonna 2010 oli 419,3 miljardia dollaria, ja
niiden palveluksessa oli kaikkiaan yli kolme miljoonaa henkeä. Kansalliskaartin
joukot käsittävät noin puolet armeijan taistelujoukoista ja kolmanneksen sen
huoltojoukoista. Kansalliskaartin joukot osallistuvat koulutukseen kaksi viikkoa
vuodessa ja sitoutuvat työskentelemään puolustusvoimille tarpeen vaatiessa.

Yhdysvaltain puolustusvoimilla on yhteistyösopimuksia useiden maiden kanssa, ja
ne ovat vahvasti läsnä muun muassa Tyynenmeren saarilla, Japanissa,
Etelä-Koreassa, Taiwanissa, Afganistanissa, Irakissa, Saksassa ja Atlantilla.
Yhdysvalloilla on yhteensä 702 sotilastukikohtaa 132 eri maassa ja kaikilla
mantereilla paitsi Etelämantereella. Yhdysvalloilla on toiseksi eniten
ydinaseita Venäjän jälkeen ja sillä on ydinasejakosopimukset Euroopan maiden,
kuten Saksan ja Alankomaiden kanssa.

Yhdysvaltain puolustusmenot ovat maailman suurimmat ja täysin omassa
kokoluokassaan. Niiden osuus kansantuotteesta on neljä prosenttia. Yhdysvallat
on myös huomattava aseiden viejä. Maan osuus maailman virallisesta asekaupasta
oli vuonna 2008 kongressin selvityksen mukaan noin 68 prosenttia. Yhdysvaltain
aseteollisuuden tärkeimpiä asiakkaita olivat Arabiemiraatit, Afganistan,
Saudi-Arabia, Taiwan ja Egypti.

Yhdysvalloissa on enemmän vankilaväestöä suhteessa väkilukuun kuin missään
muussa maassa. Vuonna 2013 maassa oli noin 2,3 miljoonaa vankia, noin 0,91
prosenttia maan aikuisväestöstä. Vankilaväestön määrä on nelinkertaistunut
vuodesta 1980, ja vankeinhoitoon käytettävät menot ovat kasvaneet
kolminkertaisesti verrattuna julkiseen koulutukseen käytettäviin menoihin.
Kuitenkin vuonna 2013 vain 478 vankia sadastatuhannesta oli istumassa yli vuoden
tuomiota. Maan korkea vankiluku johtuu laajalti ankaroituneista rangaistuksista
ja kasvaneesta huumerikollisuudesta. Osavaltioiden vankiluvuissa on suuria
eroja: vuonna 2013 Yhdysvaltain osavaltioista Louisianassa oli eniten (1,42 %
aikuisväestöstä) ja Mainessa vähiten (0,35 % aikuisväestöstä) vankeja suhteessa
väkilukuun.

Useimmissa Yhdysvaltain osavaltioissa käytetään yhä kuolemanrangaistusta.
Yhdysvallat on ainoita länsimaita, joissa yhä teloitetaan ihmisiä. Eniten
kuolemanrangaistuksia määrätään etelävaltioissa, varsinkin Texasissa.
Kuolemantuomion käyttö ei Yhdysvalloissa ole kuitenkaan väkilukuun suhteutettuna
erityisen yleistä: vuosien 1976–2010 välillä Yhdysvalloissa toimeenpantiin 1 268
teloitusta, ja vuonna 2010 teloitettiin yhteensä 46 tuomittua.

Yhdysvaltojen markkinahintainen kansantalous, noin 17 biljoonaa dollaria vuonna
2014, on maailman suurin. Ostovoimalla mitattuna Yhdysvallat on maailman
toiseksi suurin talous heti Kiinan jälkeen. Sen osuus maailmantaloudesta oli
vuonna 2014 noin 18 prosenttia. Maa on 3. sijalla YK:n inhimillisen kehityksen
indeksin mukaan ja sen bruttokansantuote henkeä kohti on maailman korkeimpia.
Yhdysvaltain dollari on yleisin kansainvälisessä taloudessa käytetty
rahayksikkö. Sen korkotasoa ohjaa 1913 perustettu itsenäinen keskuspankki
Federal Reserve System. Vuoden 2011 loppupuolella 62:ta prosenttia maailman
valuuttavarannoista säilytettiin Yhdysvaltain dollareissa.

Yhdysvaltain suuria luonnonvaroja alettiin hyödyntää voimaperäisesti
1800-luvulla. Maahanmuutto takasi työvoiman saannin ja kasvavat
kotimaanmarkkinat. Yhdysvaltoihin kertyi suuria pääomia, joita sijoitettiin
runsaasti ulkomaille. Yhdysvaltalaiset suuryhtiöt nousivat merkittäviksi
toimijoiksi useiden maiden talouselämässä.

Yhdysvaltain tärkein sektori on palvelusektori, joka työllistää noin kolme
neljäsosaa työvoimasta. Maatalous tuottaa 1,2 % bruttokansantuotteesta, ja
yhdessä metsä- ja kalatalouden kanssa se työllistää 0,7 % työvoimasta.
Maatalouden pääasialliset viljelykasvit ovat maissi, vehnä, hedelmät ja
vihannekset sekä puuvilla. Karjatalous keskittyy ennen kaikkea Kansasin, Iowan,
Nebraskan ja Teksasin osavaltioihin. Vuonna 2010 koko Yhdysvalloissa
teurastettiin 33 miljoonaa nautaa, lähes miljoona vasikkaa, 114 miljoonaa sikaa
ja 2,5 miljoonaa lammasta. Myös maitokarjaa, vuohia ja biisoneita kasvatetaan.
Ammattikalastajat toimivat sekä Atlantin että Tyynenmeren puolella. Tärkeimpiä
saaliskaloja ovat turska, ahvenet, lohikalat, kampelakalat ja pienet sillikalat.

Yhdysvalloissa on noin kolme miljoonaa neliökilometriä metsää. Maan itäosassa on
enimmäkseen yksityisten omistamaa lehtimetsää, kun taas länsiosassa havumetsät
ja julkinen omistus ovat tyypillisempiä.

Yhdysvaltain alueella on esimerkiksi kulta-, öljy-, kivihiili- ja
uraaniesiintymiä. Sen kivihiilivarat ovat yli neljänneksen koko maailman
kivihiilivarannosta. Merkittävimmät teollisuustuotteet ovat kemikaalit,
transistorit, lentokoneet, autot ja autojen osat, tietokoneet,
tietoliikennevälineet ja lääkkeet. Yhdysvaltain kauppatase on ollut negatiivinen
1960-luvulta asti. Tärkeimmät vientimaat 2010 olivat Kanada (19 %), Meksiko,
Kiina ja Japani. Tuonti oli suurinta Kiinasta (19,5 %), Kanadasta, Meksikosta,
Japanista ja Saksasta.

Vuonna 2010 Yhdysvalloissa kävi noin 60 miljoonaa vierailijaa ja se oli maailman
toiseksi suosituin turistikohde.

Vuonna 2012 yleisin ammattiryhmä oli toimistotyöt joita teki 16 % työvoimasta,
toiseksi yleisin myyntityöt (11 % työvoimasta). Yleisimmät yksittäiset ammatit
olivat vähittäiskaupan myyjä ja kassatoimihenkilö.

Yhdysvalloissa on verrattain vapaat työmarkkinat. Työttömyys oli ennen vuoden
2008 taantumaa pitkään pysynyt noin viidessä prosentissa, mutta sen jälkeen se
on ollut noin yhdeksän prosenttia. Ansiosidonnainen työttömyyskorvaus vaihtelee
eri osavaltioissa noin 100 eurosta korkeintaan 1 400 euroon kuukaudessa
bruttona. Korvausta maksetaan enintään kymmenestä viikosta puoleen vuotta.

Syrjintä on Yhdysvalloissa tiukasti kielletty, mutta juuri muita
lainsäädännöllisiä irtisanomisesteitä ei ole. Vuonna 2000 yksityissektorin
työntekijöistä 7,2 % oli liittynyt ammattiyhdistyksiin. Maassa on kymmeniä
miljoonia laillisia ja laittomia maahanmuuttajia erityisesti Meksikosta,
Väli-Amerikasta ja Aasiasta. Noin puoli miljoonaa eurooppalaista tutkijaa on
muuttanut Yhdysvaltoihin ja vain murto-osa suunnittelee takaisin palaamista.

Liittovaltio, osavaltio ja paikallishallitukset kuluttavat noin 24 %
kansantuotteesta. Yhdysvalloissa on liittovaltion tulovero sekä muutaman
prosentin osavaltio- ja paikallistuloveroja. Alimmat tuloluokat eivät nykyään
maksa lainkaan tuloveroja. Yritysverotus on Yhdysvalloissa hieman korkeampaa
kuin OECD-maissa keskimäärin. Yhdysvalloissa ei ole arvonlisäveroa, mutta
osavaltiot saattavat kerätä muutamien prosenttien myyntiveroa. Postimyynnissä ja
Internetissä tapahtuvassa osavaltioiden rajojen ylittävässä kaupassa myynnit
ovat toistaiseksi vapaita myyntiverosta. Osavaltio- ja paikallistasolla on
omaisuus- ja kiinteistöveroja.

Kansainvälisen työjärjestön mukaan Yhdysvalloissa on maailman toiseksi korkein
tuottavuus työtuntia kohti.

Vuonna 2005 keskivuosipalkka vaihteli Yhdysvalloissa koulutuksen mukaan niin,
että pelkän high schoolin käyneiden keskipalkka oli noin 32 000 dollaria ja
tohtorikoulutettujen 79 000 dollaria. Maassa on melko suuret tuloerot. Vuonna
2007 niitä mittaava gini-kerroin oli 45, mikä on maailman 41. suurin, Bulgarian
ja Kamerunin välissä. Kotitalouksien tulot vaihtelevat huomattavasti myös
alueittain, amerikkalaisen mittapuun mukaan köyhästä Mississippistä rikkaaseen
Marylandiin. Vuonna 2011 köyhiä oli koko väestöstä yli 15 %, eli 46 miljoonaa
henkilöä. Köyhyys on tässä määritelty tietyn perhekoosta riippuvan,
kuluttajahintaindeksillä vuosittain korjatun tulorajan mukaan.

Yhdysvalloissa on 10–12 miljoonaa laitonta maahanmuuttajaa, jotka tulevat
köyhistä maista kuten Meksikosta. Globalisaation vastainen liike on vaatinut
liittovaltiota puuttumaan siihen, että työpaikat siirtyvät Yhdysvaltojen korkean
palkkatason vuoksi esimerkiksi Eurooppaan tai Aasiaan. Toisaalta on huomautettu,
että uusia työpaikkoja on syntynyt koko ajan ja köyhien maiden lisäksi myös
amerikkalaiset hyötyvät muuttoliikkeestä.

Auto on vaikuttanut merkittävästi Yhdysvaltain kaupungistumiseen ja se on
useimpien pääasiallinen kulkuneuvo. Liittovaltio alkoi jo 1930-luvulla
suunnitella moottoritiejärjestelmää, joka yhdistäisi eri osavaltioiden
tärkeimmät kaupungit. Interstate Highway -järjestelmän ensimmäiset tieosuudet
rakennettiin 1940-luvulla, mutta koko verkosto valmistui vasta 2000-luvun
alussa. Järjestelmän pisin tie, Interstate 90 Seattlestä Bostoniin, on 4 860
kilometriä pitkä. Ajoluvan myöntämisperusteet vaihtelevat osavaltioittain.
Toisaalla ajokortti-ikä on 16, toisaalla 18 vuotta, ja joissakin osavaltioissa
ajo-opetuksen voi aloittaa jo 14-vuotiaana.

Rautateitä Yhdysvalloissa on 240 000 kilometriä. Niitä käytetään pääasiassa
rahtiliikenteeseen ja henkilöliikennettä on asukaslukuun nähden varsin vähän.
Pitkän matkan matkustajaliikennettä hoitaa Amtrak, ja monissa suurissa
kaupungeissa on lisäksi lähijunaliikennettä. Pitkän matkan linja-autoyhtiöistä
tunnetuin on Greyhound. New Yorkin metro on yksi maailman käytetyimmistä
maanalaisista liikenneverkostoista.

Matkustajamäärillä mitattuna maailman 30:stä vilkkaimmasta lentoasemasta 17 on
Yhdysvalloissa. Maailman vilkkain lentoasema on Hartsfield-Jackson Atlantassa.
Rahtimäärillä mitattuna maailman 30:stä vilkkaimmasta lentokentästä 11 on
Yhdysvalloissa, mukaan lukien maailman toiseksi vilkkain Memphisin
kansainvälinen lentoasema. Kaikkiaan Yhdysvalloissa on 15 079 lentokenttää,
enemmän kuin missään muussa maailman valtiossa.

Yhdysvaltojen kauppalaivastoon kuuluu 418 alusta, ja lisäksi yli 700 muihin
maihin rekisteröityä alusta on yhdysvaltalaisessa omistuksessa. Suurimmat
rahtisatamat ovat Baton Rouge, Corpus Christi ja Houston. Vilkkain
risteilyalusten lähtöpaikka on Miami.

Yhdysvalloissa on vaikutettu pitkään tieteen kehitykseen. Thomas Edison kehitti
muun muassa hehkulampun ja on yksi eniten patentteja saaneista ihmisistä.
Amerikan keksintösäätiön luettelossa suurista amerikkalaisista keksijöistä ja
keksinnöistä ovat muun muassa Alexander Graham Bell (puhelin), Samuel Morse
(lennätin), Henry Ford (liukuhihna), Robert Fulton (höyrylaiva), Jonas Salk
(poliorokote) ja Wrightin veljekset (lentokone). Myös monet muualta tulleet
tutkijat, kuten Albert Einstein ja Kurt Gödel ovat luoneet olennaisen osan
urastaan Yhdysvalloissa.

Yhdysvallat kulutti 2000-luvun alkupuolella bruttokansantuotteestaan
tutkimukseen ja kehitykseen 2,7 %, mikä oli enemmän kuin Kiinassa tai Euroopassa
keskimäärin, mutta vähemmän kuin Japanissa tai Pohjoismaissa. EU on kirimässä
kiinni Yhdysvaltojen etumatkaa sekä rahoituksen että tulosten osalta.

Amerikkalaiset ovat saaneet eniten Nobel-palkintoja luonnontieteissä toisesta
maailmansodasta lähtien, erityisesti fysiikan ja lääketieteen palkintoja.
Yhdysvallat on ollut myös avaruustutkimuksen johtavia maita, ja Neil Armstrong
astui ensimmäisenä ihmisenä kuun pinnalle Apollo 11 -lennolla heinäkuussa 1969.
Human Genome Project-projekti on ollut tärkeä askel kohti monien sairauksien,
kuten syövän ja Alzheimerin taudin parantamista.

Yhdysvalloissa arvioitiin tammikuussa 2015 olevan noin 320,2 miljoonaa asukasta.
Väestönkasvu oli 0,71 % vuonna 2013. Asukasluvun kehitystä on kuvailtu hitaaksi,
mutta poikkeuksen muodostavat toisen maailmansodan jälkeen syntyneet suuret
ikäluokat. Yhdysvaltain väkiluku ylitti sadan miljoonan rajan vuonna 1915.
Kahden sadan miljoonan raja ylittyi 1967 ja kolmen sadan miljoonan raja
lokakuussa 2006. Yhdysvaltain väkiluku yli kolminkertaistui 1900-luvulla.
Kalifornia ohitti New Yorkin runsasväkisimpänä osavaltiona 1960-luvulla.

Yhdysvalloissa vakituisesti asuvat ihmiset määrittelevät itse väestönlaskennan
yhteydessä, mihin etniseen ryhmään kuuluvat. Väestönlaskentavirasto luokittelee
ihmiset heidän ilmoitustensa perusteella kuuteen eri "päärotuun" (race):
valkoiset (caucasian), afroamerikkalaiset, intiaanit ja eskimot, aasialaiset,
Tyynenmeren saarten alkuperäisasukkaat ja viimeisenä luokkana ”jokin muu rotu”.
Latinoihin (Hispanic) luetaan rotuun katsomatta henkilöt, joiden juuret ovat
espanjankielisessä kulttuurissa. Latinotaustaisia ihmisiä on yli viidennes
Kalifornian, Texasin, Arizonan, Nevadan, Floridan ja Coloradon osavaltioiden
asukkaista.

Yhdysvaltain perustuslaki suojelee kaikkia uskontoja ja erottaa valtion
uskonnosta. Moni varhain Pohjois-Amerikkaan muuttaneista siirtolaisista
pakenikin Euroopan uskonnollisia vainoja. Esimerkiksi vuonna 1620 yli sata
puritaania lähti Englannista Mayflower-laivalla ja perusti Uuden-Englannin
ensimmäisen pysyvän siirtokunnan, Plymouthin kaupungin. Pohjois-Amerikkaan on
paettu uskonnollisia ja etnisiä vainoja myöhemminkin, esimerkkinä juutalaisten
joukkopako natsi-Saksasta. Myös Yhdysvaltojen sisällä on paettu uskonnollista
vainoa, esimerkiksi mormonit muuttivat Salt Lake Cityn seudulle, autiomaan
keskelle.

Vuonna 2014 tehdyn tutkimuksen mukaan Yhdysvaltain väestöstä 46,5 % on
protestantteja, 20,8 % katolilaisia, 1,6 % mormoneja, 0,8 % Jehovan todistajia,
0,5 % ortodokseja, 0,4 % muita kristittyjä, 5,9 % muita uskontoja ja 22,8 %
uskontokuntiin kuulumattomia.

Yhdysvalloilla ei ole virallista kieltä, vaan osavaltiot saavat päättää
kielestään vapaasti. Maassa on ajoittain keskusteltu englannin kielen
virallistamisesta, mutta ehdotukset ovat kohdanneet vastustusta eivätkä
kongressialoitteet ole menneet läpi.

Suurin osa Yhdysvaltain asukkaista puhuu kotikielenään englantia.
Amerikanenglanti eroaa esimerkiksi brittienglannista sanastoltaan ja
korostukseltaan. Espanja on toiseksi puhutuin kieli Yhdysvalloissa. Sitä puhuvat
etenkin latinalaisesta Amerikasta tulleet siirtolaiset ja näiden jälkeläiset.
Yhdysvalloissa onkin viidenneksi eniten espanjankielisiä Meksikon, Kolumbian,
Espanjan ja Argentiinan jälkeen. Ranskaa puhutaan laajalti osissa Ranskan
entisiä siirtomaa-alueita, Mainessa ja Louisianassa, joissa se on englannin
ohella yhä käytössä osavaltioiden de facto virallisena kielenä. Kiinan puhujia
on noin kaksi miljoonaa ja muita yli miljoonan puhujan kieliä ovat saksa,
vietnam ja tagalog.

Ethnologue-kirjan mukaan Yhdysvalloissa on 176 elävää kieltä. Alkuperäisväestö
ei useinkaan enää puhu heimonsa alkuperäistä kieltä. Navajon puhujia on eniten,
vuonna 1990 heitä oli 149 000. Yli kymmenentuhannen puhujan intiaanikieliä ovat
läntinen apašši, cherokee, chocktaw ja dakota.

Yhdysvalloissa on useita merkittäviä kaupunkeja, joista New York, Los Angeles ja
Chicago ovat niin sanottuja alfa-luokan maailmankaupunkeja. Suurkaupunkeja
hallitsevat ruutuasemakaavaan rakennetut pilvenpiirtäjäkeskustat.

Yhdysvaltain valtiollisen lääketiedeakatemian Institute of Medicinen mukaan
Yhdysvallat on ainoa vauras teollisuusmaa, jolla ei ole yleistä, kaikille
kansalaisille saatavilla olevaa terveydenhoitojärjestelmää. Yhdysvaltain
väestöstä noin 85 % on jonkin sairausvakuutuksen piirissä. Noin 60 prosentilla
sairausvakuutus on työnantajan tarjoama. Lisäksi esimerkiksi eläkeläisillä
(Medicare) ja lapsilla (Medicaid) on liittovaltion tai osavaltion rahoittama
sairausvakuutus. Noin 46 miljoonalla ihmisellä eli 15 % väestöstä, ei ole
sairausvakuutusta. Sairaalat ovat lain mukaan velvollisia hoitamaan kaikki
hätätapaukset, mutta akuutin hengenvaaran poistuttua hoitovelvoite lakkaa.

Vuonna 2004 julkinen sektori rahoitti terveydenhuollon kustannuksista 44 %,
yksityiset vakuutukset 36 % ja potilasmaksut 15 %. Yhdysvalloissa käytetään
terveydenhuoltoon enemmän rahaa kuin missään muualla sekä absoluuttisesti että
suhteessa bruttokansantuotteeseen tai asukaslukuun. Terveydenhuoltoa on silti
pidetty melko tehottomana. Toisaalta Yhdysvallat on johtava maa
biolääketieteellisessä tutkimuksessa ja käytti siihen väkilukuun suhteutettuna
kolme kertaa enemmän rahaa kuin Eurooppa vuonna 2004.

Maailman terveysjärjestön vuonna 2004 tekemän selvityksen mukaan Yhdysvalloissa
käytetään alkoholia 8,5 litraa aikuista kohti, mikä on suunnilleen saman verran
kuin Kanadassa, Argentiinassa ja Thaimaassa. Vuonna 2007 tehdyn selvityksen
mukaan 74 % yhdysvaltalaisista oli ylipainoisia (painoindeksi yli 25). Luku on
maailman yhdeksänneksi korkein; Yhdysvaltojen edellä on vain joukko Tyynenmeren
saarivaltioita ja Kuwait.

Yhdysvalloissa koulutus on pääosin osavaltioiden vastuulla. Koulumainen opetus
alkaa esikoulun jälkeen ja jaetaan kolmeen vaiheeseen: alakoulu, keskikoulu ja
high school. Koulutukseen liittyvät lait ja vaatimukset vaihtelevat
osavaltioittain huomattavasti, mutta koulujen aloitusikä on yleisimmin kuusi
vuotta. High school kattaa koululuokat 7–12 tai 8–12, ja se jaetaan joskus
kahteen osaan. Vuoden 2009 PISA-vertailussa yhdysvaltalaiset opiskelijat olivat
lukutaidossa ja luonnontieteissä lähellä OECD-maiden keskitasoa, mutta
menestyivät matematiikassa selvästi keskiarvoa heikommin.

Vuonna 2009 julkisissa kouluissa oli 49,4 miljoonaa oppilasta ja
yksityiskouluissa 4,7 miljoonaa. 68 % yksityiskouluista oli uskonnollisesti
suuntautuneita. Vuonna 2007 kotiopetuksessa oli 1,5 miljoonaa koululaista, mitä
vanhemmat perustelivat tyytymättömyydellä koulun uskonnolliseen ja moraaliseen
arvomaailmaan, ympäristöön tai opetuksen tasoon.

Korkeakoulut ovat Yhdysvalloissa joko julkisia tai yksityisiä. Noin 70 %
korkea-asteen opiskelijoista käy julkisia kouluja. Lukuvuosi julkisessa
nelivuotisessa korkeakoulussa maksaa keskimäärin 15 000 dollaria, mutta
yksityisessä kaupallisessa korkeakoulussa hinta voi olla kaksinkertainen.
Useimmat päätoimiset opiskelijat saavat opintotukea, joka kattaa noin puolet
kuluista. Stipendejä voi saada paitsi opintomenestyksen, myös taiteellisen tai
urheilulahjakkuuden tai johonkin vähemmistöryhmään kuulumisen perusteella. Silti
monet vanhemmat säästävät lastensa korkeakouluopintoja varten vuosien ajan.

Enemmistö maailman parhaimmista yliopistoista on eri vertailujen mukaan
yhdysvaltalaisia. Kärkisijoilla ovat Harvardin, Berkeleyn ja Stanfordin
yliopistot.

Vuonna 2007 vähintään 18-vuotiaista yhdysvaltalaisista noin 58 prosenttia oli
avioliitossa, 6 prosenttia leskiä, 10 prosenttia eronneita ja 25 prosenttia ei
ollut ollut koskaan naimisissa.

Yhdysvalloissa tunnetaan käsite amerikkalainen unelma, ajatus maasta joka
tarjoaa yhtäläiset menestymisen mahdollisuudet jokaiselle hänen kykyjensä ja
saavutuksiensa mukaisesti, sosiaalisesta luokasta tai syntyperästä huolimatta.
Amerikkalaisen unelman juuret voidaan nähdä jo Yhdysvaltain perustuslaissa,
jonka mukaan kaikilla ihmisillä on yhtäläinen oikeus "vapauteen ja onnellisuuden
tavoitteluun".

Yhdysvaltojen kulttuurissa on huomattavia alueellisia eroja, vaikka sisäinen
muuttoliike on voimakasta. Maan koillisosa on tiheästi asuttua ja
kaupungistunutta. Keskilänsi on maanviljelysaluetta, ja alueen auto- ja
terästeollisuus on taantunut. Lännen avariin maisemiin liittyy kansallisia
myyttejä individualismista ja yksilön rajattomista mahdollisuuksista. Etelän
valtiot on yhdistetty orjuuteen ja mustan väestön kansalaisoikeustaisteluun,
mutta niitä leimaavat myös aurinkoinen ilmasto ja eläkeläisten yhteisöt.
Kalifornian ja maan lounaisosien erityispiirteitä ovat espanjankielinen
kulttuuri ja paikalliset ruokalajit.

Villin lännen historia rikollisineen, pyssysankareineen, intiaaneineen ja
karjapaimenineen on osa americanaa eli yhdysvaltalaista kansallisromantiikkaa.

Yhdysvaltojen musiikki on kehittynyt maahanmuuttajien musiikkiperinteiden
pohjalta, mikä on ominaista monikulttuuriselle maalle. Blues syntyi
etelävaltioiden orjien keskuudessa, kun afrikkalaisen ja eurooppalaisen musiikin
perinteet yhdistyivät. New Orleansissa syntyi 1900-luvun alussa jazz, jossa
yhdistyivät orjien laulut, ragtime ja eurooppalainen torvisoitto. Bluesiin
kehittyi rhythm and blues, joka yhdessä valkoisten country-musiikin kanssa
synnytti rock and rollin 1950-luvulla. Elvis Presleyn levyjä on myyty maailmassa
yli miljardi, enemmän kuin kenenkään muun. Yhdysvaltojen asema kevyessä
musiikissa on edelleen vahva, ja musiikin vienti on Yhdysvalloista maailman
kärkeä. Eniten American Music Award -palkintoja ovat saaneet Mariah Carey,
Whitney Houston, Michael Jackson, Eagles ja Janet Jackson.

Kun brittiläisen musiikkilehden asiantuntijat asettivat vuonna 2008 maailman
sinfoniaorkesterit paremmuusjärjestykseen, 15 parhaan joukossa oli kuusi
yhdysvaltalaista orkesteria: Chicagon, Clevelandin, Los Angelesin, Bostonin, New
Yorkin ja San Franciscon sinfoniaorkesterit. Yhdysvalloissa on 135 oopperataloa,
joista vanhin ja suurin on New Yorkissa sijaitsevat Metropolitan-ooppera.

New Yorkin Broadwaylla on 39 teatteria, joista jokaisessa on ainakin 500
paikkaa. Vuonna 2010 ne hankkivat yhteensä kymmenen miljardin dollarin tulot.

Yhdysvaltojen rooli elokuvan historiassa on merkittävä. Ranskalaisten Lumièren
veljesten ohella Thomas Edison kehitti varhaista tekniikkaa. 1920-luvulla suuret
amerikkalaiset elokuvatuotantoyhtiöt loivat pohjan varsinaiselle
elokuvateollisuudelle, Hollywoodista tuli elokuvan pääkaupunki ja äänielokuva
vakiinnutti asemansa. John Waynestä tuli 1940- ja 1950-luvulla kansallisen
itseluottamuksen vertauskuva. Marilyn Monroeta on sanottu maailman
tunnetuimmaksi filmitähdeksi. Walt Disneyn maailmankuulujen piirroselokuvien,
sarjakuvien ja näytelmäelokuvien ympärille on kasvanut kokonainen
mediaimperiumi. 2010-luvulla Yhdysvalloissa tuotetaan maailman kolmanneksi
eniten elokuvia Intian ja Nigerian jälkeen.

Yhdysvalloissa on tuotettu lukuisia maailmanlaajuisia menestyselokuvia, kuten
Tuulen viemää (1939), Tähtien sota (1977), Titanic (1997) ja Avatar (2009).
American Film Instituten vuonna 2007 valitsemat parhaat yhdysvaltalaiset
elokuvat ovat Citizen Kane (1941), Kummisetä (1972) ja Casablanca (1942).

1800-luvun taidemaalareista tunnetuin on Thomas Eakins, joka maalasi realistisia
sisä- ja ulkokuvia amerikkalaisesta arkielämästä. Eurooppalaista modernia
taidetta esiteltiin Yhdysvalloissa laajassa näyttelyssä, joka kiersi New
Yorkissa, Bostonissa ja Chicagossa vuonna 1913. Näyttely rohkaisi myös
yhdysvaltalaisia taiteilijoita, kuten Georgia O’Keeffeä, kokeilemaan uusia
muotoja. Toisen maailmansodan jälkeen Yhdysvalloissa syntyi uusia taidesuuntia,
kuten Jackson Pollockin ja Willem de Kooningin edustama abstrakti
ekspressionismi ja Andy Warholin pop-taide. Monet modernin arkkitehtuurin suuret
nimet ovat amerikkalaisia Frank Lloyd Wrightistä Frank Gehryyn.

New Yorkia pidetään Pariisin, Lontoon ja Milanon ohella yhtenä neljästä
muotimaailman pääkaupungista. Tunnettuja yhdysvaltalaisia muotitaloja ja
-suunnittelijoita ovat Vera Wang, Calvin Klein, Ralph Lauren ja Donna Karan.

Itsenäinen, eurooppalaisesta kirjallisuudesta erkaantunut amerikkalainen
kirjallisuus kehittyi 1700-luvulla ja 1800-luvun alussa. 1800-luvun
merkittävimpien kirjailijoiden joukossa olivat Edgar Allan Poe, James Fenimore
Cooper ja Herman Melville. Humoristista tyyliä kehitti Mark Twain, joka oli
ensimmäisiä itärannikon ulkopuolella syntyneitä suuria kirjailijoita. Myös
William Sydney Porter eli O. Henry oli kiinnostunut etäisten paikkojen elämästä
ja murteista.

1900-luvulla Yhdysvaltain kirjallisuuden merkitys osana maailmankirjallisuutta
kasvoi. Tällöin oli vallalla yhteiskunnallinen kirjallisuus, jota edustivat muun
muassa Theodore Dreiser, Jack London ja Upton Sinclair. Maailmansotien välisen
ajan huomattavimmat nimet olivat Ernest Hemingway ja William Faulkner, ja
1930-luvulla astui esiin John Steinbeck pula-ajan kuvauksillaan. Steinbeck,
Faulkner ja Hemingway olivat pitkään Yhdysvaltain kirjallisuuden keskeiset
hahmot, ja kaikki kolme saivat Nobelin kirjallisuuspalkinnon. Sotien jälkeen
näkyviä ovat olleet myös realismin edustajat, kuten Saul Bellow, J. D. Salinger
ja Truman Capote. Sotien jälkeen on noussut myös afroamerikkalaisten
kirjallisuus, jonka tunnetuimpiin nimiin lukeutuvat James Baldwin, Richard
Wright ja Ralph Ellison. 1970-luvulla alkoi postmoderni liike, jonka nimiin
kuuluvat muun muassa Paul Auster, Toni Morrison, Philip Roth ja Raymond Carver.

Ralph Waldo Emerson ja Henry Thoreau olivat amerikkalaisen filosofian
uranuurtajia. Sisällissodan jälkeen Charles S. Peirce, William James ja John
Dewey olivat johtajia pragmatismin kehittämisessä. 1900-luvulla Willard Van
Orman Quine ja Richard Rorty kehittivät analyyttistä filosofiaa.

Yhdysvaltalaisessa keittiössä sekoittuvat eri kansallisuuksien perinteet, ja
ruokalajit vaihtelevat osavaltioittainkin. Atlantin rannikolla syödään runsaasti
kaloja ja äyriäisiä, kun taas Texasin karjankasvattajat syövät mureaa lihaa.
Jambalaya on kotoisin New Orleansista. Erityisesti kiinalaiset ja italialaiset
siirtolaiset ovat kehittäneet uusia, amerikkalaisia versioita kotimaidensa
ruokalajeista.

Vuonna 2007 tehdyn laajan kyselytutkimuksen mukaan yhdysvaltalaiset kokivat
seuraavat ruokalajit erityisen amerikkalaisiksi: hampurilaiset, barbeque-ruoka,
leivitetyt rasvassa uppopaistetut kanapalat, makaroni-juustopaistos ja
omenapiirakka.

Liittovaltion tasolla on määritelty seuraavat kymmenen juhlapäivää. Ne ovat
yleisiä vapaapäiviä, ja jos ne osuvat viikonloppuun, työntekijät saavat
vastaavasti edellisen perjantain tai seuraavan maanantain vapaaksi.

Näiden kymmenen päivän lisäksi monilla uskonnollisilla ja etnisillä ryhmillä
sekä alueilla on omia juhlapäiviään.

Yhdysvaltain suosituimmat joukkuelajit ovat amerikkalainen jalkapallo, baseball
ja koripallo, jotka ovat kaikki myös syntyneet Yhdysvalloissa. Amerikkalainen
jalkapallo on näistä katsotuin. Amerikkalaisen jalkapallon mestaruusottelu,
Super Bowl on yksi Yhdysvaltain suurimmista tapahtumista. Suuri osa maailman
parhaiten palkatuista urheilijoista on yhdysvaltalaisten joukkuelajien pelaajia.
Joukkuelajien rinnalla NASCAR-autoilu on suosittua, ja se onkin amerikkalaisen
jalkapallon jälkeen toiseksi seuratuin laji televisiossa. Toinen suosittu
autourheilusarja on Indy Racing League, ja sen Indianapolis 500 -tapahtumaa on
ajettu vuodesta 1911.

Yhdysvallat toimii isäntänä myös muille huomattaville urheilutapahtumille muun
muassa golfissa ja tenniksessä (US Open). Uinti on maan menestyksekkäimpiä
lajeja. Kolme suosituinta lautailuharrastusta – lainelautailu, rullalautailu ja
lumilautailu – on luotu Yhdysvalloissa. Niistä järjestetään kansalliset
kilpailut ja niiden yhteyteen on syntynyt laaja alakulttuuri.

Yhdysvalloissa on isännöity kahdeksat olympiakisat. Maa on saanut
kesäolympialaisissa eniten mitaleja kautta aikojen ja talviolympialaisissa
toiseksi eniten. Uimari Michael Phelps on olympiahistorian eniten kultamitaleita
saavuttanut urheilija. Hänellä 23 kultaa ja yhteensä 28 mitalia.

Urheilulla on merkittävä asema myös yhdysvaltalaisissa yliopistoissa ja
collegessa. Vuosittain noin 126 000 urheilijaa saa joko täyden tai osittaisen
stipendein opiskeluja varten. Miesten suosituimmat yliopistolajit ovat
amerikkalainen jalkapallo, koripallo, yleisurheilu, baseball ja jalkapallo ja
naisten koripallo, yleisurheilu, lentopallo, softball ja jalkapallo.



https://fi.wikipedia.org/wiki/Sanni_(laulaja)

Sanni Mari Elina Kurkisuo (s. 26. toukokuuta 1993 Lohja) on suomalainen laulaja,
lauluntekijä ja näyttelijä. Musiikkiurallaan hän käyttää vain etunimeään. Hän on
julkaissut albumit Sotke mut (2013), Lelu (2015) ja Sanni (2016).

Sanni sanoittaa kappaleensa itse. Sävellykset kahdelle albumilleen hän on tehnyt
yhdessä tuottajansa Hank Solon kanssa.

Sanni Kurkisuo on kotoisin Lohjalta. Hänen äitinsä on ammatiltaan
yrittäjyysvalmentaja, isäpuoli päiväkodin johtaja ja isä sähköasentaja. Kurkisuo
oli musikaalinen jo nuorena. Hän aloitti viulunsoiton kuusivuotiaana ja oli jo
kuudennella luokalla mukana eri yhtyeissä. Myös hänen äitinsä lauloi
lohjalaisessa cover-rockbändissä Kurkisuon ollessa viisivuotias.

Vuonna 2001 kahdeksanvuotias Kurkisuo voitti Napero-Finlandia-satukilpailun.
Kilpailuun lähetettiin yli 3 000 satua, ja Kurkisuon satu Lintu, joka halusi
laulaa selviytyi voittajaksi.

Vuonna 2009 Kurkisuo sijoittui toiselle sijalle Ääni ja vimma
-musiikkikilpailussa Captor-yhtyeensä kanssa.

Kurkisuo muutti Lohjalta Helsinkiin 16-vuotiaana ja aloitti opiskelut
Sibelius-lukiossa, josta hän valmistui ylioppilaaksi keväällä 2012.

Vuonna 2012 Kurkisuo nähtiin pääosassa elokuvassa Miss Farkku-Suomi. Kurkisuo
näyttelee 70-luvulle sijoittuvassa elokuvassa oululaistyttö ”Pikeä”.

Kurkisuo laulaa vierailevana artistina Asteen vuonna 2012 julkaistulla
”Pumppaa”-kappaleella. Huhtikuussa 2013 julkaistiin Sannin esikoissingle,
”Prinsessoja ja astronautteja” Warner Music Finlandin kautta. Se nousi
parhaimmillaan Suomen virallisen singlelistan kolmannelle ja Latauslistan 12.
sijalle. Toinen single ”Jos mä oon oikee” julkaistiin 18. kesäkuuta 2013. Se
ylsi parhaimmillaan 19. sijalle Latauslistalla. Kolmas single julkaistiin
syyskuussa 2013 kappaleesta ”Me ei olla enää me”. Sannin esikoisalbumi Sotke mut
julkaistiin 20. syyskuuta 2013. Se nousi Suomen virallisen albumilistan
yhdeksännelle sijalle. Albumin tuotannosta vastaa kokonaan Smak-yhtyeen
kitaristinakin tunnettu Henri Salonen. Maaliskuussa 2014 Sanni palkittiin vuoden
2013 naissolistin Emma-palkinnolla.

Sanni julkaisi toisen studioalbuminsa Lelu 24. huhtikuuta 2015. Albumin
ensimmäinen single ”2080-luvulla” julkaistiin 13. helmikuuta 2015. Kappaleesta
kasvoi kevään aikana iso radiohitti, sillä se oli kahdentoista viikon ajan
Suomen soitetuin radiokappale. Toinen single ”Pojat” menestyi kuitenkin
huomattavasti huonommin, sillä se nousi vain yhdeksi viikoksi singlelistalle ja
radiolistalla sen paras sijoitus oli vain 68. Kolmas single ”Supernova”
puolestaan nousi jo toisella listaviikollaan sata soitetuinta radiokappaletta
sisältävällä radiolistalla 11:nneksi.

Syksyllä 2015 Sanni oli yksi Vain elämää -televisiosarjan neljännen
tuotantokauden artisteista.

Loppuvuodesta 2015 Sanni ilmoitti Instagram-tilillään aikovansa julkaista uutta
musiikkia alkuvuodesta 2016. Single ”Että mitähän vittua” julkaistiin 10.
helmikuuta 2016. Jo ennen kappaleen julkaisua se sai osakseen paljon huomiota
kappaleen nimessä olevan kirosanan vuoksi. Julkaisunsa jälkeen kappaletta
kuunneltiin Spotifyssa yli 340 000 kertaa vuorokauden aikana, joka oli uusi
Suomen ennätys. Kappale sisältyi myös myöhemmin vuonna 2016 julkaistulla
Sanni-albumille. Vuonna 2016 Sanni valittiin myös vuoden 2015 naissolistiksi
Emma-gaalassa ja ”2080-luvulla” palkittiin vuoden 2015 biisinä.

Sanni oli mukana pitkäaikaisen tuottajansa Hank Solon elokuussa 2016
julkaistulla ”Söpö”-debyyttisinglellä.



https://fi.wikipedia.org/wiki/Game_of_Thrones

Game of Thrones on yhdysvaltalainen fantasiadraamasarja, jonka ovat luoneet
David Benioff ja D. B. Weiss. Se perustuu George R. R. Martinin Tulen ja jään
laulu -fantasiakirjasarjaan. Martin toimii yhtenä sarjan vastaavista tuottajista
ja on pyrkinyt käsikirjoittamaan yhden jakson tuotantokautta kohden. Benioff ja
Weiss ovat käsikirjoittaneet suurimman osan sarjan jaksoista ja he toimivat
sarjan pyörittäjinä. Sarjaa on kuvattu Belfastissa, Pohjois-Irlannissa ja sen
lisäksi monissa eri maissa, mukaan lukien Espanjassa, Islannissa, Kroatiassa,
Maltalla, Marokossa ja Skotlannissa. Sarjaa on tuottanut HBO, joka esitti sen
ensimmäisen tuotantokauden keväällä 2011. Sarjaa on esitetty yhteensä kuusi
kautta, ja seitsemäs kausi esitetään vuonna 2017.

Game of Thrones sijoittuu Westerosin ja Essosin maanosiin, missä yhdeksän vuotta
kestänyt kesä on muuttumassa talveksi. Westerosin aatelissuvut kamppailevat sen
Seitsemän kuningaskunnan vallasta sillä aikaa kun kylmässä pohjoisessa valtavan
jäämuurin takana vanhat taruolennot tulevat uudestaan esiin uhaten koko
Westerosin turvallisuutta. Sarja käsittelee hahmojensa kautta monia teemoja ja
ongelmia, kuten yhteiskuntaluokkaa, uskontoa, sotaa ja väkivaltaa, seksiä,
rikosta ja rangaistusta, sekä lojaaliutta ja oikeutta.

Sarja on rikkonut kotimaassaan katsojaennätyksiä ja saavuttanut laajan,
aktiivisen ja kansainvälisen fanikunnan. Se on ollut arvostelijoiden keskuudessa
hyvin suosittu, mutta on saanut kritiikkiä sen jatkuvan seksin, väkivallan ja
seksuaalisen väkivallan käytöstä. Sarja on saanut myös monia palkintoja ja
ehdokkuuksia, muun muassa yhden Golden Globen, 38 Emmy-palkintoa, yhden
Hugo-palkinnon ja yhden Peabody-palkinnon.

Sarjaa alettiin esittää Yhdysvalloissa HBO-kanavalla 17. huhtikuuta 2011.
Suomessa Canal+ näytti sarjan ensimmäisen kauden keväällä 2011 ja Yle TV2 alkoi
esittää sitä 12. tammikuuta 2012. Viimeisin eli kuudes tuotantokausi esitettiin
Yhdysvalloissa huhti–kesäkuussa 2016.

Sarjan esituotanto alkoi tammikuussa 2007. HBO hankki kirjasarjan oikeudet ja
palkkasi David Benioffin ja D.B. Weissin käsikirjoittamaan ja tuottamaan sarjaa.
Ideana oli, että yksi tuotantokausi kattaisi yhden kirjasarjan kirjoista.
Myöhemmin hahmojen tarinoita kuitenkin siirreltiin kaudelta toiselle ja sarjan
kolmas kirja, Miekkamyrsky, jaettiin kahtia.

Sarjan pilottijakson budjetti oli noin 5–10 miljoonaa dollaria, ja koko
ensimmäisen kauden arvioitu budjetti 50–60 miljoonaa dollaria. Toisen kauden
budjettia nostettiin 15 prosentilla, sillä se sisälsi suuren taistelukohtauksen
jaksossa ”Mustavirta”.

Huhtikuussa 2014 HBO tiedotti sarjaa jatkettavan viidennen ja kuudennen
tuotantokauden verran. Sarjan luojat David Benioff ja D. B. Weiss ovat
arvioineet, että tuotantokausia tulisi yhteensä seitsemän tai kahdeksan.
Kirjasarjan kirjoittaja George R. R. Martin on jo kertonut heille, miten
kirjasarjan on tarkoitus päättyä. HBO-kanava ilmoitti heinäkuussa 2016 että
sarja päättyy kahdeksannen tuotantokauden jälkeen vuonna 2018.

Alun perin Benioffin ja Weissin piti käsikirjoittaa kaikki jaksot, paitsi yhden,
joka varattaisiin George R. R. Martinille, mutta myöhemmin Jane Espenson ja
Bryan Cogman lisättiin käsikirjoittajien tiimiin. Espenson käsikirjoitti jakson
”Kultainen kruunu” (engl. A Golden Crown) ja Cogman jakson ”Raajarikot, äpärät
ja särkyneet” (engl. Cripples, Bastards and Broken Things). Martin käsikirjoitti
jakson ”Terävä pää” (engl. Pointy End). Toisella tuotantokaudella
käsikirjoittajien joukkoon lisättiin Vanessa Taylor, joka käsikirjoitti kaksi
jaksoa. Ohjaajista Tim Van Patten ohjasi sarjan kaksi ensimmäistä jaksoa ja oli
ehdolla parhaan ohjauksen Emmy-palkintoon. Brian Kirk ja Daniel Minahan
ohjasivat kumpikin kolme jaksoa ja Alan Taylor ensimmäisen kauden kaksi
viimeistä. Toisella kaudella uusia ohjaajia olivat yhden jakson ohjannut Alik
Sakharov sekä David Nutter ja David Petrarca, jotka ohjasivat kaksi jaksoa.
Elokuvaohjaaja Neil Marshall ohjasi jakson ”Mustavirta” (engl. Blackwater).
Marshall palasi ohjaamaan sarjan neljännen kauden yhdeksännen jakson, joka sekin
sisältää suuren taistelun. Kolmannella tuotantokaudella uusia ohjaajia sarjassa
olivat Alex Graves ja Michelle MacLaren. Sarjan pyörittäjät Benioff ja Weiss
ohjasivat kauden kolmannen jakson ”Rangaistujen kuja” (engl. Walk of
Punishment).

Sarjan esittämätön pilottijakso kuvattiin lokakuussa 2009 Marokossa ja
Skotlannissa. Muut sarjan jaksot on kuvattu Maltalla, Pohjois-Irlannissa,
Islannissa ja Kroatiassa.

Ensimmäisen tuotantokauden kuvaukset alkoivat 26. heinäkuuta 2010 Belfastissa,
Pohjois-Irlannissa ja Mdinan kaupungissa Maltalla. Ulkoilmakohtaukset kuvattiin
Pohjois-Irlannin Sandy Braessa Mourne-vuoristossa, Wardin linnassa, Saintfieldin
kartanossa, Tollymoren metsissä, Carncastlessa, Magheramornen louhoksessa ja
Shane's Castlessa. Toisella kaudella Maltan sijasta Kuninkaansatamaan
sijoittuvat kohtaukset kuvattiin Kroatiassa. Lokrumin saarella, St. Dominicin
luostarissa sekä Rector's Palacessa kuvattiin Qarthiin sijoittuvat kohtaukset.
Lokakuussa 2011 kuvattiin Vatnajökullissa, Islannissa. Kolmannella kaudella
kuvausryhmä palasi Marokkoon, Islantiin, Pohjois-Irlantiin ja Kroatiaan.
Kuvaukset alkoivat 9. heinäkuuta 2012 Pohjois-Irlannissa ja päättyivät
Islannissa 24. marraskuuta 2012. Kolmannen kauden kuvaukset kestivät yhteensä
139 vuorokautta. Neljännellä kaudella käytettiin kahta eri kuvausryhmää kolmen
sijaan. Sarjaa kuvattiin yhä Islannissa, Pohjois-Irlannissa ja Kroatiassa, mutta
Marokko jäi pois. Viidennen tuotantokauden Dorneen sijoittuvat kohtaukset
kuvataan Sevillan maakunnassa, Espanjassa.

Sarjan pukuja ovat inspiroineet muun muassa japanilaiset ja persialaiset
kulttuurit. Dothrakien pukeutuminen muistuttaa beduiinien tyyliä ja villit
pukeutuvat turkiksiin kuten inuitit. Muiden villien ja Yövartion jäsenten
käyttäessä hattuja päähenkilöt pysyvät paljainpäin, jotta katsojan on helpompi
tunnistaa heidät.

Muun muassa Lena Headey, Natalie Dormer ja Emilia Clarke käyttävät sarjaa
kuvatessaan peruukkeja, joita valmistetaan sarjaa varten kymmenittäin. Peruukit
ovat lähes metrin pituisia ja maksavat jokainen noin 7 000 dollaria. Jokainen
peruukki pestään ja muotoillaan kuin oikeat hiukset. Peruukkien päähän
asettaminen on pitkä prosessi ja esimerkiksi Clarken ruskeiden hiusten
muotoileminen platinanvärisellä peruukilla ja leteillä kestää noin kaksi tuntia.
Muut näyttelijät, kuten Jack Gleeson ja Sophie Turner, joutuvat värjäämään
hiuksensa usein. Muun muassa Clarken ja dothrakien hiukset, peruukit ja puvut
muotoillaan näyttämään siltä kuin niitä ei olisi pesty viikkoihin.

Game of Thronesia alettiin esittää HBO-kanavalla 17. huhtikuuta 2011 sekä
Yhdysvalloissa että Kanadassa. Seuraavana päivänä Sky Atlantic alkoi esittää
sarjaa Iso-Britanniassa ja Irlannissa. Keski-Euroopassa esitykset alkoivat
samana päivänä HBO Central Europe -kanavalla. Aasiassa lähetykset alkoivat 28.
elokuuta 2011 HBO Asia -kanavalla. Japanissa Star Channel aloitti sarjan
esityksen vasta 21. tammikuuta 2013.

C More (silloinen Canal+) alkoi esittää sarjaa Suomessa ja muualla
Skandinaviassa 4. toukokuuta 2011. HBO tarjosi Yleisradiolle sopimusta, jonka
mukaan se saisi lähettää HBO:n sarjoja yhdeksän kuukautta Yhdysvaltain
ensi-illan jälkeen. Yhtiö tarttui mahdollisuuteen ja Yle TV2:lla Game of Thrones
alkoi 12. tammikuuta 2012.

Sean Bean esittää Talvivaaran lordi Eddard ”Ned” Starkia. Michelle Fairley
esittää hänen vaimoaan (Catelyn Stark, o.s. Tully). Heidän viittä lastaan
esittävät Richard Madden (Robb), Sophie Turner (Sansa), Maisie Williams (Arya),
Isaac Hempstead-Wright (Bran) ja Art Parkinson (Rickon). Kit Harington näyttelee
Nedin äpäräpoikaa Jon Nietosta. Alfie Allen näyttelee lordi Starkin suojattia
Theon Greyjoyta. Kuningas Robert Baratheonin roolissa on Mark Addy ja hänen
vaimoaan Cersei Lannisteria näyttelee Lena Headey. Cersein kahta veljeä Jaime ja
Tyrion Lannisteria esittävät Nikolaj Coster-Waldau ja Peter Dinklage. Cersein
vanhinta poikaa Joffrey Baratheonia esittää Jack Gleeson ja tämän henkivartijaa,
Sandor Gleganea, Rory McCann. Aidan Gillen näyttelee Petyr ”Pikkusormi”
Baelishia, joka on yksi kuninkaan neuvonantajista.

Meren takana maanpaossa elävät vallasta syrjäyteyt Targaryenin sisarukset
Viserys (Harry Lloyd) ja Daenerys (Emilia Clarke). Viserys naitti siskonsa
dothrakipäällikkö Khal Drogolle (Jason Momoa) saadakseen Drogon lupaaman
armeijan. Iain Glen näyttelee Jorah Mormontia, Westerosista karkotettua miestä,
joka on vannonut suojelevansa sisaruksia. Charles Dance esittää Tywin
Lannisteria, joka on Jaimen, Cersein ja Tyrionin isä, ja Casterlykallion
valtias. Jon Nietoksen hyvää ystävää Samwell Tarlya näyttelee John Bradley.
James Cosmo esittää Yövartion ylikomentajaa Jeor Mormontia. Conleth Hill
näyttelee eunukki Varysta, joka toimii kuninkaan neuvonantajana
Kuninkaansatamassa. Sibel Kekilli esittää Tyrionin Kolmikärjellä tapaamaa huoraa
Shaeta, jonka palkkasoturi Bronn (Jerome Flynn) hankki hänelle. Toisella
kaudella mukaan tulleita hahmoja ovat Liam Cunninghamin näyttelemä entinen
salakuljettaja Davos Merenverto, Natalie Dormerin näyttelemä Margaery Tyrell,
Gwendoline Christie näyttelemä Brienne Tarth ja kuninkaaksi itsensä julistanut
Stannis Baratheon (Stephen Dillane) sekä tämän neuvonantajana toimiva, maagisia
voimia omaava Melisandre (Carice van Houten).

Sarjassa on myös lukuisia sivurooleja: Julian Glover esittää vanhaa suurmestari
Pycellea, joka kuuluu kuninkaanneuvostoon. Gethin Anthony esittää kuningas
Robertin veljeä Renly Baratheonia. Ian McElhinney esittää Barristan Selmyä,
kunniallista ritaria, joka on kuningas Robertin palveluksessa. Donald Sumpter
näyttelee mestari Luwinia, joka on Talvivaarassa Starkin palveluksessa. Ron
Donachie näyttelee Rodrik Casselia, joka kouluttaa Talvivaaran miehiä
taistelussa. Susan Brown esittää Septa Mordanea, Sansan ja Aryan opettajaa.
Francis Magee esittää Yövartion rekrytoijaa Yorenia.

Sarjan näyttelijät ovat pääosin brittejä, mutta joukossa on myös muun muassa
yhdysvaltalaisia ja saksalaisia. 5. toukokuuta 2009 ilmoitettiin, että Peter
Dinklage oli valittu esittämään Tyrion ”Peikko” Lannisteria. 19. heinäkuuta 2009
ilmoitettiin lisää näyttelijävalintoja kuten Sean Bean (Eddard Stark), Kit
Harington (Jon Nietos), Jack Gleeson (Joffrey Baratheon), Harry Lloyd (Viserys
Targaryen) ja Mark Addy (Robert Baratheon). Elokuussa 2009 Catelyn Starkin
rooliin valittiin Jennifer Ehle. Kuitenkin myöhemmin Michelle Fairley otettiin
Ehlen tilalle. 20. elokuuta 2009 ilmoitettiin lisää valintoja joiden joukossa
olivat muun muassa Nikolaj Coster-Waldau, Tamzin Merchant (korvattiin myöhemmin
Emilia Clarkella), Richard Madden, Iain Glen, Alfie Allen, Sophie Turner ja
Maisie Williams. 1. syyskuuta 2009 Cersei Lannisterin rooliin ilmoitettiin Lena
Headey. Myöhemmin näyttelijäkaartiin valittiin Rory McCann, Isaac
Hempstead-Wright ja Jason Momoa.

Toisen kauden näyttelijävalinnat alkoivat toukokuussa 2011. Uusia hahmoja
sarjassa olivat muun muassa Gwendoline Christien näyttelemä Brienne Tarth, Liam
Cunninghamin esittämä Davos Merenverto, Oliver Ford Daviesin näyttelemä mestari
Cressen, Stephen Dillanen näyttelemä Robertin veli Stannis Baratheon, Natalie
Dormerin näyttelemä Renlyn vaimo Margaery Tyrell ja Rose Leslien esittämä
Ygritte.

Kolmannen tuotantokauden uudet näyttelijävalinnat ilmoitettiin vuoden 2012 San
Diego Comic-Conissa heinäkuun puolivälissä. Diana Rigg esittää Olenna Tyrellia,
Margaeryn ja Lorasin isoäitiä. Thomas Sangster ja Ellie Kendrick näyttelevät
Jojen ja Meera Reediä, nuoria sisaruksia jotka Bran tapaa, Tobias Menzies
esittää Catelynin veljeä Edmure Tullya ja Clive Russell Brynden Tullya,
Catelynin setää. Tara Fitzgerald näyttelee Stannis Baratheonin vaimoa Selyse
Florentia ja Kerry Ingram heidän tytärtään Shireenia. Richard Dormer esittää
kapinallisjoukon johtajaa Beric Dondarrionia. Hänen kanssaan matkaavat Thoros
(Paul Kaye) sekä Anguy (Philip McGinley). Mackenzie Crook näyttelee villiä
Orellia ja Kristofer Hivju toista villiä, Tormundia. Nathalie Emmanuel näyttelee
Missandeita ja Anton Lesser entistä mestaria, Qyburnia. Iwan Rheon valittiin
näyttelijäkaartiin 27. heinäkuuta 2012. Hän esittää Ramsay Nietosta. Ciarán
Hinds valittiin esittämään villien kuningasta Mance Rayderia 17. elokuuta 2012.
Kolme päivää myöhemmin Ed Skrein valittiin esittämään Daario Naharista. Samana
päivänä Harmaan Madon rooliin valittiin Jacob Anderson.

Neljännellä kaudella Daario Nahariksen rooli valittiin uudelleen ja Ed Skreinin
korvasi Michiel Huisman. Pedro Pascalin esittämä Dornen prinssi Oberyn Martell
esitellään neljännellä kaudella. Oberynin rakastajaa Ellaria Hietaa esittää
Indira Varma. Roger Ashton-Griffiths näyttelee Suurtarhan lordia Mace Tyrellia,
joka saapuu Kuninkaansatamaan tyttärensä Margaeryn häihin. Joel Fry esittää
Hizdahr zo Loraqia, jalosukuista miestä Meereenistä, joka tapaa Daeneryksen.

Viidennellä kaudella Doran Martellia esittää Alexander Siddig, ja hänen
poikaansa Trystanea näyttelee Toby Sebastian. Myrcella Baratheonin rooli
valittiin uudelleen ja viidennellä tuotantokaudella häntä esittää Nell Tiger
Free. Doran Martellin kaartinkapteenia Areo Hotahia näyttelee DeObia Oparei.
Oberyn Martellin äpärätyttäriä esittävät Jessica Henwick (Nymeria Hieta),
Rosabell Laurenti Sellers (Tyene Hieta) ja Keisha Castle-Hughes, joka näyttelee
Obara Hietaa. Jonathan Pryce valittiin uuden yliseptonin rooliin. Enzo Cilenti
näyttelee entistä orjakauppiasta Yezzania.

Sarja seuraa Tulen ja jään laulu -kirjasarjaa tarkasti, ja George R. R. Martin
on sanonut, että sen pilottijakso oli erittäin uskollinen kirjan juonelle. Sarja
sijoittuu Westerosin Seitsemään kuningaskuntaan, jossa aatelissuvut taistelevat
valtaistuimesta. Tarinan alussa vallassa on kuningas Robert Baratheon, joka
matkustaa pohjoiseen Talvivaaraan tapaamaan ystäväänsä Eddard Starkia
nimittääkseen hänet kuninkaan Kouraksi. Viran edellisen haltijan ja heidän
molempien yhteisen ystävän Jon Arrynin kuoltua ennenaikaisesti, Eddard alkaa
selvittää asiaa ja lähtee Kuninkaansatamaan Robertin mukana. Samanaikaisesti
meren takana maanpaossa asuvat aikaisemman hallitsijan, Aerys Targaryenin,
jälkeläiset suunnittelevat vallankaappausta.

Talvivaaran lordi Eddard ”Ned” Stark (Sean Bean) saa vieraakseen kuningas Robert
Baratheonin (Mark Addy), kun tämä matkustaa maan pääkaupungista
Kuninkaansatamasta tehdäkseen hänestä kuninkaan Kouran, joka on valtakunnan
toiseksi korkein virka. Ned ottaa viran vastahakoisesti vastaan. Ned ja hänen
vaimonsa Catelyn (Michelle Fairley) saavat kirjeen, jossa kerrotaan Lannisterien
murhanneen viran edellisen haltijan Jon Arrynin. Cersei Lannister (Lena Headey)
on Robertin vaimo, joka on tullut hänen mukanaan Talvivaaraan. Cersei ei
kuitenkaan rakasta miestään vaan hänellä on salasuhde kaksoisveljensä Jaimen
(Nikolaj Coster-Waldau) kanssa. Catelynin ja Nedin toiseksi nuorin poika Bran
(Isaac Hempstead-Wright) näkee sisarukset rakastelemassa jonka seurauksena Jaime
työntää Branin ulos korkean tornin ikkunasta. Bran selviää, mutta hänen jalkansa
halvaantuvat. Ned lähtee Kuninkaansatamaan tyttäriensä Sansan (Sophie Turner) ja
Aryan (Maisie Williams) kanssa. Nedin äpäräpoika Jon Nietos (Kit Harington) sen
sijaan matkaa pohjoiseen jäiselle Muurille liittyäkseen Yövartioon.
Kuninkaansatamassa Ned saa selville, että kuningasperheen esikoinen Joffrey
(Jack Gleeson) ei olekaan Robertin vaan Jaimen poika. Ennen kuin Ned saa
kerrottua uutisen Robertille, tämä kuolee metsästysretkellä. Kuninkaaksi nousee
Joffrey ja Ned vangitaan maanpetoksesta. Vaikka Joffrey alun perin lupaa
kihlatulleen Sansalle, että hän antaa Nedin liittyä Yövartioon ja elää, hän
mestauttaa Talvivaaran lordin. Nedin vanhin poika Robb (Richard Madden) lähtee
sotaan Lannistereita vastaan ja vangitsee Jaimen. Pohjoinen eroaa seitsemästä
kuningaskunnasta ja julistaa Robbin kuninkaakseen. Arya pakenee kaupungista
Yövartion värvääjän Yorenin avulla, mutta Sansa joutuu jäämään Kuninkaansatamaan
Joffreyn kihlattuna.

Kapean meren takana Viserys Targaryen (Harry Lloyd) juonii päästäkseen
Rautavaltaistuimelle. Hän naittaa siskonsa Daeneryksen (Emilia Clarke)
dothraki-päällikkö Khal Drogolle (Jason Momoa) tavoitteenaan saada suuren
armeijan haltuunsa. Aluksi Daenerys pelkää julmaa Drogoa, mutta oppii
rakastamaan tätä ennen pitkää. Daenerys alkaa uhata määräilevää veljeään ja
lopulta tapattaa hänet, kun hän uhkaa Daeneryksen syntymätöntä lasta.
Neuvonantajakseen Daenerys saa ritari Jorah Mormontin (Iain Glen). Myöhemmin
Drogo haavoittuu, kun eräs dothraki-sotilas uhkaa häntä. Haava tulehtuu ja Drogo
kuolee vammoihinsa. Daenerys turvautuu maagi Mirri Maz Duurin (Mia Soteriou)
apuun, joka käyttää veritaikaa herättääkseen Drogon henkiin. Musta magia
kuitenkin tappaa Daeneryksen syntymättömän lapsen eikä Drogokaan palaudu
entiselleen. Daenerys uhraa maagikon roviolla ja asettaa häälahjaksi saamansa
kolme lohikäärmeen munaa rovion keskelle. Kun rovio on sytytetty, Daenerys
kävelee tuleen ja seuraavana aamuna nousee tuhkasta kolmen kuoriutuneen
lohikäärmeen kanssa.

Robertin kuoltua peräti viisi kuningasta taistelee Rautavaltaistuimesta.
Vallassa on kuitenkin Joffrey, jonka Robertin veli Stannis Baratheon (Stephen
Dillane) sanoo olevan insestin tuote. Stannis julistaa itsensä kuninkaaksi,
samalla kun hän omaa uuden uskonnon itselleen. Stannis matkaa veljensä Renlyn
(Gethin Anthony) luo, joka myös havittelee valtaistuinta. Renly ei suostu
veljensä ehdotukseen liitosta, sillä hänen mielestään kukaan ei halua Stannisia
kuninkaaksi. Stannis surmaa veljensä uuden uskontonsa papittaren, Melisandren,
(Carice van Houten) avulla. Renlyn kuninkaankaartin naissotilasta Brienneä
(Gwendoline Christie) syytetään Renlyn murhasta ja hän pakenee Catelyn Starkin
kanssa. Robbin leirissä Jaime Lannister on vangittuna. Catelyn uskoo, että jos
hän vapauttaa Jaimen, hän voi vaihtaa hänet tyttäriinsä. Brienne lähtee
saattamaan Jaimea Kuninkaansatamaan. Theon Greyjoy (Alfie Allen), Ned Starkin
kasvattipoika, palaa syntymäpaikkaansa Rautasaarille pyytääkseen isäänsä Balon
Greyjoyta (Patrick Malahide) liittymään sotaan Robbin rinnalle. Balon kuitenkin
julistaa itsensä kuninkaaksi ja haluaa valloittaa pohjoisen. Theon haluaa tehdä
vaikutuksen isäänsä ja ottaa haltuunsa Talvivaaran. Branin ja Rickonin uskotaan
kuolleen Talvivaarassa, mutta he pakenevat pohjoiseen Hodorin (Kristian Nairn)
ja Osha-villinaisen (Natalia Tena) kanssa. Theon tulee omien miestensä
pettämiksi ja hänet otetaan vangiksi. Arya Stark on matkalla Muurille Yorenin
saattueen kanssa. Saattueseen kuuluvat Gendry (Joe Dempsie), Kuuma Piiras (Ben
Hawkey) ja Lommy (Eros Vlahos), joiden kanssa Arya ystävystyy. Saattue kuljettaa
myös vankeja, joista yksi on salaperäinen Jaqen H’ghar (Tom Wlaschiha). Joukko
kohtaa Lannisterin sotilaita ja heidät otetaan vangiksi. Heidät viedään
Harrenhaliin, jossa Arya otetaan Tywin Lannisterin (Charles Dance) palvelijaksi.
Kun Tywin marssii sotaan, Arya pakenee Gendryn ja Kuuman Piiraan kanssa Jaqen
H’gharin avulla.

Jon Nietos lähtee Yövartion miesten kanssa Muurin toiselle puolelle, missä hän
tapaa Ygritte-nimisen villinaisen (Rose Leslie). Ygritte johdattaa Jonin ansaan
ja hänet vangitaan. Toinen vangeista on Yövartion veteraani Qhorin (Simon
Armstrong), joka käskee Jonin tappaa hänet jotta Jon saisi villien luottamuksen.
Kun Qhorin on kuollut, villit vievät Jonin kohti heidän kuningastaan Mance
Rayderia (Ciarán Hinds). Tyrion Lannister (Peter Dinklage) saapuu
Kuninkaansatamaan poikakuninkaan neuvonantajaksi isänsä Tywinin sijasta. Hän
nauttii vallasta jota hänellä ei ole ennen ollut. Stannis hyökkää
Kuninkaansatamaan meritse ja suuri taistelu nimetään Mustavirran taisteluksi.
Taistelun edetessä Joffrey vetäytyy ja Tyrion alkaa johtaa hyökkäystä. Joffreyn
henkivartija Sandor Clegane (Rory McCann) pakenee taistelua ja lähtee
kaupungista. Kuningatar Cersei pettää Tyrionin ja yrittää tapattaa tämän, mutta
Tyrionin aseenkantaja Podrick Payne (Daniel Portman) pelastaa hänet. Tyrion
kuitenkin haavoittuu ja saa suuren haavan kasvoihinsa. Kun kaupungin joukot ovat
ilman johtajaa, vaikuttaa siltä, että Stannis olisi voitolla. Tywin Lannister
saapuu kuitenkin Tyrellin armeijan kanssa ja Stannis joutuu vetäytymään.
Voitokkaan taistelun jälkeen Joffrey ottaa Margaery Tyrellin (Natalie Dormer)
kihlatukseen siirtäen Sansan sivuun.

Daenerys Targaryen matkaa punaisen erämään poikki Qarthin kaupunkiin kolmen
lohikäärmeensä kanssa. Qarthissa vallanpitäjät havittelevat hänen
lohikäärmeitänsä. Kaupungin velho Pyat Pree (Ian Hanmore) murhaa kaupungin
kolmetoista hallitsijaa ja varastaa Daenerysin lohikäärmeet. Daenerys joutuu
astumaan Kuolemattomien taloon, jossa lohikäärmeet Preen mukaan odottavat häntä.
Pyat Pree odottaa häntä salissa missä hänen lohikäärmeensä ovat kahlittuina.
Daenerys käskee lohikäärmeidensä syöksemään tulta ja velho kuolee. Myöhemmin
Daenerys vangitsee hänet pettäneen Xaro Xhoan Daxosin (Nonso Anozie) holviin ja
varastaa hänen omaisuutensa saadakseen rahaa laivastoon. Muurin pohjoispuolella
Samwell Tarly (John Bradley), Grenn (Mark Stanley) ja Surusilmä-Edd (Ben
Crompton) löytävät kasan lohikäärmelasista tehtyjä teriä. He kuulevat torven
äänen kolme kertaa, mikä tarkoittaa, että Muukalaiset on havaittu. He lähtevät
äkkiä pakoon, mutta Sam ei pysy heidän perässään joten hän piiloutuu. Sam näkee
miten suuri joukko Muukalaisia marssii hänen ohitseen.

Partioimassa olleet Yövartion miehet lähtevät takaisin Muuria kohti, kun
Muukalaiset havaitaan. Crasterin mökissä Yövartion ylikomentaja Jeor Mormont
(James Cosmo) surmataan ja Sam karkaa juuri synnyttäneen Neilikan kanssa.
Muukalainen yrittää viedä Neilikan (Hannah Murray) vauvan, mutta Sam surmaa
hyökkääjän lohikäärmelasiterällä. Jon tuodaan villien leiriin, missä hänen pitää
voittaa heidän kuninkaansa Mance Rayderin luottamus. Ygritte viettelee Jonin ja
pari rakastuu. Villien ryöstöretkellä Jon ei suostu tappamaan viatonta miestä ja
hänet nimetään petturiksi. Hän pakenee Mustalinnaan jättäen Ygritten taakseen.
Kuninkaansatamassa valtansa menettänyt Tyrion vaatii isältään Casterlykalliota,
mutta joutuu tyytymään rahamestarin virkaan. Lisäksi Tywin vaatii Tyrionia
menemään naimisiin Sansa Starkin kanssa. Tyrellit sopeutuvat pääkaupunkiin ja
Margaery ystävystyy Sansan kanssa.

Catelynin isä kuolee ja Robb matkustaa hautajaisiin Vuolasvirralle. Kun Rickard
Karstark (John Stahl) tapattaa kaksi vangittua nuorta Lannisteria, Robb mestaa
lordi Karstarkin maanpetoksesta ja menettää suuren osan armeijastaan.
Korvatakseen menettämänsä miehet Robb joutuu turvautumaan Walder Freyhin (David
Bradley) ja naittaa enonsa Edmuren (Tobias Menzies) yhdelle Freyn tyttäristä.
Häissä Robb tulee Freyn ja Roose Boltonin (Michael McElhatton) pettämäksi ja
Robb, hänen vaimonsa Talisa (Oona Chaplin) ja Catelyn murhataan. Edmure joutuu
vangiksi. Arya, Gendry ja Kuuma Piiras joutuvat Viirittömien veljeskunnan
vangeiksi. Stannis lähettää Melisandren hakemaan Gendryä, koska tämä on Robertin
äpärä. Melisandre tekee veritaian Gendryn verestä kirotakseen muut kuninkaat
kuolemaan. Kun Davos saa kuulla Melisandren suunnitelmasta Gendryn tappamiseksi,
hän päästää Gendryn vapaaksi. Kuuma Piiras jää kokiksi erääseen majataloon ja
Arya pakenee veljeskuntaa. Kuninkaansatamasta paennut Sandor Clegane ottaa hänet
kiinni ja aikoo palauttaa hänet Jokimaille rahaa vastaan. He saapuvat Freyn
tyttären häihin, mutta joutuvat pakenemaan, kun häävieraat surmataan. Branin ja
Rickonin saattue tapaa Reedin sisarukset Jojenin (Thomas Brodie-Sangster) ja
Meeran (Ellie Kendrick), jotka liittyvät heihin.

Daenerys seilaa Astaporiin hankkimaan armeijaa Tahrattomista. Satamassa Daenerys
yritetään surmata, mutta Joffreyn kuninkaankaartista erotettu Barristan Selmy
(Ian McElhinney) pelastaa hänet ja pyytää saada palvella Daenerystä. Daenerys
ostaa kaikki Tahrattomat ja vapauttaa heidät orjuudesta. Hän seilaa Yunkaihin ja
liittoutuu Daario Nahariksen (Ed Skrein) kanssa tuhotakseen Yunkain
orjakauppiaat. Theon on vangittuna ja Roose Boltonin äpärä, Ramsay Nietos (Iwan
Rheon), kiduttaa häntä Kauhialassa. Jaime ja Brienne vangitaan matkalla
Kuninkaansatamaan ja Jaime menettää oikean kätensä. Heidät viedään Harrenhaliin,
missä Jaime kertoo Briennelle totuuden päivästä jona hän surmasi hullun
kuninkaan Aerys II Targaryenin. Heidät päästetään vapaaksi ja Jaime palaa
takaisin Kuninkaansatamaan.

Vieraat alkavat saapua kuninkaallisiin häihin. Morsiamen isä, lordi Mace Tyrell
(Roger Ashton-Griffiths), lunastaa paikkansa neuvostossa. Tyrion ottaa vastaan
prinssi Oberyn Martellin (Pedro Pascal), joka saapuu häihin veljensä Doranin
sijasta. Oberyn paljastaa tulleensa häihin hakemaan oikeutta vuosia sitten
kuolleen siskonsa Elian puolesta. Häissä Joffrey piinaa Tyrionia ja tekee
hänestä muun muassa juomanlaskijansa. Joffrey kuolee myrkytykseen syötyään
hääpiirastaan ja Cersei vangitsee Tyrionin. Kuninkaan hovinarri ser Dontos
Hollard (Tony Way) vie Sansan turvaan Petyr Baelishin laivalle. Petyr kertoo
epäuskoiselle Sansalle myrkyttäneensä Joffreyn. Samalla Margaery Tyrellin
isoäiti, Olenna Tyrell, paljastaa tälle olleen mukana Joffreyn myrkytyksessä.
Petyr ja Sansa seilaavat Kotkanpesään, missä Sansa esitellään Petyrin
sisarentyttärenä Alayne Kivenä. Vain hänen tätinsä Lysa (Kate Dickie), joka nai
Petyrin, ja serkkunsa Robin (Lino Faciolli) tietävät hänen todellisen
henkilöllisyytensä. Lysa raivostuu nähdessään Petyrin ja Sansan suutelevan ja
yrittää tappaa Sansan, mutta Petyr työntää Lysan Kuuovesta kuolemaansa. Sansa
valehtelee Petyrin puolesta Laakson aatelissukujen vanhimmille väittäen, että
Lysa tappoi itsensä. Margaery viettelee Tommenin (Dean-Charles Chapman), joka
kruunataan uudeksi kuninkaaksi. Cersei pyytää Jaimea etsimään Sansan ja
tappamaan tämän. Sen sijaan Jaime antaa Briennelle valyrian teräksestä taotun
miekan ja lähettää tämän suojelemaan Sansaa Podrick Paynen kanssa. Tyrionin
oikeudenkäynnissä kaikki todistavat hänet syylliseksi Joffreyn murhaan, jopa
Shae, joten hän vaatii kaksintaistelua ja saa edustajakseen Oberynin
kaksintaistelussa Gregor Cleganea (Hafþór Júlíus Björnsson) vastaan. Oberyn
haluaa kostaa Gregorille, joka murhasi hänen siskonsa ja sisarentyttärensä
Robertin kapinan aikana. Oberyn on taistelussa voitolla, mutta haluaa kuulla
Cleganen tunnustuksen siskonsa murhasta eikä tapa häntä heti. Clegane tarttuu
häneen kiinni ja tunnustaa murhan samalla kun murskaa Oberynin kallon. Tyrion
tuomitaan kuolemaan, mutta päivää ennen teloitusta Jaime ja Varys (Conleth Hill)
auttavat häntä pakenemaan vankilasta. Ennen kuin hän jättää Varysin kanssa
kaupungin taakseen, Tyrion käy isänsä makuuhuoneessa ja kuristaa siellä
kohtaamansa Shaen. Hän murhaa isänsä varsijousella.

Arya ja Sandor Clegane matkaavat Jokimailla kohti Kotkanpesää. Arya saa
miekkansa takaisin Polliverilta (Andy Kellegher) tapettuaan tämän. Kotkanpesässä
he saavat kuulla Lysan kuolleen ja joutuvat palaamaan takaisin. Brienne ja
Podrick löytävät ja tunnistavat heidät. Arya ei kuitenkaan halua liittyä
Briennen seuraan, koska uskoo tämän työskentelevän Lannistereille. Brienne
kukistaa Sandorin kaksintaistelussa, mutta Arya onnistuu pakenemaan ja nousee
Braavosiin matkaavaan laivaan. Pohjoisessa Ramsay Nietos saa Cailinvallin
haltuunsa Theonin avulla. Roose palkitsee poikansa laillistamalla tämän. Jon
Nietos palaa Mustalinnaan haavoittuneena, ja hänet armahdetaan valansa
rikkomisesta kerrottuaan villien suunnitelmasta hyökätä Mustalinnaan. Muurin
taistelussa muun muassa Grenn ja Pyp (Josef Altin) saavat surmansa, ja Ygritte
kuolee Jonin käsivarsille. Taistelun jälkeen Jon menee neuvottelemaan Mancen
kanssa tarkoituksenaan tappaa tämä, mutta samalla hetkellä Stannisin joukot
saartavat villit ja Mance antautuu. Bran, Hodor ja Meera saapuvat kolmisilmäisen
korpin (Struan Rodger) luo, mutta Jojen saa surmansa.

Daenerys valloittaa Meereenin ja alkaa hallita sitä sen kuningattarena. Hän
vapauttaa kaupungin orjat, mutta jotkut heistä eivät haluakaan olla vapaita.
Daeneryksen suurin lohikäärme Drogon aiheuttaa tuhoa meereeniläisille, joten
Daenerys kahlitsee loput lohikäärmeensä pyramidin kammioon. Daenerys makaa
Daario Nahariksen (Michiel Huisman) kanssa ennen kuin lähettää hänet Yunkaihin.
Barristan Selmy saa selville, että ser Jorah vakoili Daenerysiä Robert
Baratheonin käskystä. Daenerys ei kuuntele selityksiä, vaan karkottaa Jorahin
Meereenistä.

Meereenissä Harpyijan pojat kapinoivat Daenerystä vastaan murhaamalla Meereenin
asukkaita ja Tahrattomia; myös Barristan Selmy saa surmansa. Rauhan
ylläpitämiseksi Daenerys avaa kaupungin taisteluareenat, joissa orjat
taistelevat toisiaan vastaan kuolemaan saakka. Tyrion Lannister saapuu Pentosiin
yhdessä Varysin kanssa, ja he alkavat matkata Meereeniä kohti. He ohittavat
Volantiksen kaupungin, missä Jorah Mormont sieppaa Tyrionin. Jorah vie Tyrionin
Daenerysin luo saadakseen armahduksen kuningattarelta. Daenerys ottaa Tyrionin
neuvonantajakseen, mutta karkottaa Jorahin jälleen kaupungista.
Taisteluareenoiden avauspäivänä Jorah pelastaa Daenerysin Harpyijan poikien
hyökkäykseltä. Drogon lentää areenalle ja vie Daenerysin turvaan selässään.
Lennettyään turvaan, Drogon lepää kukkulan rinteellä. Daenerys lähtee etsimään
ruokaa, mutta joutuu dothrakiratsumiesten piirittämäksi. Jorah ja Daario Naharis
jättävät Meereenin etsiäkseen Daenerystä, jättäen Tyrionin ja Varysin sekä
tulkki Missandein (Nathalie Emmanuel) ja komentaja Harmaan Madon (Jacob
Anderson) hallitsemaan kaupunkia.

Muurilla Stannis polttaa Mance Rayderin elävältä maanpetoksesta kun tämä on
kieltäytynyt polvistumasta kuninkaalle eikä ole antanut villien liittyä
Stannisin riveihin. Stannis lupaa laillistaa Jon Nietoksen ja antaa tälle
Talvivaaran, jos tämä marssii hänen kanssaan taisteluun Boltoneita vastaan,
mutta Yövartion valaansa vedoten Jon kieltäytyy tarjouksesta. Jon valitaan
ylikomentajaksi, mutta suhtautuminen häneen muuttuu kun Jon alkaa rakentaa
liittoumaa villien ja Yövartion välille. Stannis lainaa laivojaan, jotta Jon
voisi hakea villejä Karukodon kylästä. Muukalaiset hyökkäävät kylään
armeijoineen. Taistelun jälkeen Muukalaisten johtohahmo, Yön kuningas, nostaa
ruumiit kuolleista ja liittää ne armeijaansa. Jon palaa Mustalinnaan mukanaan
useita villejä. Mestari Aemon (Peter Vaughan) kuolee vanhuuteen, ja Neilikka
mukanaan Samwell Tarly lähtee kohti Vanhaakaupunkia kouluttautuakseen uudeksi
mestariksi. Suurin osa Yövartion miehistä ovat pettyneitä Jonin johtajuuteen ja
pitävät tätä petturina. He houkuttelevat Jonin ansaan ja puukottavat hänet
kuoliaaksi.

Stannisin armeijan eteneminen käy vaikeaksi lumimyrskyn ja Ramsayn järjestämän
sabotaasihyökkäyksen vuoksi. Saadakseen suotuisamman sään Stannis suostuu
vastahakoisesti Melisandren vaatimuksille uhrata tyttärensä Shireenin (Kerry
Ingram) Valon herralle, minkä seurauksena hänen vaimonsa Selyse (Tara
Fitzgerald) hirttää itsensä ja puolet armeijasta karkaa. Stannis hyökkää
jäljelle jääneiden sotilaiden kanssa kohti Talvivaaraa, mutta kokee nopean
tappion Boltonin ratsujoukkoja vastaan. Taistelun jälkeen Brienne surmaa
Stannisin kostoksi Renlyn kuolemasta, ja Melisandre pakenee Mustalinnaan.

Kuninkaansatamassa Cersei alkaa menettää otettaan pojastaan, kuningas Tommen
Baratheonista, sen jälkeen kun tämä vihitään Margaery Tyrellille. Hän yrittää
saada asemansa takaisin palauttamalla Uskonsoturit uuden yliseptonin (Jonathan
Pryce) käyttöön. Uskonsoturit alkavat puhdistaa Kuninkaansatamaa synneistä ja
vangitsevat Loras Tyrellin (Finn Jones) syyttäen tätä homoseksuaalisuudesta.
Myöhemmin he vangitsevat myös Margaeryn ja itse Cersein. Cersei vapautetaan, kun
hän tunnustaa syyllistyneensä aviorikokseen serkkunsa Lancelin (Eugene Simon)
kanssa. Cersei ei kuitenkaan myönnä maanneensa veljensä Jaime Lannisterin kanssa
tai järjestäneensä Robert Baratheonin kuolemaa. Rangaistukseksi Cersein täytyy
kulkea alasti kaupungin poikki Punalinnaan.

Dornessa Oberyn Martellin äpärätyttäret, ”hietakyyt”, juonivat kostavansa isänsä
kuoleman. Kun uhkaava viesti saapuu Kuninkaansatamaan, Jaime Lannister ja Bronn
(Jerome Flynn) matkaavat Dorneen aikeenaan pelastaa Myrcella Baratheon (Nell
Tiger Free). Kun Oberynin veli Doran (Alexander Siddig) saa tietää, että Ellaria
Hieta (Indira Varma) oli uhkauksen takana, hän antaa Jaimen ja Bronnin palata
takaisin Kuninkaansatamaan, sillä ehdolla että Myrcellan kihlattu Trystane
Martell (Toby Sebastian) matkaa heidän kanssaan pääkaupunkiin ottamaan viran
kuninkaanneuvostosta. Laivamatkalla Kuninkaansatamaan Myrcella kuolee Ellarian
antamaan myrkkyyn.

Arya Stark saapuu Braavosiin ja alkaa kouluttautua salamurhaajaksi Jaqen
H’gharin opetuksessa. Hänen käsketään surmata sataman epärehellinen kauppias,
mutta kun Meryn Trant (Ian Beattie) saapuu Braavosiin, Arya murhaa hänet sen
sijaan. Rangaistukseksi Arya sokeutuu.

Freyt piirittävät Vuolasvirtaa. Jaime neuvottelee antautumisesta Brynden Tullyn
(Clive Russell) kanssa, mutta tämä lupaa taistella viimeiseen mieheen. Jaimen
vapauttama Edmure Tully ottaa Vuolasvirran hallintaansa ja antautuu. Brynden
kuolee taistellessaan yksin Lannistereita vastaan. Jaqen H’ghar antaa Aryalle
uuden mahdollisuuden, mutta kun tämä kieltäytyy suorittamasta salamurhatehtävää,
Jaqen antaa oppilaalleen Waifille (Faye Marsay) luvan tappaa Arya. Takaa-ajon
päätteeksi Arya onnistuu tappamaan Waifin ja palaa Westerosiin, jossa hän murhaa
Walder Freyn.

Kolmisilmäinen korppi (Max von Sydow) opettaa Brania ja näyttää tälle takaumia
menneisyydestä. Kun Muukalaiset hyökkäävät Kolmisilmäisen korpin piilopaikkaan,
korpin lisäksi myös Hodor kuolee. Ned Starkin kuolleeksi luultu veli Benjen
(Joseph Mawle) pelastaa Branin ja Meeran. Tutkiessaan menneisyyttä Bran tajuaa,
ettei Jon ole Nedin vaan tämän Lyanna-siskon (Aisling Franciosi) poika.

Ennen saapumistaan Vanhaankaupunkiin Sam vierailee perheensä luona, mutta saa
isältään Randyllilta (James Faulkner) viileän vastaanoton, kun tämä tajuaa
Neilikan olevan villi. Sandor Clegane on liittynyt uskonlahkoon ja luopunut
väkivaltaisesta elämästä. Kun Viiritöntä veljeskuntaa edustavat miehet tappavat
Sandorin uudet tutut ja hänen opettajansa Rayn (Ian McShane), Sandor kostaa
tappajille ja kohtaa Beric Dondarrionin (Richard Dormer).

Jaime ja Tyrellit yrittävät vapauttaa Margaeryn ja Lorasin Uskonsotureiden
käsistä, mutta Margaery ja Tommen estävät väkivaltaisuudet julistaessaan suhteen
kruunun ja kirkon välillä alkaneeksi. Cersei tappaa Uskonsoturit ja yliseptonin
elovalkealla, ja suuressa räjähdyksessä kuolevat myös Margaery, Loras, Lancel,
Mace Tyrell ja Kevan Lannister (Ian Gelder) sekä kaupungin asukkaita. Tommen
järkyttyy tapahtuneesta ja tappaa itsensä. Cersei julistetaan kuningattareksi.

Ellaria Hieta ja hietakyyt murhaavat Doranin sekä Trystanin ja ottavat Dornen
hallintaansa. Margaeryn isoäiti Olenna (Diana Rigg) liittoutuu Ellarian kanssa
kostaakseen Cerseille, ja Varyksen avulla Olenna ja Ellaria onnistuvat solmimaan
liiton Daeneryksen kanssa.

Daenerys on dothrakien vankina, mutta hän polttaa vangitsijansa Khal Moron (Joe
Naufahu) elävältä ja ottaa dothrakit komentoonsa. Hän pelastaa Meereenin
orjakauppiaiden hyökkäykseltä ja tapaa Theon Greyjoyn sekä tämän siskon Yaran
(Gemma Whelan), jotka ovat tulleet pyytämään Daenerykseltä apua, koska heidän
setänsä Euron (Pilou Asbæk) on murhannut Balonin ja julistautunut kuninkaaksi.
Daenerys käskee Jorahia etsimään parannuskeinon harmaarokkoonsa ja jättää
Daarion hallitsemaan Meereeniä. Daenerys nimeää Tyrionin Kuningattaren Kouraksi
ja alkaa purjehtia kohti Westerosia.

Game of Thrones oli jo tuotannon alkuvaiheista erittäin odotettu ja sen
vastaanottivat niin fanit kuin kriitikotkin erittäin hyvin. Sarja oli
TorrentFreakin mukaan vuosina 2012–2015 laittomasti ladatuin televisiosarja,
mikä kertoo myös sarjan suosiosta.

Pilottijakson ensiesitys oli 17. huhtikuuta 2011 ja sillä oli 2,22 miljoonaa
katsojaa Yhdysvalloissa. Ensimmäisen jakson jälkeen katsojamäärät kasvoivat
tasaisesti ja ensimmäisen kauden viimeiseen jaksoon mennessä sarja ylitti kolmen
miljoonan katsojan rajan. Vuonna 2011 Game of Thrones oli 36. katsotuin
kaapelikanavan esittämä sarja Yhdysvalloissa 2,5 miljoonan katsojan
keskiarvolla. Sarjan toisella kaudella katsojaluvut nousivat ja ensimmäisellä
jaksolla oli 3,8 miljoonaa katsojaa. Kauden viimeisestä jaksosta tuli sarjan
katsotuin ja sen näki Yhdysvalloissa 4,2 miljoonaa katsojaa. Kolmannen
tuotantokauden avausjaksosta tuli sarjan katsotuin jakso 4,37 miljoonalla
katsojalla. Neljännen tuotantokauden ensimmäisestä jaksosta ”Kaksi miekkaa” tuli
koko sarjan katsotuin 6,64 miljoonalla katsojalla. Siitä tuli myös HBO-kanavan
kaikkien aikojen katsotuin jakso sitten Sopranosin päätösjakson vuonna 2007.
Game of Thrones on kolminkertaistanut katsojalukunsa sarjan ensimmäisen jakson
jälkeen.

Vuonna 2011 sarja sai 13 Primetime Emmy -ehdokkuutta mukaan lukien ehdokkuus
parhaasta draamasarjasta. Tim Van Patten oli ehdokkaana kahdeksatta kertaa
sarjan pilottijakson ohjauksesta. Sarja oli ehdokkaana myös parhaasta
käsikirjoituksesta, roolijaosta, puvustuksesta, maskeerauksesta, kampauksesta,
erikoisefekteistä, äänityksestä, stuntkoordinaattorista sekä alkutunnuksen
suunnittelusta. Peter Dinklage voitti parhaan miessivuosan Emmyn ja Golden
Globen. Vuonna 2012 sarja sai kaksi Primetime Emmy -ehdokkuuta parhaasta
miessivuosasta (Peter Dinklage) ja parhaasta draamasarjasta. Creative Arts Emmy
-ehdokkuuksia se sai 11, joista se voitti kuusi.

Vuonna 2014 sarja sai 19 Emmy-ehdokkuutta, enemmän kuin mikään muu sarja samana
vuonna. Sarja on ehdolla muun muassa parhaan draamasarjan, miessivuosan (Peter
Dinklage), naissivuosan (Lena Headey), ohjauksen, käsikirjoituksen, puvustuksen,
maskeerauksen ja musiikin kategorioissa.

Vuonna 2016 sarja sai 12 Emmy-palkintoa muun muassa parhaasta draamasarjasta,
ohjauksesta ja käsikirjoituksesta. Sarja on saanut kuuden kautensa aikana
yhteensä 38 Emmyä, enemmän kuin mikään muu parhaan katseluajan televisiosarja
aikaisemmin.

Sarjan suosio paransi Tulen ja jään laulu -kirjasarjan myyntiä ja kirjoista
julkaistiin uudet painokset. Kaikki kirjasarjan kirjat nousivat
bestseller-listoille kymmenen joukkoon ja kun sarjan viides kirja
Lohikäärmetanssi julkaistiin heinäkuussa 2011, se nousi heti The New York
Timesin bestseller-listan kärkeen. Natalia Tenan esiintyminen Oshana on saanut
kirjasarjan kirjoittajan George R. R. Martinin miettimään uudelleen hahmon
tarinaa ja hän aikoo ottaa jotkin hahmon ja näyttelijän väliset erot huomioon.

Game of Thronesiin on viitattu monesti esimerkiksi televisiosarjoissa Simpsonit,
Castle, Rillit huurussa ja South Park. Sarjasta on tehty myös monia parodioita.
Muun muassa Collegehumor on tehnyt sarjasta kaksi videota, joissa hahmot
liikkuvat sarjan tarinaa parodioivassa vanhan roolipelin kaltaisessa
ympäristössä.

Sarjalla on ollut suuri taloudellinen vaikutus Belfastin kaupunkiin, jossa
sarjaa pääasiallisesti kuvataan. Kaupungin virkamiesten mukaan, Game of Thrones
on netonnut kaupungille yli 120 miljoonaa dollaria. Lisäksi Belfastissa
kuvaaminen on luonut yli 900 täyspäiväistä ja yli 5 700 osa-aikaista työpaikkaa.
Dubrovnikissa, jossa kuvataan Westerosin pääkaupunkiin sijoittuvat kohtaukset,
sarjan tuottaminen on nostanut kaupungin turismia 24 prosentilla kolmen vuoden
aikana. Andalusiassa turismi on noussut 30 prosenttia siellä kuvausten alettua.



https://fi.wikipedia.org/wiki/H%C3%A4%C3%A4p%C3%A4ivien_nimitykset

Hääpäiville eli avioliiton solmimisen vuosipäiville on omat nimityksensä yhdessä
vietettyjen vuosien mukaan. Yleensä tasalukuhääpäiviä juhlitaan tavallista
paremmin. Nimitykset vaihtelevat alueittain ja maittain. Kullakin hääpäivällä on
myös oma korukivensä.

Lähteissä on eroja, Vastausten maailma laittaa esimerkiksi paperihäät
ensimmäiseksi ja pumpulihääpäivän toiseksi.

Suomessa kulta- ja hopeahäitä on alettu viettää kaikissa yhteiskuntaluokissa
vasta 1900-luvun alkupuolella. Vanhin tunnettu tieto kultahäitään viettäneestä
pariskunnasta on Saksasta vuodelta 1547, jolloin eteläsaksalainen pariskunta
vietti 50-vuotishääjuhlaansa Wineden-nimisessä pikkukaupungissa. He olivat
pormestari Erasmus Grunninger ja hänen vaimonsa, jonka nimeä ei ole kerrottu.
Malli tulee luultavasti katolisen kirkon jo 1300-lulta alkaen viettämästä
tavasta juhlia jokaista 50. vuotta riemuvuotena Raamatun kehotuksen mukaan (3.
Moos. 25:9–). Paitsi riemuvuosiksi Saksassa alettiin 1600-luvulla kutsua näitä
vuosia myös kultaisiksi vuosiksi, ja 1600-luvun puolivälissä riemuhäitä alettiin
nimittää kultahäiksi. Hopeahäistä, häiden 25. vuosipäivästä, ensimmäinen
tunnettu tieto on Hollannista vuodelta 1680.

1800-luvulla kulta- ja hopeahääpäivien viettoperinne oli levinnyt Saksasta koko
Eurooppaan ja myös Pohjois-Amerikkaan. Saksassa tapa levisi myös maaseudulle,
kun hääpäivät muualla olivat yleensä vain säätyläisten ja kaupunkilaisten
juhlia. Pohjoismaissa tapa yleistyi 1700-luvulla. Ensimmäiset tiedossa olevat
Ruotsissa vietetyt kultahäät olivat vuonna 1737 Göteborgissa. Varhaisimmat
tiedot Suomessa vietetyistä kultahäistä ovat 1750-luvulta: Helsingissä
hääpäiväänsä juhlivat 7. tammikuuta 1755 kämnerioikeuden esimies ja
varapormestari Lorents Strång ja hänen vaimonsa Maria Burtz ja Turussa 10.
tammikuuta 1758 rykmentinmuonittaja Grundström vaimoineen. Hopeahäistä Suomessa
varhaisin tieto on Turusta vuodelta 1849.

Kulta- ja hopeahäihin pukeuduttiin juhlavaatteisiin. Suomalaiset tapaoppaat
neuvoivat 1940- ja 1950-luvulla hopeamorsianta pukeutumaan hopeahääpäivänään
hopeaharmaaseen silkki- tai samettiasuun. Pöydässä tuli myös olla hopeaesineitä.
Hopeasulhasen tuli lahjoittaa vaimolleen koru. Juhlan tuli kaikessa muistuttaa
alkuperäisiä häitä mahdollisimman paljon aina istumajärjestystä myöten. Nykyisin
näitä tapoja ei enää noudateta, mutta aviomiehen odotetaan lahjoittavan
vaimolleen koruja ja arvoesineitä ja myös lapset muistavat vanhempiaan usein
yhteisellä lahjalla. Hopeahääkulut maksaa pari itse, kultahäät kustantavat
lapset.

Kulta- ja hopeahääpäivän merkitys on sama kaikissa maissa, joissa hääpäiviä
vietetään. Muitten hääpäivien nimitykset ovat syntyneet vasta 1800- ja
1900-luvulla ja niissä on paljon eroja. Levinnein nimitys lienee timanttihäillä,
mutta se tarkoittaa kahta eri merkkipäivää: useimmissa maissa
60-vuotishääpäivää, mutta Englannissa, Hollannissa, Yhdysvalloissa ja Ranskassa
myös 75-vuotishääpäivää. Nimitykset viittaavat liiton kestoon ja materiaaliin,
josta tehtyjä lahjoja aviomiehen sopii tuona päivänä lahjoittaa vaimolleen.



https://fi.wikipedia.org/wiki/Michael_Cimino

Michael Cimino (3. helmikuuta 1939 New York – 2. heinäkuuta 2016) oli
yhdysvaltalainen elokuvaohjaaja. Hänen ohjaustyyliään on verrattu Stanley
Kubrickiin, vaikka ohjaajien elokuvat eivät ole kovinkaan samanlaisia. Cimino
tuli kuuluisaksi elokuvalla Kauriinmetsästäjä (1978).

Michael Ciminon synnyinpäiväksi annetaan useimmiten 3. helmikuuta 1939.
Synnyinajasta on kuitenkin ristiriitaista tietoa, kuten monista muistakin
Cimimon elämän yksityiskohdista. Hän kuitenkin syntyi New Yorkissa ja kasvoi
Long Islandilla. Hänen isänsä oli musiikkituottaja ja äitinsä
vaatesuunnittelija.

Cimino aloitti yliopistouransa Michiganin osavaltionyliopistossa, mutta opiskeli
myöhemmin maalaustaidetta, arkkitehtuuria ja taidehistoriaa Yalen yliopistossa.
Maisteriksi hän valmistui Yalesta 1963 pääaineenaan maalaustaide.

Cimino aloitti uransa New Yorkissa mainosohjaajana ja teki mainoksia useille
suurille yrityksille, kuten United Airlinesille ja PepsiColle.

Cimino jätti mainosalan 1970-luvulla ja muutti vuonna 1971 Los Angelesiin
toimimaan käsikirjoittajana. Hän pääsi käsikirjoittamaan tieteiselokuvaa
Hiljainen pako (1972) ja Clint Eastwoodin toista Likainen Harry -elokuvaa Magnum
.44 (1973). Eastwood vaikuttui Ciminon työstä ja antoi tälle ohjattavaksi
buddy-elokuvan Rajut kaverit (1974). Se menestyi hyvin elokuvateattereissa, ja
Jeff Bridges oli siitä ehdolla parhaan miessivuosan Oscariin.

Ciminon toinen elokuva oli hänen läpimurtonsa Kauriinmetsästäjä, josta hän
voitti parhaan ohjauksen Oscar-palkinnon. Itse elokuva palkittiin parhaana
elokuvana. Kauriinmetsästäjä oli ensimmäinen ison budjetin elokuva, joka
käsitteli Vietnamin sotaa. Se kuvasi aihettaan sekä sotatantereella että
kotirintamalla.

Cimino itse viittaasi välillä sihen, että elokuva perustui hänen omiin
kokemuksiinsa tai tarinoihin, joita hän kuuli Vietnamissa 1968. Cimino ei
kuitenkaan sotilasuransa aikana ollut rintamalla, vaan hän vietti kuuden
kuukauden ajan reservijoukoissa.

Cimino sai Kauriinmetsästäjien menestyksen jälkeen United Artists -studiolta
vapaat kädet seuraavaan elokuvaansa. Vuoden 1892 Johnsonin piirikunnan sotaa,
jossa olivat vastakkain karjanomistajat ja eurooppalaiset uudisasukkaat,
käsitellyt elokuva sai nimen Portti ikuisuuteen. Sen tuotanto venyi pahoin, ja
lopulta se valmistui 11 kuukautta myöhässä. Sen budjetti paisui 44 miljoonaan
dollariin, vaikka siihen oli alkujaan varattu 11,5 miljoonaa.

Portti ikuisuuteen sai ensi-iltansa vuoden 1980 lopulla, ja kriitikot lyttäsivät
sen heti. Elokuvaa esitettiin ensin 219 minuuttia pitkänä, mutta siitä
leikkattiin nopeasti 70 minuuttia lyhyempi versio. Portti ikuisuuteen oli
taloudellinen katastrofi, ja se oli osaltaan aiheuttamassa United Artistisin
kaatumista. Yhtiö myytiin MGM:lle 1981.

Cimino vetäytyi epäonnistuneen Portti ikuisuuteen -elokuvan jälkeen hetkeksi
pois alalta. Hän palasi lopulta 1985, jolloin hän ohjasi rikoselokuvan
Lohikäärmeen vuosi. Sitä syytettiin kielteisten aasialais-amerikkalaisten
stereotypioiden levittämisestä. Ciminon kolme viimeistä elokuvaa, Sisilialainen
(1987), Epätoivon tunnit (1990) ja Sunchaser – viimeinen matka (1996) jäivät
vähälle huomiolle.

Cimino kirjoitti vuonna 2001 romaanin Big Jane ja teki myöhemmin yhteistyötä
Francesca Pollockin kanssa kirjaan Conversations en miroir. Cimino ohjasi vielä
lyhytelokuvan Cannesin elokuvajuhlien 60-vuotissynttäreitä muistamaan tehtyyn
antologiaan To Each His Own Cinema.

Cimino eristäytyi julkisuudesta viimeisinä vuosinaan, ja hänen agenttinsa kuvasi
häntä ”Hollywoodin Howard Hughesiksi”. Cimino kävi myös useissa
kauneusleikkauksissa, jotka muuttivat selvästi hänen ulkonäköään. Muuttunet
piirteet nostivat huhuja mahdollisesta sukupuolenvaihdosleikkauksesta, jonka
Cimino kuitenkin tyrmäsi.

Cimino suosi maisema- ja miljöökuvia mahdollisimman laajalla kulmalla. Jotkut
kriitikot ovat moittineet Ciminoa liiallisesta kauniiden kuvien maalailusta
kerronnan edistämisen sijasta.



https://fi.wikipedia.org/wiki/Kuopio

Kuopio on Suomen kaupunki ja Pohjois-Savon maakuntakeskus, joka sijaitsee
Kallaveden rannalla Pohjois-Savon maakunnassa. Kaupungin väkiluku on noin
112 000, ja sen pinta-ala on 3 740,10 km², josta 964,37 km² on vesistöjä.
Kantakaupunki sijaitsee Kallaveteen etelästä työntyvällä Kuopionniemellä, joka
jakaa Kallaveden kahteen toisistaan lähes erilliseen osaan. Väestötiheys on 40,7
asukasta/km². Pinta-alasta metsää on puolet, ja suurin osa vesialueesta on
Kallavettä. Kuopio on saaristolain mukainen saaristo-osakunta.

Kuopio on Itä-Suomen valtakunnanosan keskus ja suurin kaupunki. Kuopion
naapurikunnat ovat Lapinlahti, Iisalmi, Leppävirta, Rautavaara, Siilinjärvi,
Suonenjoki, Tervo, Pielavesi, Kaavi, Juuka ja Tuusniemi. Kuopio oli Kuopion
läänin pääkaupunki vuoteen 1997 asti, jolloin Kuopion lääni sekä
Pohjois-Karjalan ja Mikkelin läänit yhdistettiin Itä-Suomen lääniksi, jonka
pääkaupungiksi tuli Mikkeli.

Kuopion historiaa 1960-luvun lopulta lähtien leimaavat useat kuntaliitokset.
Niiden johdosta nykyään Kuopioon kuuluu paljon myös elinvoimaista maaseutua. Kun
Maaninka liittyi Kuopioon vuoden 2015 alussa, Kuopiosta tuli Suomen suurin
maidontuottajakunta ja Suomen toiseksi suurin naudanlihantuottajakunta.

Kuopio on satamakaupunki, jota ympäröi sisämaan suurimpiin kuuluva saaristo.
Erikoispiirteenä ovat lisäksi suuret korkeuserot, Puijo ja Puijon torni näkyvät
koko kaupunkiin. Kuopion tori on kaupungin kiistaton keskipiste ja keskusta
noudattaa tiheästi rakennettua ruutukaavaa useine puistoineen ja kapeine
rännikatuineen. Matkustajasataman alue on uusiutunut voimakkaasti 2000-luvulla,
varsinainen kaupungin laajeneminen tapahtuu etelään, Saaristokaupungin alueelle.
Nykyisiin kuntarajoihin nähden Kallavettä on pidetty Kuopion sisäjärvenä.

Ympäristöltään kaupunki on varsin omaleimainen. Vesistön reunustaman keskustan
pinnanmuodot ovat siinä määrin vaihtelevia, että tasainen tontti on haluttu
harvinaisuus. Asutus on levinnyt keskustan ulkopuolelle joukkoliikenteelle
edullisen tiiviin ja harvan sormimallin mukaisesti, ja uudet kaupunginosat on
rakennettu kuntavetoisesti kerralla – esimerkiksi Saaristokaupunki oli edeltävät
25 vuotta rakennuskiellossa. Tällä Kuopion kaavoitusperinteellä on pitkä
historia. Edellä mainituista seikoista johtuen Kuopion taajaman asukastiheys oli
aina 1990-luvun puoliväliin saakka Suomen suurin. Petosen perustamisen ja
lisääntyneen omakotirakentamisen myötä taajaman asukastiheys laski kuitenkin
Helsingin taajama-aluetta pienemmäksi 1 700 as./km²:iin. Myös autoistumisaste on
Helsingin jälkeen matalin (425 autoa per 1 000 asukasta, maan keskiarvo
551/1 000). Arvokas Kuopion lehtokeskus sijaitsee pääosin Kuopion ja
Siilinjärven alueella.

Rantaviivaa Kuopiolla on 4 760 kilometriä. Suomen kunnista Kuopiossa on toiseksi
eniten kesämökkejä ja vapaa-ajan asuntoja. Vuonna 2013 kesämökkien määrä oli
8 684. Kesäasuntojen lukumäärä Kuopiossa on kasvanut viime vuosina
kuntaliitosten myötä.

Vesistöjen runsauden johdosta Kuopiolla on suomalaisittainkin leveyspiiriin
nähden huomattavan edullinen ilmasto. Vuotuinen tehoisan lämpötilan summa on
Kuopiossa jokseenkin yhtä korkea kuin niinkin paljon etelämpänä sijaitsevilla
paikkakunnilla kuin esim. Tampereella ja Lahdessa.

1550-luvun alussa muun muassa Mikael Agricolan vaikuttamana Kuopionniemelle
perustettiin kirkko ja kirkkopitäjä, joista eräät katsovat Kuopion saaneen
alkunsa. Kirkko olisi voitu perustaa myös pohjoisemmaksi Tavinsalmen
kuninkaankartanon läheisyyteen, entisen Maaningan kunnan alueelle, jolloin
Kuopiota ei olisi ehkä koskaan perustettu.

Kenraalikuvernööri Pietari Brahe antoi Kuopion pitäjän kirkonkylälle
kaupunginoikeudet vuonna 1653, mutta jo 1670-luvulla kaupunki kuihtui
tavalliseksi kirkonkyläksi. Nykyinen Kuopion kaupunki on perustettu vuonna 1775.
Perustamispäivänä pidetään 17. marraskuuta 1775, jolloin kuningas Kustaa III
antoi määräyksen kaupungin perustamisesta Savo-Karjalan läänin pääkaupungiksi.

1800-luvulla kaupungin kehitykseen vaikutti paremmat liikenneyhteydet: Varkauden
Taipaleen kanavan valmistuminen 1840, Saimaan kanavan avautuminen 1856 (samana
vuonna valmistui Puijon ensimmäinen torni) ja Savon radan valmistuminen 1889.
Lisäksi vuonna 1858 Kuopion sai oikeuden suoraan ulkomaankauppaan. Kaupunkiin
alkoi syntyä puutavarakaupan ympärille teollisuutta: sahoja, rullatehdas ja
tulitikkutehdas. Myös ympäröivän maakunnan maataloustuotteet synnyttivät
teollisuutta, esimerkiksi voi oli merkittävä vientituote.

Kuopion koululaitoksen historia on pitkä, ensimmäinen triviaalikoulu
perustettiin Kuopioon vuonna 1788 (tosin Viipurin vuonna 1534 perustettu
triviaalikoulu oli muuttanut jo vuonna 1777 Kuopioon) ja kimnaasi eli lukio
1844. 1800-luvun lopulla perustettiin myös teollisuuskoulu (1886), kauppakoulu
(1887) ja sairaanhoitajakoulu (1896). 1897 rikkoontui myös 10 000 asukkaan
rajapyykki.

Koulutuksen kehittäjinä ja koulujen perustajina toimivat noihin aikoihin
pääasiassa kaupungin kulttuuriväki (muun muassa J. V. Snellman), toimittajat
(muun muassa Juhani, Kalle ja Pekka Aho) ja varakkaimmat liikemiehet (esim. G.
Ranin ja H. Saastamoinen). Naisasialiikkeen (johon kuuluivat muun muassa M.
Canth ja E. Stenius-Aarneenkallio) tasa-arvotyö eteni vapaaehtois- ja
hyväntekeväisyystyön mahdollistamisesta naisille kohti naisten kouluttamista
käsityö- ja tyttökouluissa ja myöhemmin yhteiskouluissa – fennomaanien
vaikutuksesta jo hyvissä ajoin suomen kielellä. Koulut elivät 1800-luvun
puolella ja 1900-luvun alussa paljolti keräysten ja mesenaattien voimin.

Kaupunki sai vesijohdon vuonna 1913 ja hallintokonttori valmistui 1915.
Ensimmäinen päätös vesijohtoverkoston rakentamisesta oli tehty jo vuonna 1878.
Valmistunut vesijohto korvasi talousveden nostamisen käsivoimin Kallavedestä,
lammista ja lukuisista yksittäisistä kaivoista. Suodatusmenetelmät eivät olleet
kuitenkaan riittävät (hiekkasuodatus), joten muun muassa lavantaudista päästiin
eroon vasta 1939 Itkonniemelle rakennetun, kemialliseen vedenpuhdistukseen
perustuvan laitoksen myötä.

1920-luvulla Kuopio kasvoi ripeästi ja 20 000 asukkaan raja rikottiin.
Kaupunkikuva muuttui korkeiden kivitalojen rakentamisen myötä. Haapaniemen,
Itkonniemen ja Linnanpellon kaupunginosat kaavoitettiin. Autoliikenne alkoi
tuolloin rajoitetusti Kuopiossa. Liikenne oli kuitenkin vielä paljon
höyrylaivojen ja Savon radan varassa. Kuopiosta liikennöineitä perinteisiä
sisävesihöyrylaivoja ovat muun muassa S/S Heinävesi, S/S Karjalankoski (ent. S/S
Apollo), S/S Koski (nyk. M/S Koski) ja S/S Lokki.

Vuonna 1929 ensimmäiseksi kaupunginjohtajaksi valittiin Kaarlo Sallinen.
Urheilupaikkoja perustettiin myös innolla Kuopioon, tuolta ajalta ovat peräisin
Väinölänniemen urheilukentät, joita muiden muassa juoksija Hannes Kolehmainen
käytti ahkerasti. Vuosikymmenen lopulla kurjuuden keskelle valmistuivat
Kallansillat ja Niiralan koulu.

Toisen maailmansodan jälkeen kaupungin väkiluku kasvoi huomattavasti, syynä muun
muassa Karjalan evakkojen asuttaminen ja suuri syntyvyys. Väestön räjähdysmäinen
kasvu pakotti laajentamaan kouluja. 1940-luvun lopussa alettiin myös tukea
koulumatkoja ja tarjota ilmaista kouluruokaa (varattomat olivat saaneet sitä
Kuopiossa jo vuodesta 1902). 1960-luvulla aloitettiin ensimmäinen varsinaisen
lähiön, Puijonlaakson, rakentaminen. Sittemmin uudet alueet kasvoivat kukin
vuorollaan: 1960-luvulla Puijonlaakso ja Tiihotar (osana Saarijärveä);
1970-luvulla Saarijärvi, Kelloniemi ja Levänen; 1980-luvulla Jynkkä ja
Neulamäki. Kuopion pinta-ala kasvoi huomattavasti vuonna 1969, kun Kuopion
maalaiskunta liitettiin kaupunkiin ja vuonna 1973 kun Riistavesi liitettiin
kaupunkiin.

Vuonna 1966 annettiin laki korkeakoulun perustamisesta Kuopioon ja sen toiminta
aloitettiin vuonna 1972. Uusi korkeakoulu toi mukanaan paljon nuoria ihmisiä ja
uusia mahdollisuuksia kaupungin kehitykseen. Korkeakoulusta tuli Kuopion
yliopisto vuonna 1984. Vuoden 2010 alussa Kuopion ja Joensuun yliopistot
yhdistyivät Itä-Suomen yliopistoksi.

Suuren Petosen alueen rakentaminen alkoi 1986. Vuonna 2003 siellä asui jo 14 000
ihmistä, mikä ei tule enää merkittävästi kasvamaan.

Petosen ja keskustan yhdistävän Saaristokaupungin rakentaminen alkoi vuonna 2003
ja se jatkuu vuoteen 2015 saakka. Valmistuttuaan kaupunginosassa tulee asumaan
14 000 asukasta. Hankkeen kokonaiskustannukset ovat 1,6 miljardia euroa, josta
kaupungin osuus on 160 miljoonaa euroa.

Saaristokaupunki-hankkeessa on hyödynnetty monia uusia toimintamalleja. Siihen
haettiin ideoita muun muassa osallistumalla Europan 8 -arkkitehtuurikilpailuun.
Alueen rakentamista ohjaa puolestaan Taiteen kaava, joka on taiteen ja
kulttuurin yleissuunnitelma, jonka pohjalta Saaristokaupunkia rakennetaan
hyväksi asumisen kulttuuriympäristöksi. Taiteen kaava liittyy aikaisemmin
tehtyyn päätökseen, jonka mukaan Kuopion kaupungin omissa rakennushankkeissa
tulee olla taidetta 0,5–1,5 % rakennuskustannuksista. Saaristokaupungissa
järjestettiin asuntomessut 2010. Kuopiossa oli asuntomessut myös vuonna 1980.

Vaikka Kuopio kasvaa etelässä, eräät kaupungin pohjoispuolella lähellä Kuopion
lentoasemaa sijaitsevat Siilinjärven osat ovat jopa lähempänä Kuopion keskustaa.
Kyseisillä omakotitalovaltaisilla alueilla asuu erityisesti lapsiperheitä.
Pendelöinti Siilinjärveltä on voimakasta – noin 3 600 käy töissä Kuopiossa.
Siilinjärvi on puolestaan kuopiolaisten suosituin työssäkäyntipaikkakunta.
Kokonaisuudessaan työmatkaliikenne oli vuonna 2004 noin 8 600 henkilöä Kuopioon
päin ja noin 5 000 henkilöä Kuopiosta muihin kuntiin päin.

Maatalousvaltaisen Maaningan liityttyä Kuopioon, kaupungista kasvoi suurin
maidontuottajakunta Suomessa.

Kuopio on Suomen kahdeksanneksi suurin kaupunki. Vuoden 2014 alussa väkiluku oli
106 342, joista naisia oli 54 940. Ulkomaan kansalaisia on 2 264 henkeä eli
2,1 % väestöstä (31.12.2013). Kuopiolaisten keski-ikä on 40,6 vuotta (2014).

Kuopiossa asui 1900-luvun alussa vain noin 10 000 asukasta. Väestönkehitys
nopeutui sotien jälkeen. 1920-luvulla asukasmäärä ylitti 20 000.

Vakaan kehityksen johdosta asukasmäärä kaksinkertaistui välillä 1960–1990, jonka
päätteeksi asukkaita oli noin 80 000. Väestö on kasvanut edelleen sekä
kuntaliitosten että luonnollisen lisäyksen kautta. Vuosina 2004–2006 kaupunki
oli muuttotappiollinen, mutta luonnollinen väestönlisäys riitti pitämään
asukasmäärän kasvussa. Vuonna 2007 muuton suunta kääntyi ja voittoa tuli 30
henkeä. Luonnollinen väestönlisäys mukaan lukien kasvu oli yhteensä 340 henkeä.
2010-luvulla kaupungin väestönkasvu on selvästi nopeutunut.

Ajanjaksolla 1995–2005 Kuopio oli Pohjois-Savon ainoa asukasmääräänsä
kasvattanut kunta.lähde? Tarkastelujaksolla maakunnan asukkaiden kokonaismäärä
väheni noin 7 500:lla. Kehitys on jatkunut samansuuntaisena. Vuonna 2007 Kuopion
seutu oli Pohjois-Savon ainoa väestömääräänsä kasvattanut kaupunkiseutu. Se on
kasvanut useimpina vuosina kuitenkin hitaammin kuin muu Pohjois-Savo tyhjenee,
poikkeuksena tästä vuosi 2011.

Kaupungin uusimmassa strategiassa Kuopion tavoitteena on kasvaa 150 000 asukkaan
kaupungiksi.

Pääosa Kuopion maalaiskuntaa (noin 7 600 asukasta) liitettiin kaupunkiin 1969 ja
Riistaveden kunta (noin 2 200 asukasta) 1973. Vehmersalmen kunta (noin 2 000
asukasta) liittyi Kuopion kaupunkiin 1. tammikuuta 2005 ja Karttula (noin 3 500
asukasta) vuoden 2011 alussa.

Nilsiä liittyi Kuopioon vuoden 2013 alusta, jolloin kaupungin asukasluku nousi
yli 100 000:n.

Maaninka aloitti kuntaliitosneuvottelut Kuopion kanssa vuonna 2011. Maaninka
liittyi Kuopioon vuoden 2015 alussa.

Kuntaliitos Siilinjärven kanssa on ollut ikuisuuskysymys, jota on pyritty
jälleen viime aikoina edistämään Kuopion suunnasta. Siilinjärvi ei ole
kuitenkaan ollut halukas etenemään asiassa.

Tuusniemi on hakeutumassa Paras-hankkeen ja tulevaisuudennäkymien johdosta
Kuopion seutukuntaan, ja voimakkaampaan yhteistyöhön Kuopion kaupungin kanssa,
hakien muun muassa palvelutoiminnan keskittämistä suurempiin kokonaisuuksiin ja
oman asukasmäärän nousua kasvukeskuksen imussa. Ensimmäisenä konkreettisena
toimenpiteenä Tuusniemi erosi joulukuussa 2007 Koillis-Savon kansanterveystyön
kuntayhtymästä. Kuopion kaupunki on tuottanut 1. tammikuuta 2009 alkaen
Tuusniemen kunnan perusterveydenhuollon palvelut. Tuusniemen kunnanvaltuusto
päätti kesällä 2014, ettei se lähde kuntaliitosselvitykseen Kuopion kanssa.
Kuopio on ilmoittanut ettei se tule ilman kuntaliitosta tuottamaan Tuusniemelle
enää terveyspalveluita. Juankoski puolestaan ehdotti kaikille naapurikunnilleen
kuntaliitosselvitysten aloittamista vuonna 2008, johon on sittemmin ryhdytty.
Juankosken ja Kuopion kaupunginvaltuustot hyväksyivät kuntaliitoksen syksyllä
2014 ja valtioneuvosto hyväksyi kesäkuussa 2016 kaupunkien yhdistymisen. Liitos
toteutui vuoden 2017 alusta ja Kuopion väkiluku nousi 117 000:een.

Kuopiolaisista 85 % asuu kaupunkimaisesti ja 15 % maaseudulla. Kuntaliitosten
seurauksena maaseutua on Kuopiossa paljon.

Vuonna 2013 Kuopiossa oli 49 821 asuntoa, joista kerrostaloissa 30 217,
omakotitaloissa 11 776, rivitaloissa 6 203 ja muissa rakennuksissa 1 459.
Asunnon keskikoko on 70,5 m². Keskimäärin asunnossa asuu 1,9 asukasta.

Vuokra-asuntoyhtiöistä (yhteensä 18 300 vuokra-asuntoa) suurimmat ovat kaupungin
omistamat Niiralan Kulma Oy (5 836) ja Kuopas (1 889). Muista merkittävimpiä
ovat VVO Kiinteistöt (1 383) ja Kiinteistö KYS (1 165).

401 Neulaniemi, 404 Niuvanniemi, 405 Puijo, 406 Julkula, 407 Kuopio, 408
Hatsala, 409 Hakkarala, 410 Haminalahti, 411 Hiltulanlahti, 412 Hirvilahti, 413
Hirvimäki, 414 Koivusaari, 415 Jynkkä, 416 Jännevirta, 417 Kaislastenlahti, 418
Kurkiharju, 419 Lamperila, 420 Leväinen, 421 Muuruvesi, 422 Niemisjärvi, 423
Pappila, 424 Pellesmäki, 425 Pieksä, 426 Puutossalmi, 427 Ritisenlahti, 428
Ritoniemi, 429 Rytky, 430 Savilahti, 431 Savisaari, 432 Sotkanniemi, 433
Toivala, 434 Vaajasalo, 435 Vehmasmäki, 440 Kotasalmi, 441 Kuopion-Pelonniemi,
442 Leppäranta, 443 Lohilahti, 444 Melalahti, 445 Ohtaanniemi, 446 Pelonniemi,
448 Pölläkkä, 449 Riistavesi, 451 Ryönä, 452 Syrjänsaari, 453 Rissala, 454
Hakunila, 455 Iivarinsalo, 456 Enonlahti, 457 Enonsalo, 458 Hormastenlahti, 459
Juonianlahti, 460 Jänissalo, 461 Litmaniemi, 462 Miettilä, 463 Niinimäki, 464
Putroniemi, 465 Puutosmäki, 466 Roikansaari, 467 Räsälä, 468 Ukonlahti, 469
Vehmersalmi, 470 Vuorisalo

Kuopio on tehnyt tunnetuksi itseään muun muassa kalakukolla, savon murteella
sekä Puijolla. Kuopiolaisiin on liitetty määrite lupsakkuus, jolla tarkoitetaan
hyväntahtoisuutta, leikkimielisyyttä ja elämästä nautiskelua. Kuopiolaisia on
myös pidetty vääräleukaisina, jotka hakevat aina vaihtoehtoisia kielellisiä
ilmaisuja sanomalleen.

Kuopion tori on kaupungin kaupallinen keskipiste. Sen ympärille ovat
keskittyneet muun muassa pankit, tavaratalot (Anttila, Carlson ja Sokos) sekä
kauppakeskukset (Aapeli, Minna, H-talo ja Sektori). Itse torilla myydään jos
jonkinlaista tavaraa, etenkin markkina-aikaan, mutta tunnetuimmat tuotteet
lienevät muun muassa kalakukot ja lihapiirakat. Torin laidalla sijaitsevan
vuonna 1902 valmistuneen kauppahallin yksi tunnetuimmista tuotteista, etenkin
paikallisten keskuudessa, lienee jo kahden sukupolven ajan leivottu Kotileipomo
Hiltusen ohrarieska.

Kuopion keskustassa sijaitsevat Kuopion museo ja Kuopion taidemuseo.
Valtakunnallisesti merkittävä Suomen ortodoksinen kirkkomuseo on keskustan
läheisyydessä Ison hautausmaan vieressä. Kuopion tuomiokirkko ja J.V. Snellmanin
puisto muodostavat ympäristöllisesti yhtenäisen kokonaisuuden.

Tunnettuja Kuopiossa järjestettäviä tapahtumia ovat muun muassa Finland Ice
Marathon -luistelutapahtuma, Kuopio Tanssii ja Soi, Kuopio Rockcock, Puijon
mäkihyppykilpailut, Kuopion kansainväliset viinijuhlat sekä ANTI – Contemporary
Art Festival.

Kuopion kaupunginteatterin perusparannuksen yhteydessä valmistui kaksi uutta
katsomoa: 464-paikkainen ja 212-paikkainen. Teatterin ulkopuolelle rakennettiin
ulkoilmanäyttämö. Uudistunut teatterirakennus avattiin elokuussa 2014.

Kuopiossa on eri puolille kaupunkia kiinnitetty muistolaattoja. Niitä on enemmän
kuin missään muussa suomalaiskaupungissa, 63 kappaletta, minkä lisäksi
ulkotiloissa on muita julkisia taideteoksia ja muistomerkkejä vielä 59
kappaletta. Laattojen isänä pidetyn kanslianeuvos Heikki Viitalan aikana, alkaen
1970-luvulta, laattoja pystytettiin jopa 50 kappaletta. 2000-luvulla uusia ei
ole juurikaan enää tilattu. Spede Pasasen muistolaatta Päivärinteentie 21:n
edustalla lähellä linja-autoasemaa paljastettiin huhtikuussa 2015.

Sarka – Luova Pohjois-Savo hankkeen vuonna 2009 tehdyn yrityskartoituksen mukaan
Kuopiossa toimi tuolloin 450 luovan alan yritystä, kun koko Pohjois-Savossa
niitä toimi yhteensä 900.

Kuopio on perinteikäs urheilukaupunki. Kenelle tahansa suomalaiselle
urheilunharrastajalle seurat KuPS ja KalPa, sekä nimet kuten Aulis Rytkönen,
Juhani Wahlsten, Hannes Kolehmainen ja Matti Hautamäki ovat tuttuja.

Kaupungin urheiluelämä on varsin pitkälle keskittynyt Väinölänniemen stadionin,
Kuopion keskuskentän (aik. Magnum Areena), Niiralassa sijaitsevan jäähallin sekä
Puijon ympärille.

Nilsiän ja Kuopion kaupunkien yhdistyessä 1. tammikuuta 2013 Tahkovuoren
laskettelu- ja lomakeskuksesta tuli kuopiolainen.

Kuopiossa on myös jalkapallohalli Kuopio-halli sekä karting-rata, joka sijaitsee
Neulamäessä. Kuopion ravirata on Sorsasalon kaupunginosassa.

Varkaus, Mikkeli, Lahti, Helsinki (Etelään) Jyväskylä, Tampere, Loimaa, Turku
(Länteen) Iisalmi, Kajaani, Kuusamo, Sodankylä (Pohjoiseen) Joensuu, Niirala
(Tohmajärvi) (Itään)

Valtatie 5 kulkee moottoritienä kaupungin etelärajalta Vehmasmäestä aina
Siilinjärvelle saakka. Ensimmäinen osa moottoritietä, keskustasta Päivärantaan
valmistui 1968, ja toinen osa moottoritietä Hiltulanlahti–Vehmasmäki on vuodelta
2000. Näiden kahden moottoritien välissä on Kallansillat, kolmas eli viimeinen
osuus moottoritiestä valmistui 2014. Lisäksi tie on ainoa yhteys Kuopiosta
pohjoiseen. Rinnakkaistie, jota käyttävät myös hitaat ajoneuvot, valmistui 2014
moottoritien eteläpuolelle. Rautatie Päivärannan ja Vuorelan välillä sijoittuu
moottoritien ja rinnakkaistien väliin. Junaliikennettä palvelee Savon rata, jota
pitkin on suorat yhteydet Helsingin, Oulun ja Turun suuntiin. Lisäksi on hyvät
vaihtoyhteydet Pieksämäen kautta länteen ja itään (Jyväskylä, Tampere, Turku,
Joensuu). Pendolino-junilla pääsee Helsinkiin/Helsingistä kahta reittiä, joko
Tampereen tai Kouvolan kautta. Syksyllä 2006 valmistunut Kerava–Lahti-oikorata
yhdessä VR:n aikataulumuutosten kanssa lyhensi matka-aikaa Helsinkiin noin
tunnin.

Kuopion lentoasema (Rissala) sijaitsee 14 kilometrin päässä Siilinjärvellä.
Kentältä on päivittäin useita vuoroja Helsinkiin ja lisäksi paljon
lomaliikennettä.

Kuopiossa on matkustajasatama, josta on kesäisin liikennettä Heinävedelle ja
Savonlinnaan sekä paikallisristeilyitä. Kuopion matkustajasatama oli aiemmin
tunnettu sisävesihöyrylaivoistaan, mutta nykyään kaikki Kuopiosta vakituisesti
liikennöivät sisävesilaivat ovat dieselmoottorialuksia.

Kuopiosta liikennöivät kesäisin muun muassa seuraavat alukset: M/S Koski, M/S
Puijo ja M/S Ukko. Satunnaisesti satamassa saattaa nähdä myös aiemmin sieltä
säännöllisesti liikennöineitä höyrylaivoja, kuten S/S Karjalankoski.

Kumpusaaressa on syväsatama, josta rahtiliikennettä Saimaan kanavan kautta
Itämerelle. Lisäksi satamatoimintaa on Sorsasalossa. Kelloniemen öljysatama on
jäänyt pois käytöstä (öljykuljetukset kielletty sisävesillä).

Paikallista linja-autoliikennettä hoitaa Kuopion liikenne (Koiviston Auto).
Paikallisliikenteen bussit liikennöivät laajasti myös Siilinjärven
asuinalueilla. Osan Siilinjärvelle suuntautuvasta paikallisliikenteestä hoitaa
Pohjolan Liikenne. Vuonna 2012 Kuopiossa ilmaistiin kiinnostusta
lähijunaliikennettä kohtaan. Jos suunnitelmien mukainen lähijunaliikenne
toteutuisi, se kattaisi laajimmillaan välin Iisalmi–Pieksämäki. Tosin näin
laajalla yhteysvälillä kyseessä olisi pikemminkin taajamajunaliikenne.
Pelkästään Kuopion kaupungin ja sen lähialueet kattava liikenne on kuitenkin
asukastiheyden ja rautatie- sekä asemainfrastruktuurin nykyisen kunnon ja
tulevaisuuden investointitarpeiden johdosta todennäköisempää.

Kuopion elinkeinorakenne on erittäin monipuolinen. Kuopiossa on yhteensä noin
5 050 yritystä ja yhteisöä, joista yli 190 käy kauppaa myös ulkomaille.
Työpaikkoja on 48 534 (2011). Merkittävä rooli kuopiolaisen elinkeinoelämän
kehittämisessä on Kuopion kaupungin yrityspalvelulla. Yrityspalvelu edesauttaa
Kuopiossa toimivien yritysten kehittymistä ja parantaa yritysten
toimintaympäristöjä. Toimintaympäristöjen kehittämisessä keskeisintä on tontti-
ja toimitilatarjonnan parantaminen. Matkailulla on suuri merkitys Kuopion
elinkeinoelämälle. Majoitus- ja ohjelmapalveluiden järjestäminen antaa monelle
työpaikan.

Rauhalahden leirintäalue on yksi osoitus kuopiolaisesta osaamisesta. Se on
maamme ainoa viiden tähden leirintäalue.

Merkittävimpiä viimeaikaisia yrityshankkeita ovat Honeywellin Suomen toimintojen
keskittäminen Kuopioon, Ark Therapeuticsin geenilääketehtaan valmistuminen,
Bella-Veneiden rakentama veneteollisuuden keskittymä Marine Park Siikaniemeen
sekä Junttanin vuoden 2008 lopussa Kylmämäkeen valmistuneen 15 miljoonan euron
kokoonpanotehtaan rakentaminen. Junttanin nykyisen tehtaan tontille Särkilahteen
tulee tilat isolle kauppakeskukselle. Savoconin ja TKD Suomen 11 miljoonalla
eurolla ostamalla 9,7 hehtaarin tontilla on rakennusoikeutta 58 500
neliömetrille. Yrityskaksikko aikoo panostaa kohteeseen yhteensä noin 40
miljoonaa euroa. Merkittävä teollinen toimija on myös Sorsasalossa toimiva Savon
Sellu Oy, joka on nykyään Powerflute Oyj:n omistuksessa.

Vähittäiskaupan investoinneista merkittävimmät ovat jouluksi 2007 valmistunut
Prisman laajennus sekä elokuussa 2008 valmistunut Päivärannan K-Citymarket.
Pitkälahteen on avattu rautakauppa Kodin Terra sekä Matkuksen alueelle
marraskuussa 2012 Ikano-konsernin kauppakeskus ja aiemmin keväällä
IKEA-tavaratalo.

Itellan (nyk. Posti Group) 22 600 neliömetrin postikeskus Matkuksen
yritysalueella, noin 14 km kaupungin keskustasta etelään, valmistui
tuotantokäyttöön vuoden 2010 alkupuolella.

Kauppahallin ulkoremontti valmistui marraskuussa 2012 ja sisätilojen remontti
toukokuussa 2013. Kauppahallin kyljessä aiemmin ollut kalahalli purettiin ja sen
paikalle rakennettiin kahvilarakennus.

Rakennusten korkeus kasvaa keskustassa sekä uudisrakentamisen että korotusten
myötä. Täydennysrakentamista on tehty viime vuosina erityisesti sataman
alueella. Tiivistyvän kaupunkirakenteen myötä myös pysäköintijärjestelyjä
uusitaan. Maapohjaparkkipaikkoja on suunniteltu muutettavaksi parkkitaloiksi
muun muassa Niiralan jääkiekkohallin yhteydessä.

Matkakeskuksen uudistushanketta edelsi vuosien kaavoitus- ja suunnittelutyö.
Alueen infrastruktruuria uusittiin laajasti mm.siirtämällä maanalainen puro
tulevien tornitalojen tieltä. Technopolis ilmoitti kesällä 2015 vetäytyvänsä
hankkeesta. Alueen kohtalo on avoin.

Savilahdessa sijaitseva Kuopion tiedepuisto on kasvanut nopeaa vauhtia läpi koko
2000-luvun. Tiedepuistossa sijaitseva Technopolis Kuopio on nykyisin jo 3 000
työpaikan yhteisö. Savonia-ammattikorkeakoulun 12 200 neliömetrin tilat
sijaitsevat nykyään Technopoliksen kiinteistössä. Savilahdessa opiskelee noin
2 000 ammattikorkeakouluopiskelijaa.

Kuopion työttömyysaste oli 11,8 % vuoden 2014 tammi–kesäkuun aikana.
Vertailukaupunkien kesken Kuopio sijoittuu työttömyyden osalta viidenneksi.
Kuopion työttömyys on koko maahan vertailtaessa alle keskitason.

Kuopio on aina ollut ja on edelleen koulukaupunki. Historian saatossa Kuopiossa
on tehty useampiakin päänavauksia koulutuksessa. Yrjö Maunu Sprengtportenin
perustama Suomen ensimmäinen maavoimien upseerikoulu – Haapaniemen sotakoulu
(nykyisessä Satamapuistossa) – aloitti vuonna 1780, suomenkielinen sokeainopetus
alkoi Kuopiosta vuonna 1871 (kuuromykkäinkoulu 1862). Mm. Minna Canthin
voimakkaan panoksen myötä perustettiin ensimmäinen suomenkielinen Kauppakoulu
vuonna 1887, jonka johtokunnassa Canth toimi aina kuolemaansa vuonna 1897
saakka, sekä yliopistoon johtava Yhteiskoulu toisena, kuusi vuotta Helsingin
jälkeen vuonna 1892.

Nykyään kaupungissa on 40 peruskoulua (9 414 oppilasta) ja Alavan koulu
(sairaalakoulu), 5 lukiota (2 287 opiskelijaa) ja aikuislukio (297 opiskelijaa)
sekä kansalaisopisto. Esiopetuksen piirissä on 923 oppilasta.

Tärkeimmät ammatillisen ja korkeakoulutuksen oppilaitokset ovat Itä-Suomen
yliopisto ja Sibelius-Akatemian Kuopion osasto, Pelastusopisto,
Savonia-ammattikorkeakoulu sekä Savon ammatti- ja aikuisopisto. Lisäksi
koulutusta tarjoaa muun muassa Kuopion talouskoulu, Kuopion konservatorio,
Pohjois-Savon opisto ja Humanistinen ammattikorkeakoulu.

Toisen asteen ammatillisessa koulutuksessa opiskelijoita on noin 4 000,
lukioissa 2 600, ammattikorkeakouluissa 5 300 ja yliopistoissa 6 500. Kaikki
koulutusasteet (mukaan lukien esi- ja perusopetus) yhteenlaskettuna Kuopiossa on
yli 30 000 oppilasta tai opiskelijaa, mikä muodostaa noin kolmasosan koko
väestöstä.

Kuopiossa työttömistä noin 56 % ja työllisistä noin 48 % oli keskiasteen
koulutuksen saaneita vuonna 2012.

Kuopiolaisten koulutustaso on korkea. 15 vuotta täyttäneistä kuopiolaisista
71,7 % on suorittanut vähintään keskiasteen tutkinnon (koko maa 65,5 %). Vuonna
2008 peruskoulun päättäneistä sijoittui 52,1 % lukiokoulutukseen, 38,1 %
ammatillisiin ja 9,8 % ei jatkanut tutkintotavoitteista opiskelua. Koulutuksen
ulkopuolelle jääneiden osuus on vähän pienempi kuin koko maassa (7,6 %), mutta
suurten kaupunkien keskitasoa.

Yliopiston ja ammattikorkeakoulun tutkimuslaitosten lisäksi muun muassa
Eviralla, Geologian tutkimuskeskuksella, Ilmatieteen laitoksella,
Kansanterveyslaitoksella, Puolustusvoimilla, Työterveyslaitoksella, ja Valtion
teknillisellä tutkimuskeskuksella on omat yksiköt Kuopion Savilahdessa
sijaitsevassa tiedepuistossa.

Kuopion kaupunki tarjoaa asukkailleen ja elinkeinoelämälle toimivan palvelu- ja
yhdyskuntarakenteen sekä hyvän elin- ja toimintaympäristön. Toimintaa suuntaa
kestävä kehitys ja toisista välittäminen.

Bio-, terveys- ja ympäristötieteet sekä niihin liittyvä teknologia (erityisesti
sensoriteknologia) ja tietotekniikka.

Terve Kuopio -hyvinvointihanke, Kuopion seudun hyvinvointiosaamiskeskus ja
kansainvälisyys.

Hallinto perustuu Balanced Scorecard-mallin mukaiselle kaupunkistrategialle.
Johtamisjärjestelmän keskeisinä osina ovat myös toimialakohtaiset sekä
poikkihallinnolliset strategiat ja strategiaohjelma vuoteen 2012.



https://fi.wikipedia.org/wiki/Jari_Litmanen

Jari Olavi Litmanen (s. 20. helmikuuta 1971 Lahti) on ammattilaisuransa
lopettanut suomalainen jalkapalloilija. Litmasta pidetään yleisesti Suomen
kaikkien aikojen parhaana jalkapalloilijana. Hänestä tuli ensimmäinen
suomalainen jalkapallon kansainvälinen supertähti 1990-luvulla. Varsinkin
myöhempinä vuosina Litmasen uraa ovat varjostaneet useat loukkaantumiset.
Suomessa Litmasesta käytetään usein lempinimeä Kuningas.

Suomen lisäksi Litmanen pelasi seurajoukkueurallaan Alankomaissa, Espanjassa,
Englannissa, Saksassa ja Ruotsissa. Suurimmat meriittinsä hän saavutti
alankomaalaisessa Ajaxissa, jonka kanssa hän voitti Mestarien liigan vuonna
1995. Samana vuonna hän sijoittui kolmanneksi Kultainen pallo -äänestyksessä.
Litmanen on myös Suomen maajoukkueen eniten otteluita pelannut ja eniten maaleja
tehnyt pelaaja sekä entinen kapteeni.

Litmanen pelasi yleensä niin sanotulla ”kymppipaikalla” joko hyökkäävänä
keskikenttäpelaajana tai vedettynä hyökkääjänä. Hänet tunnettiin
pelinäkemyksestään ja syöttötaidostaan, minkä vuoksi häntä pidettiin
ensisijaisesti pelintekijänä ja ratkaisusyöttöjen antajana, vaikka hän teki myös
paljon maaleja, ja häntä pidettiin luotettavana rangaistuspotkujen laukojana.

Litmanen on Lahden Reippaan kasvatti. Hän voitti juniorina B-poikien piiricupin
vuonna 1986 ja A-poikien Suomen-mestaruuden vuonna 1989. Nuoruudessaan hän
harrasti talvisin myös jääkiekkoa.

Reippaan edustusjoukkueessa Litmanen debytoi 16 vuoden iässä 3. toukokuuta 1987
SM-sarjan ottelussa Kopareita vastaan ja ensimmäinen maalinsa hän teki 24.
huhtikuuta 1988 ottelussa Oulun Työväen Palloilijoita vastaan. Hänen ensimmäinen
täysi kautensa korkeimmalla sarjatasolla oli 1988, jolloin nuorukaisen
erikoislaatuiset kyvyt kävivät viimeistään selväksi. Litmanen herätti huomiota
tekniikallaan ja pelisilmällään, minkä lisäksi hän kunnostautui myös
maalintekijänä. Uuden Veikkausliigan ensimmäisellä kaudella 1990 hän teki 14
maalia ja pelaajayhdistyksen järjestämässä äänestyksessä hänet valittiin vuoden
liigapelaajaksi. Lisäksi urheilutoimittajat ja Suomen Palloliitto valitsivat
Litmasen vuoden jalkapalloilijaksi, minkä tunnustuksen hän on sittemmin saanut
useammin kuin kukaan muu.

Kausi 1990 oli Litmasen viimeinen Reippaassa. Talousvaikeuksien vuoksi useita
muitakin pelaajia ja valmentaja Harri Kampmanin menettänyt joukkue putosi
seuraavalla kaudella 1. divisioonaan, josta se ei enää palannut korkeimmalle
sarjatasolle. Litmanen puolestaan edusti Suomessa vielä yhden kauden sekä
Helsingin Jalkapalloklubia että Kampmanin valmentamaa nousijajoukkue Myllykosken
Palloa. HJK:ssa hän ylsi Suomen-vuosiensa henkilökohtaiseen maaliennätykseensä,
16 maalia 27 ottelussa. SM-mitaleja hän ei saavuttanut – paras sijoitus sarjassa
oli neljäs Reippaassa kausilla 1988 ja 1990 ja MyPassa kaudella 1992. Suomen
cupia hän oli MyPassa voittamassa kaudella 1992 ennen siirtymistään ulkomaille.
Hän teki maalin 9. heinäkuuta 1992 Jaroa vastaan pelatussa loppuottelussa, joka
päättyi MyPan 2–0-voittoon. Reippaassa ja MyPassa Litmasta valmentanut Kampman
on myöhemmin toiminut myös hänen managerinaan.

Jari Litmasen siirtyminen HJK:sta (tapahtui 28.11.1991) MyPan kautta Ajaxiin
(13.8.1992) siirtyi ratkottavaksi Urheilun oikeusturvalautakuntaan. HJK halusi
Litmasen siirto-oikeudet itselleen sillä perusteella, ettei miehen kotimaisesta
siirrosta ollut kulunut täyttä vuotta ennen muuttoa Hollantiin. Asiasta oli
ollut SPL:n liittohallituksen päätös tammikuulta 1980. Kun MyPa oli kysynyt
Ajaxiin siirron yhteydessä SPL:lta, tuosta ei oltu kerrottu mitään.
Oikeusturvalautakunta julkisti 8.3.1993 lopullisen päätöksen, missä siirtyminen
tapahtui sääntöjen mukaisesti ja MyPa saa pitää siirrosta tulevan korvauksen.
Päätöksestä oli pitänyt äänestää.

Litmanen siirtyi kesällä 1992 juuri UEFA Cupin voittaneen alankomaalaiseen
suurseuraan Ajaxiin oltuaan myös muun muassa Barcelonan, Leeds Unitedin ja PSV:n
kiinnostuksen kohteena.

Ajaxin joukkueenjohtaja David Endt, joka noihin aikoihin toimi seuran
henkilöstöpäällikkönä, kuvasi ensivaikutelmaansa Litmasesta seuraavasti:

Ensimmäisellä kaudellaan Ajaxissa hän pelasi lähinnä reserveissä, ja tiettävästi
valmentaja Louis van Gaal oli jo valmis lähettämään hänet takaisin Suomeen,
mutta joukkueen fysioterapeutti neuvoi ottamaan hänet kentälle loukkaantuneen
Dennis Bergkampin tilalle. Kun Bergkamp siirtyi Inter Milaniin kesällä 1993,
Litmanen vakiinnutti paikkansa avauskokoonpanossa. Hän voitti kaudella 1993–1994
Eredivisien maalikuninkuuden 26 maalillaan ja johdatti joukkueen mestaruuteen.
Alankomaiden pelaajayhdistys valitsi Litmasen vuoden jalkapalloilijaksi vuonna
1993.

Koko jalkapallomaailman tietoisuuteen Litmanen nousi viimeistään kaudella
1994–1995 oltuaan yksi Ajaxin avainpelaajista seuran voittaessa Mestarien
liigan. Loppuottelussa Ajax kaatoi AC Milanin 1–0. Samalla Litmasesta tuli
ensimmäinen Mestarien liigan voittanut suomalaispelaaja. Vuonna 1995 Litmanen
voitti Ajaxin paidassa myös Intercontinental Cupin, jossa Ajax kaatoi
brasilialaisen Grêmion rangaistuspotkuilla. UEFA Super Cupissa kukistui Real
Zaragoza maalein 5–1. Litmanen valittiin vuoden urheilijaksi Suomessa ja
sijoittui ranskalaislehti France Footballin Kultainen pallo -äänestyksessä
kolmanneksi edellään vain George Weah ja Jürgen Klinsmann. Kaudella 1995–1996
Litmanen voitti Mestarien liigan maalikuninkuuden yhdeksällä maalillaan Ajaxin
selviytyessä jälleen loppuotteluun. Hän teki maalin myös loppuottelussa, jonka
Ajax hävisi Juventukselle rangaistuspotkukilpailun jälkeen. Kaudella 1996–1997
Ajax ylsi vielä Mestarien liigan välieriin.

Kaikkiaan Litmanen vietti Ajaxissa seitsemän kautta ja saavutti seurassa
kansainvälisten mestaruuksien lisäksi myös neljä Eredivisien mestaruutta ja
kolme KNVB-cupin voittoa. Hän oli yksi Louis van Gaalin valmentaman
menestysjoukkueen monista tähdistä Danny Blindin, Frank ja Ronald de Boerin,
Edgar Davidsin, Finidi Georgen, Patrick Kluivertin, Marc Overmarsin, Michael
Reizigerin, Frank Rijkaardin, Edwin van der Sarin ja Clarence Seedorfin ohella.
Kapteeni Blind on kutsunut Litmasta joukkueen aivoiksi. Hänen mukaansa Litmasen
suuruus johtui siitä, että hän on keskikenttäpelaaja, joka pystyy ajattelemaan
kuten hyökkääjä.

Vuonna 1999 Litmanen siirtyi vapaalla siirrolla espanjalaisjätti Barcelonaan,
minkä myötä hänestä tuli ensimmäinen Espanjan Primera Divisiónissa pelannut
suomalainen. Joukkueen oli kaksi vuotta aikaisemmin ottanut komentoonsa Ajaxista
tuttu Van Gaal, joka hankki entisistä pelaajistaan Kataloniaan myös De Boerin
veljekset, Bogarden, Kluivertin ja Reizigerin, ja myöhemmin heitä seurasi vielä
Overmars. Kaudella 1999–2000 Barcelona sijoittui Primeran toiseksi ja ylsi
välieriin Copa del Reyssä ja Mestarien liigassa. Litmasta vaivasivat kuitenkin
loukkaantumiset, ja kritisoidun Van Gaalin erottua vuonna 2000 hän ei ollut
uuden valmentajan Llorenç Serra Ferrerin suosiossa.

Toisella Barcelona-kaudellaan Litmanen ei pelannut lainkaan sarjaotteluissa, ja
tammikuussa 2001 hän siirtyi englantilaisen Liverpoolin riveihin suomalaisen
Sami Hyypiän seuraksi. Hän esiintyi hyvin Englannin liigacupin välierissä, kun
Liverpool voitti Crystal Palacen, mutta loukkaantumisen vuoksi hän ei
osallistunut kauden loppuotteluihin. Seuraavalla kaudella hän joutui istumaan
suurimman osan ajasta vaihtopenkillä. Mestarien liigan puolivälierissä hän teki
maalin Bayer 04 Leverkusenia vastaan, mutta Liverpool hävisi ottelun.

Vuonna 2002 Litmanen palasi vanhaan seuraansa Ajaxiin, jossa hän sai sankarin
vastaanoton. Kauden 2002–2003 Mestarien liigassa Litmanen oli melko
merkittävässä roolissa. Hän teki voittomaalin jatkolohko-ottelussa Romaa vastaan
ja onnistui toistamiseen puolivälierissä Milania vastaan, mutta Milan meni
jatkoon yhteismaalein 3–2. Joukkue voitti kaudella 2003–2004 Eredivisien
mestaruuden, mutta Litmanen pelasi loukkaantumisten vuoksi vain kuudessa
ottelussa. Huhtikuussa 2004 Ajax ja Litmanen purkivat sopimuksensa
yhteisymmärryksessä kaksi kuukautta etuajassa, jotta hänelle jäisi aikaa
mahdolliselle paluulle Suomeen ennen toukokuussa alkanutta uutta
Veikkausliiga-kautta.

Litmanen sai Palloliiton ja Veikkausliigan Captain’s Ball -erikoispalkinnon
”erityisen positiivisesta ja merkittävästä suomalaisen jalkapalloilun hyväksi
tehdystä työstä” vuonna 2002. Hän luovutti palkinnon ikuisesti kiertäväksi.

Litmanen palasi Suomen Veikkausliigaan ja kotikaupunkiinsa edustustasolla
kuopatun kasvattajaseuransa Reippaan seuraajaan FC Lahteen huhtikuussa 2004
yksivuotisella sopimuksella. Joukkuetta valmensi Harri Kampman. Toukokuun alussa
hän pelasi Lahden kanssa Liigacupin loppuottelussa, jonka Allianssi voitti
rangaistuspotkukilpailun jälkeen. Litmasen paluu veti muutamaan otteeseen
Veikkausliiga-katsomot täyteen, mutta loukkaantumiset rajasivat esiintymiset
sarjassa 11 otteluun.

Litmanen sai vielä mahdollisuuden pelata huippusarjassa, kun Bundesliigassa
putoamistaisteluun ajautunut saksalainen Hansa Rostock hankki hänet tammikuussa
2005 vapaalla siirrolla. Litmanen pelasi Hansan riveissä kevätkaudella 13
ottelua, mutta joukkueen pudottua hän päätti siirtyä muualle
jatkosopimustarjouksesta huolimatta.

Heinäkuussa 2005 Litmanen teki ruotsalaisen Malmön kanssa puolen vuoden
sopimuksen, jossa oli yhden lisävuoden optio. Hän pystyi pelaamaan syksyllä 2005
vain kahdessa sarjaottelussa. Kaudella 2006 Litmanen esitti Malmön paidassa
ajoittain loistokkaita otteita, mutta loukkaantumiset rajasivat hänen
ottelumääränsä kahdeksaan. Kesäkuussa 2006 Litmasen vasen silmä vaurioitui
epäonnisessa tilanteessa, kun Litmanen sai ottelun jälkeen pukukopissa
pullokorkin silmäänsä. Korkki lensi kovalla voimalla Litmasen pitelemästä
virvoitusjuomapullosta, kun Malmön urheilujohtaja Hasse Borg avasi pullon
nuuskarasialla. Huhtikuussa 2007 hän solmi seuran kanssa vuoden jatkosopimuksen.
Hän ei kuitenkaan pystynyt pelaamaan kaudella 2007 yhdessäkään Malmön ottelussa.
Elokuussa 2007 Litmanen joutui akillesjänneleikkaukseen, jonka oli määrä pitää
hänet sivussa koko loppukauden. Samalla Litmanen ja Malmö päättivät sopimuksen
purkamisesta.

Suomen maajoukkuetta EM 2008 -karsinnoissa valmentanut Roy Hodgson kutsui
Litmasen kymmenen päivän testiin uuteen seurajoukkueeseensa englantilaiseen
Fulhamiin tammikuussa 2008. Litmanen vakuutti seurajohdon ja teki loppukauden
kattavan sopimuksen seuran kanssa. Samaan aikaan seuraan siirtyi
maajoukkuepuolustaja Toni Kallio. Helmikuussa uutisoitiin, että Litmasella olisi
ylikunnosta johtuvia sydänvaivoja, minkä lisäksi vääränlaisista pohjallisista
seurannut reiden lihasrevähdys ja päähän osuneesta pallosta aiheutunut
korvavamma pitivät hänet poissa Fulhamin ottelukokoonpanosta. Maajoukkueen
keväisissä harjoitusotteluissa hän oli kuitenkin pelikunnossa, mikä sai
Hodgsonin kritisoimaan häntä sitoutumisen puutteesta seurajoukkuettaan kohtaan.
Litmanen pelasi Fulhamissa lopulta vain kaksi reservisarjan ottelua, joista
ensimmäisessä hän teki maalin. Kauden jälkeen Litmasen ja seuran tiet erosivat.

Rikkonaisen Fulham-jakson jälkeen Litmanen kuntoutti itseään alkukesän 2008 ja
liittyi heinäkuussa FC Lahden harjoitusrinkiin. 12. heinäkuuta hän otti osaa
Ranskan vuoden 1998 maailmanmestaruuden 10-vuotisjuhlaotteluun, jossa hän pelasi
FIFPron kokoamassa muun maailman joukkueessa. Elokuun alussa julkistettiin
loppukauden kestänyt sopimus Lahden kanssa. Paluuottelussaan 11. elokuuta
Kuopion Palloseuraa vastaan Litmanen teki ja syötti kaksi maalia ja Lahti voitti
8–1. Litmanen pelasi kauden aikana yhteensä kuudessa ottelussa, joissa hän teki
kolme maalia. Lahti sijoittui sarjan kolmanneksi, mikä toi sekä Litmaselle että
seuralle heidän ensimmäisen SM-mitalinsa.

Litmasesta tuli joulukuussa 2008 FC Lahden osaomistaja merkittyään osakeannissa
FC Lahti Oy:n osakkeita 10 000 eurolla.

Litmanen palasi Lahden harjoituksiin alkuvuodesta 2009 ja pelasi talven mittaan
harjoitusotteluissa ja Liigacupissa. Huhtikuussa 2009 julkistettiin kauden 2009
kattava jatkosopimus. Veikkausliiga-kauden 2008 pronssisijoituksen myötä Lahti
pääsi kauden 2009–2010 Eurooppa-liigan ensimmäiselle karsintakierrokselle, jossa
se kohtasi albanialaisen Dinamo Tiranan. Seuran historian ensimmäisessä
euro-ottelussa Litmanen järjesteli joukkueensa kaikki neljä maalia, joista kaksi
tuli kulmapotkuista. Hän pääsi myös itse maalin makuun Euroopassa tekemällä
toisen Lahden maaleista toisella karsintakierroksella slovenialaista Goricaa
vastaan. Lahden ensimmäinen eurocup-taival katkesi lopulta belgialaista Bruggeä
vastaan kolmannella karsintakierroksella.

Litmanen pelasi JJK:ta vastaan 23. syyskuuta 2009 sadannen liigaottelunsa
Suomessa ja juhlisti tapausta tekemällä kaksi maalia, jotka olivat hänelle
kauden ainoat kotimaisessa sarjassa.

Litmanen jatkoi sopimustaan Lahden kanssa kattamaan myös kauden 2010. Hän
harjoitteli seurassa myös ennen seuraavan kauden alkua ja oli mukana muun muassa
Lahden joukkueessa tammikuun 2011 Uusi Lahti Cupissa.

Helmikuussa 2011 Litmanen ilmoitti, ettei peliura todennäköisesti jatku ainakaan
Lahdessa. Helsingistä ja Tallinnasta Lahteen kulkenut Litmanen perusteli
päätöstään sillä, että matkustaminen kävi liian raskaaksi ja esti täysipainoisen
osallistumisen seuran toimintaan. Maaliskuussa hän liittyi Helsingin
Jalkapalloklubin harjoitusryhmään Espanjan Marbellaan suuntautuneen leirin
ajaksi. Huhtikuussa julkistettiin kauden 2011 kattava sopimus seuran kanssa.

Jari Litmanen saavutti syksyllä 2011 HJK:n vahvuudessa ensimmäisen Suomen
mestaruuden miehissä. Hänestä tuli ensimmäinen 40-vuotiaana SM-kultaa
saavuttanut jalkapalloilija. Litmanen oli kaudella 2011 vain kahdesti
Veikkausliiga-ottelun avauksessa, mutta tuli vaihdosta kentälle 16 kertaa. Hän
teki yhden maalin ja syötti neljä. Litmasen viimeiseksi otteluksi jäi HJK:n
kauden päätösottelu, eli kotiottelu Hakaa vastaan, jossa hän oli avauksessa ja
tuli toisella puoliajalla vaihtoon.

Aktiiviuransa jälkeen Litmanen on toiminut Yle Urheilun tv-kommentaattorina
Mestarien liiga-, MM- ja EM -kilpailulähetyksissä. Jalkapallon MM-kisoissa 2014
Litmanen selosti Niki Juuselan kanssa mm. molemmat välierät ja finaalin.

Litmasen ensimmäinen maaottelu oli alle 15-vuotiaiden ottelu Tanskaa vastaan 28.
heinäkuuta 1986. Hän pelasi 21 poikien ja kuusi nuorten maaottelua.
Poikamaajoukkue-esitystensä perusteella Palloliitto valitsi hänet vuoden 1988
poikapelaajaksi Suomessa.

Suomen A-maajoukkueessa Litmanen debytoi Jukka Vakkilan alaisuudessa
18-vuotiaana 22. lokakuuta 1989 ystävyysottelussa Trinidad ja Tobagoa vastaan ja
ensimmäisen maalinsa hän teki 16. toukokuuta 1991 EM-karsintaottelussa Maltaa
vastaan. Litmanen on edustanut Suomea kuusissa EM- ja viisissä MM-kilpailuiden
karsinnoissa. Hän on ollut Suomen tärkeimpiä pelaajia koko maajoukkueuransa ajan
ja toimi myös joukkueen kapteenina vuosina 1996–2008. Häntä edelsi Ari Hjelm, ja
MM 2010 -karsinnoissa hänet korvasi Sami Hyypiä. Sadannen maaottelunsa Litmanen
pelasi 25. tammikuuta 2006 Etelä-Koreaa vastaan. Hän oli Hjelmin jälkeen toinen
rajapyykin saavuttanut suomalainen. Hän on Suomen eniten otteluita pelannut ja
eniten maaleja tehnyt miespelaaja.

Litmanen nousi maajoukkueen runkopelaajaksi jo EM 1992 -karsinnoissa, joiden
alkaessa hän oli 19-vuotias. Hän oli mukana kaikissa kahdeksassa ottelussa,
joista seitsemässä hän oli avauskokoonpanossa ja kuudessa hän pelasi täydet 90
minuuttia. Henkilökohtaisen maaliennätyksensä Litmanen saavutti EM 1996
-karsinnoissa, joissa hän teki neljä maalia.

Litmanen pelasi myös MM 1994- (10 ottelussa yksi maali), MM 1998- (kuudessa
ottelussa kolme maalia), EM 2000- (kuudessa ottelussa yksi maali) ja MM 2002
-karsinnoissa (kahdeksassa ottelussa kaksi maalia). Vuonna 2001 Suomen pelatessa
Anfield Roadilla Englantia vastaan Litmasen käsi murtui ottelun tuoksinassa. Hän
kuitenkin taisteli loppuun asti ”hämärän rajamailla” liikkuen. Hän pelasi myös
EM 2004- (viidessä ottelussa ei maaleja) ja MM 2006 -karsinnoissa (kuudessa
ottelussa yksi maali).

Litmanen esitti paikoin erinomaisia otteita EM 2008 -karsinnoissa. Hän oli
Suomen paras maalintekijä tehtyään kaksi maalia Puolaa ja yhden maalin
Kazakstania vastaan. Akillesjänneleikkauksen vuoksi Litmanen oli karsinnoista
pitkään poissa, mutta palasi rivistöön marraskuussa 2007 kahteen viimeiseen
karsintaotteluun Azerbaidžania ja Portugalia vastaan.

Litmanen jatkoi maajoukkueuraansa ja pelasi ensimmäistä Saksa-ottelua lukuun
ottamatta kaikissa 2010 MM-kisojen karsintaotteluissa. Maalinteossa hän onnistui
kerran. Litmanen oli mukana EM 2012 -karsinnoissa, joissa hän viimeisteli
rangaistuspotkusta maalin San Marinoa vastaan. Maalillaan Litmasesta tuli
kaikkien aikojen vanhin EM-karsintamaalin tehnyt pelaaja. San Marino -ottelu jäi
myös Litmasen viimeiseksi otteluksi Suomelle.

Litmasen isä Olavi on entinen maajoukkuetason jalkapalloilija, joka voitti
Reippaassa SM-kultaa ja useita Suomen cupeja. Perheeseen kuuluvat myös äiti
Liisa ja nuorempi sisko Sini, joka on pelannut koripalloa SM-sarjassa.

Litmasesta tuli isä marraskuussa 2005, kun hänen virolainen puolisonsa Ly
Jürgenson synnytti pojan, jonka nimeksi tuli Caro. Syyskuussa 2007 Litmanen ja
Jürgenson saivat toisen poikansa, Brunon. Jürgenson on työskennellyt mallina ja
edusti Viroa vuoden 1998 Miss World -kilpailussa. Harvoin julkisuudessa
esiintyvä pari vieraili Suomen tasavallan presidentin itsenäisyyspäivän
vastaanotolla vuonna 2007. He avioituivat Roomassa elokuussa 2015.

Litmanen on pitänyt yksityiselämänsä poikkeuksellisen tarkoin omana asianaan.
Linjanveto johti takavuosina jopa homoseksuaalisuushuhujen viljelemiseen
internetissä, kun jalkapalloilija ei esitellyt naisystäviään julkisuudessa.

Litmasen kasvattajaseura Reipas oli suunnitellut Litmasen näköispatsaan
sijoittamista Lahden urheilukeskuksen tai Lahden kisapuiston alueelle.

Patsaan kustannuksiksi arvioitiin 100 000 euroa, jonka hankkimiseksi Lahden
Reipas ja Palloliitto aloittivat varainkeruukampanjan. Tammikuuhun 2009 mennessä
varoista oli kerätty noin kolmannes. Alkuperäisen suunnitelman mukaan patsaan
oli määrä valmistua keväällä 2009, mutta maaliskuussa 2009 Reippaan hallitus
ilmoitti jäädyttäneensä hankkeen toistaiseksi ”negatiivisen julkisuuden ja
taloudellisen tilanteen vuoksi”. Patsasta työsti kuvanveistäjä Satu Loukkola,
jonka mukaan työ ehti tulla puolivalmiiksi. Litmanen oli antanut suostumuksensa
hankkeelle.

Hanke käynnistettiin uudelleen vuoden 2010 alussa. Lopullisen patsaan budjetti
oli 80 000 euroa, ja sen veisti Reijo Huttu. Hutun luonnokset saivat kuitenkin
osakseen myös ankaraa vastustusta, muun muassa Suomen kuvanveistäjäliitosta:
"Pelaaja on kömpelö, vartalon, pään ja raajojen suhteet eivät täsmää eikä
liikkeen tuntua ole saavutettu." Lahden kaupunki päätti osallistua hankkeeseen
vaikka Kuvanveistäjäliiton lausunto oli tiedossa. Patsas sijoitettiin
Kisapuistoon, ja se paljastettiin Litmasen pelinumeron 10 mukaisesti 10.10.2010.
Seuraavan kevään huhtikuun 23. päivän vastaisena yönä patsas joutui ilkivallan
kohteeksi. Pitkänperjantain jälkeisenä yönä patsasta yritettiin polttaa, sen
jalustaa hajotettiin ja se tuhrittiin valkoisella tahmealla aineella, joka sotki
patsaan kasvot. Patsas turmeltiin reaktiona Litmasen HJK:n kanssa tekemään
sopimukseen. Patsas vietiin Kellokosken valimolle kunnostettavaksi ja
palautettiin kunnostettuna takaisin paikoilleen 29. toukokuuta 2012.

Euroopan jalkapalloliiton pyytäessä 50-vuotisjuhlansa kunniaksi Palloliittoa
valitsemaan parhaan pelaajansa viimeisen 50 vuoden ajalta valinta osui
odotetusti Litmaseen. Yleisradion järjestämässä Suuret suomalaiset
-äänestyksessä hän sijoittui 42:nneksi. Urheilijoista hänen edelleen
sijoittuivat Matti Nykänen, Paavo Nurmi, Arto Saari ja Mika Häkkinen. Helsingin
Sanomien lukijat äänestivät vuonna 2013 Litmasen ykköseksi kilpailussa, jossa
etsittiin ”elävää kansallisaarretta”.

Litmanen pääsi vuonna 1995 suomalaisen 3,40 markan postimerkin aiheeksi. Merkki
oli osa Finlandia 95 -sarjaan kuuluvaa joukkueurheilulle omistettua
pienoisarkkia, jonka muiden merkkien aiheina olivat pesäpalloilija Päivi Ikola,
jääkiekkoilija Jari Kurri ja koripalloilija Lea Hakala. Litmanen esiintyy
merkissään Ajaxin peliasussa, ja hänen taustallaan on muita tunnistamattomia
pelaajia ja jalkapallokentän ääriviivat. Merkit suunnitteli Tarja Salonen.

Useat artistit ja yhtyeet ovat levyttäneet Litmasesta kertovia lauluja: Mika
Sundqvistin ”Sun sisällä on pieni Litmanen” (1996), Martti Servo ja Napanderin
”Hitti-Litti Litmanen” (2000), The Blaster Masterin ”Litmanen (He’s on a Bench
Again)” (2005), Tommi Läntisen ”Kevät ja minä” -kappaleen uusi versio ”Jari ja
minä” (2012) ja JVG:n ”Teemu ja Jari” (2012).

Vuonna 2012 sai ensi-iltansa Litmasesta kertova Kuningas Litmanen
-dokumenttielokuva. Elokuvan on tuottanut Mika Kaurismäki ja ohjannut Arto
Koskinen. He toimivat myös elokuvan käsikirjoittajina. Yle TV2:n
Dokumenttiprojekti on mukana tuotannossa. Litmasen omaelämäkerta Litmanen 10
julkistettiin vuonna 2015. Kirjassa hän vahvisti ammattilaisuransa päättyneen.
Kirjasta tuli miltei heti myyntimenestys Suomessa.

Lakonisesta puhetyylistään tunnettu Litmanen lukeutuu muun muassa imitaattorien
Jarkko Tammisen ja Heikki Hilanderin esittämiin hahmoihin.

Jalkapallofanit sekä kannattajat juhlistivat helmikuussa 2011 40 vuotta
täyttänyttä Litmasta muun muassa kakuin, seppelein sekä onnittelulakanoin.



https://fi.wikipedia.org/wiki/Helsinki

Helsinki (ruots. Helsingfors) on Suomen pääkaupunki ja Uudenmaan maakuntakeskus.
Se sijaitsee Suomenlahden pohjoisrannalla Uudenmaan maakunnan keskiosassa.
Helsingin naapurikunnat ovat lännessä Espoo, pohjoisessa Vantaa ja idässä Sipoo.
Kaupungissa on 635 591 asukasta. Helsingin keskustaajama ulottuu usean
naapurikunnan alueelle. Laajemmalla Helsingin seudun metropolialueella on 1 438
750 asukasta.

Helsinki on Suomen kulttuurillinen, hallinnollinen, poliittinen ja liike-elämän
keskus, monen suuren yrityksen kotikaupunki ja maan suurin työnantaja. Kaupunki
perustettiin Tallinnan kilpailijaksi Vantaanjoen suulle vuonna 1550 ja
siirrettiin nykyiselle paikalleen vuonna 1640. Helsingistä tuli Suomen
suuriruhtinaskunnan pääkaupunki vuonna 1812 ja Suomen pääkaupunki maan
itsenäistyessä vuonna 1917.

1630-luvulla esitetyn käsityksen mukaan Helsingin seudun uudisasukkaat olisivat
tulleet 1200-luvun puolivälin tienoilla Keski-Ruotsista Hälsinglandin
maakunnasta, ja Vantaanjokea olisi ryhdytty uudisasukkaiden mukaan kutsumaan
nimellä Helsingå, mistä 1300-luvulla syntynyt kirkkopitäjä olisi vuorostaan
saanut nimen Helsinge. Nykyisin käsitystä pidetään kuitenkin kyseenalaisena,
sillä murretutkimuksen perusteella uudisasukkaat tulivat Uplannista ja sen
lähiseuduilta. Historioitsija Tapio Salminen arvioi, että nimi Helsinge juontuu
”pikemminkin jostain itse seutuun ja sen kolonisaatioasutuksen sijaintiin
liittyvästä piirteestä” eikä nimen alkuperä ole enää yksiselitteisesti
tutkimuksen tavoitettavissa.

Kun joen suulle, Forsbyn kylän (nykyisin Koskela) kohdalle, alettiin perustaa
kaupunkia vuonna 1548, siitä ryhdyttiin käyttämään nimitystä Helsinge fors eli
’Helsingin koski’, mikä vakiintui sitten muotoon Helsingfors. Nimi viittaa
Vantaanjoen suulla sijaitsevaan koskeen, joka nykyään tunnetaan nimellä
Vanhankaupunginkoski. Kansan suussa paikka tunnettiin kuitenkin lähinnä
muunnelmilla Helsinge tai Helsing, josta kehittyi suomenkielinen muoto Helsinki.

Nimeä Helsinki on käytetty suomenkielisissä asiakirjoissa ja sanomalehdissä
vuodesta 1819 lähtien, jolloin Suomen senaatti siirtyi kaupunkiin ja siellä
annetut asetukset alettiin päivätä siellä. Näin nimi Helsinki vakiintui suomen
kirjakieleen.

Helsingin pinta-ala on 2016-01-01-11. tammikuuta 2016 715,48 neliökilometriä,
josta 214,21 neliökilometriä on maata, 0,91 neliökilometriä sisävesialueita ja
loput 500,36 neliökilometriä merivesialueita.

Helsingissä on viheralueita yhteensä noin 8 500 hehtaaria. Puistot vaihtelevat
klassisista muotopuistoista ydinkeskustasta alkavaan 10 neliökilometrin
laajuiseen Keskuspuistoon. Helsingissä on 52 luonnonsuojelualuetta, joiden
yhteenlaskettu pinta-ala on 689,3 hehtaaria. Helsingin nimikkokasvi on vaahtera
ja nimikkoeläin orava.

Helsingin maa-alueen maantieteellinen keskipiste on Viikissä. Korkeimmalla
Helsingissä asutaan Jakomäenkalliolla, jonka korkeus on 59,5 metriä meren
pinnasta, ja korkein maastokohta on Malminkartanonhuippu, joka nousee 90 metrin
korkeuteen. Huipulla on Hanna Vainion suunnittelema ympäristötaideteos ”Tuulet
ja suunnat”.

Helsingin kantakaupunki sijaitsee niemellä kahden sisämaahan työntyvän
merenlahden välissä: länsipuolella on Seurasaarenselkä, itäpuolella
Kruunuvuorenselkä ja sen jatkeena Vanhankaupunginlahti.

Seurasaarenselän yhdistää mereen noin puoli kilometriä leveä Lauttasaarensalmi
kantakaupungin ja Lauttasaaren välissä. Sen läheisyydessä on Länsisatama ja
pienemmät lahdet Hietalahti ja Ruoholahti. Kantakaupungin luoteispuolella on
Munkkiniemi, josta johtaa saariketju Lauttasaareen. Saarten väliset kapeat
salmet yhdistävät Seurasaarenselän lännempänä sijaitsevaan Laajalahteen, jonka
poikki kulkee Helsingin ja Espoon raja. Keskellä Seurasaarenselkää sijaitsee
Seurasaari.

Kantakaupungin itäpuolella sijaitsevan Kruunuvuorenselän erottaa avomerestä
joukko saaria, joille on rakennettu Suomenlinna. Kruunuvuorenselän lahtia ovat
Eteläsatama ja Pohjoissatama, joiden välissä on Katajanokka. Pohjoissatamasta
työntyy länteen salmi, joka johtaa Töölönlahteen. Salmen yli johtavat Hakaniemen
silta ja Pitkäsilta ja varsinaisen Töölönlahden suulla sijaitseva
rautatiepenger.

Kruunuvuorenselän jatkeena pohjoisessa on Vanhankaupunginlahti, johon
Vantaanjoki laskee Vanhankaupunginkosken kautta. Välissä on joukko saaria,
joista suurimmat ovat Kulosaari, Mustikkamaa ja Korkeasaari. Niiden itäpuolella
on Herttoniemi, ja sen edustalla suuret saaret Laajasalo ja Santahamina, jotka
rajoittavat Kruunuvuorenselkää itäpuolelta. Kaupungin itäisimmässä osassa on
laaja Vuosaaren niemimaa, jota rajoittavat Vartiokylänlahti ja Porvarinlahti.

Helsingissä vallitsee merellisen ja mantereisen ilmaston välimuoto: talvet ovat
suomalaisittain melko lauhoja ja kesät lämpimiä, joskin hellepäiviä on vähemmän
kuin Etelä-Suomen sisämaassa. Merituuli viilentää kaupungin ilmaa keväisin, kun
taas syksyllä vaikutus on päinvastainen: esimerkiksi vertailukaudella 1981–2010
terminen talvi alkoi Helsingin Kaisaniemen mittausasemalla Ilmatieteen laitoksen
mukaan vasta 7. joulukuuta. Helsingin pakkasennätys mitattiin Kaisaniemessä
tammikuussa 1987, jolloin lämpötila laski −34,3 °C asteeseen. Kaisaniemen
lämpöennätys on +31,6 °C heinäkuussa 1945. Sadepäiviä (sademäärä väh. 0,1 mm) on
keskimäärin 182 vuodessa. Aurinkotuntien määrä on suurin rannikolla, ja se
laskee sisämaahan mentäessä. Kaudella 1981–2010 lähin mittauspaikka oli
Helsinki-Vantaan lentoasema, jossa havaittiin 1 780 aurinkotuntia. Luku on
korkeampi kuin sisä-Suomen mittausasemilla, mutta alempi kuin Suomenlahden
saaristossa. Auringon kulma kesäpäivänseisauksessa on korkeimmillaan 53,3° ja
talvipäivänseisauksessa 6,5°.

Helsingin seutu on Helsinkiä ympyröivä metropolialue. Siihen kuuluvat Helsingin
lisäksi Espoo, Vantaa, Kauniainen, Hyvinkää, Järvenpää, Kerava, Kirkkonummi,
Nurmijärvi, Sipoo, Tuusula, Pornainen, Mäntsälä ja Vihti. Helsingin seutua
laajempi alue on Helsingin seutukunta, joka on yksi Suomen seutukunnista.

Helsinki jakaantuu 59 kaupunginosaan. Sen lisäksi lähinnä Helsingin kaupungin
hallinnon tarpeita varten on luotu piirijako.

Helsingin kantakaupunki tarkoittaa tarkemmin määrittelemätöntä Helsingin
ydinaluetta, esikaupunkien ja lähiöiden vastakohtana. Nimitykset liikekeskusta
ja ydinkeskusta tarkoittavat yleensä Kluuvia ja Kampin itä- ja pohjoisosia.

Helsingin arkkitehtuurissa huomattavimmat tyylisuunnat ovat uusklassismi, jugend
ja funktionalismi. Suurin osa Helsingin rakennuksista on rakennettu vuoden 1808
tulipalon jälkeen. Helsingin kantakaupungin vanhin säilynyt rakennus on
Sederholmin talo (1757) Senaatintorin ja Katariinankadun risteyksessä. Myös
Suomenlinnassa on 1700-luvulla valmistuneita rakennuksia, muun muassa
Kustaanmiekan Kuninkaanportti (1753–1754).

Kun Helsingistä tuli Suomen suuriruhtinaskunnan pääkaupunki, kaupunkia piti
rakentaa uudelleen tulipalon jälkeen. Uusi asemakaava ja uudet rakennukset
syntyivät Johan Albrecht Ehrenströmin ja Carl Ludvig Engelin yhteistyönä.
Kaupungille luotiin empiretyylinen keskusta, jonka perusilme on säilynyt
2000-luvulle asti. Ehrenströmin asemakaavassa Kruununhaka, Kluuvi,
Kaartinkaupunki, Kamppi ja Punavuori saivat nykyisen korttelirakenteensa, mutta
yksi- tai kaksikerroksiset empiretyyliset puutalot on purettu lähes kokonaan
uudempien ja kookkampien kivirakennusten tieltä.

Engelin piirtämiä rakennuksia on eritoten Senaatintorin ympärillä. Senaatintorin
itä- ja länsipäädyissä sijaitsevat Helsingin yliopiston päärakennus (1828–1832)
ja Valtioneuvoston linna (1818–1822). Senaatintoria hallitsee pohjoispäässä
sijaitseva empiretyylinen, valkea Helsingin tuomiokirkko (1830–1846, vihitty
1852). Lähiympäristössä sijaitsevat muun muassa kaupungintalo (1828-1833),
yliopiston kirjasto (1836–1845), entinen sisätautien klinikka, nykyinen
Helsingin yliopiston humanistisen tiedekunnan kampusrakennus (1824) ja
ortodoksinen Pyhän Kolminaisuuden kirkko (1827). Empiretyylisen
Presidentinlinnan (1820) suunnitteli Pehr Granstedt. Helsingin vanhin kirkko on
Vanha kirkko (1826), jonka suunnitteli Engel.

Empire-keskustan rakentamisen jälkeen Helsingissä oli hiljaisempi rakennuskausi
1860-luvulle asti. Monet uudet liikerakennukset olivat neljä-, viisi- tai
kuusikerroksisia, ja ne toivat viitteitä mannermaiseen arkkitehtuuriin. Uuden
sukupolven huomattavin arkkitehti oli uusrenessanssia edustanut Theodor Höijer,
joka suunnitteli muun muassa Pohjoisesplanadille ehjän kaupunkikuvallisen
kokonaisuuden. Höijerin piirustusten mukaan on rakennettu muun muassa Ateneumin
taidemuseo (1887), jonka arkkitehtuuriin kuuluvat monet korkokuvat ja patsaat,
ja Rikhardinkadun kirjasto. Suomen Pankkia vastapäätä sijaitsee
uusrenessanssityylinen Säätytalo (1891).

Uusgotiikan ainoita näkyviä julkisia rakennuksia on Ullanlinnassa sijaitseva
Johanneksenkirkko (1891), joka on Suomen suurin kivikirkko. Sen kaksoistornit
kohoavat 74 metriin ja istumapaikkoja on 2 600. Muita esimerkkejä uusgotiikasta
ovat Ritarihuone Kruununhaassa sekä katolinen pyhän Henrikin katedraali.

Jugendtyyli on Helsingin näkyvimpiä arkkitehtuurin tyylisuuntauksia, ja
1900-luvun alkuvuosina rakennetut jugendtyyliset kerrostalot hallitsevat monen
Helsingin kaupunginosan katukuvaa.

Jugendin alkuvaiheessa näkyivät kansainväliset arkkitehtuurisuuntaukset, mistä
todistavat keskustan useat liikerakennukset ja Suomen Kansallisteatteri (1902).
Jugendin toisen vaiheen, Kansallisromantiikan kauden merkittävimpiin töihin
kuuluvat Gesellius–Lindgren–Saarisen Pohjolan talo ja kauden päättävä
Kansallismuseo sekä Lars Sonckin Puhelinyhdistyksen talo. Kansallismuseon
ulkoasu mukailee kansallisromanttisesti Suomen keskiaikaisia linnoja, mutta
sisältä se edustaa lähinnä jugendtyyliä. Myöhäisjugendissa arkkitehtuuri palasi
klassisiin aiheisiin. Ajanjakson tärkein arkkitehtuurikilpailu järjestettiin
Helsingin rautatieasemasta. Eliel Saarinen voitti sen kansallisromanttisella
ehdotuksella, mutta ehdotus muuttui lopulta kritiikin jälkeen kohti
konstruktivismia ja rationalismia.

Suomen tunnetuimpia rakennuksia on Eduskuntatalo (1926–1931). Rakennus on
tyyliltään lähinnä klassistinen, mutta on siinä on myös heräävän funktionalismin
piirteitä. Suomen ensimmäiseksi pilvenpiirtäjäksi kutsuttu Hotelli Torni
rakennettiin 1931.

Funktionalismi murtautui suomalaiseen arkkitehtuuriin 1930-luvulla, ja niin
sanottu töölöläisfunkkis loi yhtenäisen ilmeen Keski- ja Taka-Töölön
asuinkerrostaloihin. Helsingissä on kuitenkin melko vähän funktionalismia
syvimmin edustavia rakennuksia. Teollisuusarkkitehtuurin parhaita esimerkkejä on
SOK:n Vallilan tuotantolaitokset. Niin sanottua valkoista funktionalismia
rakennettiin runsaasti vuoden 1940 olympialaisia varten, kuten Olympiastadion,
Autopalatsi, Lasipalatsi ja Olympiakylä, joka oli Helsingin ensimmäinen
funktionalistinen avokorttelirakenteinen kaupunginosa. Funktionalistinen
Helsinki-Malmin lentoasema on Suomen lentokentistä ainoana luetteloitu
valtakunnallisesti merkittäväksi kulttuurihistorialliseksi ympäristöksi.

Toisen maailmansodan jälkeisen jälleenrakentamiskauden aikana Helsinkiin nousi
lyhyessä ajassa rakennuskannaltaan yhtenäisiä lähiöitä, kuten Maunula, Haaga,
Munkkivuori, Lauttasaari, Länsi-Herttoniemi ja Roihuvuori. Suomalaista
arkkitehtuuria leimasi 1950-luvulla yksinkertaisuus ja inhimillinen mittakaava.
Helsingissä tätä humaania rationalismia edustavat muun muassa Kansallisteatterin
pieni näyttämö ja Kulttuuritalo.

Suomi kaupungistui voimakkaasti 1960–1970-luvuilla. Helsingissä uusia asukkaita
varten rakennettiin muun muassa Pihlajamäki, jossa käytettiin Suomessa
ensimmäisen kerran laajassa mittakaavassa betonielementtimenetelmää. 1960-luvun
arkkitehtuurin veistoksellisempia esimerkkejä ovat Kannelmäen ja Temppeliaukion
kirkot sekä Helsingin kaupunginteatteri. Kaksi viimeksi mainittua ovat
esimerkkejä myös suuren rakennushankkeen taitavasta sijoittamisesta
ympäristöönsä. Tällaista suuntausta edustaa myös Alvar Aallon
keskustasuunnitelmasta ainoana toteutettu Finlandia-talo. Kasvukaudella
purettiin monia vanhoja arvorakennuksia, ja esimerkiksi Katajanokalla sijaineen
Norrménin talon tilalle rakennettin Stora Enson pääkonttori.

1980- ja 1990-luvuilla rakennetussa Pikku Huopalahdessa on pyritty pääsemään
eroon yksi-ilmeisestä ruutukaavasta. Pikku Huopalahden ilme onkin hyvin
orgaaninen, eivätkä sen kadut toistu samanlaisina. Itäkeskus oli puolestaan
ensimmäinen 1980-luvulla rakennettu aluekeskus. Helsinkiä on myös pyritty
suojelemaan 1900-luvun lopulla, ja monia vanhoja rakennuksia on peruskorjattu.
Modernia arkkitehtuuria edustaa muun muassa Nykytaiteen museo Kiasma, joka
koostuu kahdesta suorasta ja kaarevaseinäisestä osasta. Kiasman vieressä on
lasiseinäinen Sanomatalo (1999).

Merellinen Helsinki on nähtävyys itsessään, yksi Suomen 27:stä
kansallismaisemasta. Merkittävimpiä nähtävyyksiä on Suomenlinnan linnake, joka
on merkitty Unescon maailmanperintöluetteloon. Toinen saarikohde on Seurasaaren
virkistysalue ja ulkoilmamuseo. Lapsiperheiden suosimia nähtävyyksiä ovat
Linnanmäen huvipuisto ja Korkeasaaren eläintarha. Helsingin kirkoista
tunnetuimpia ovat Temppeliaukion kirkko, ortodoksinen Uspenskin katedraali ja
Helsingin tuomiokirkko, joka hallitsee empiretyylistä Senaatintoria. Sen
reunalla sijaitsevat Helsingin yliopiston päärakennus ja Valtioneuvoston linna.
Senaatintorilta on lyhyt matka Kauppatorille, jonka reunalla sijaitsevat
Presidentinlinna ja Helsingin kaupungintalo. Esplanadin puisto on ydinkeskustan
merkittävin puisto. Mannerheimintien varrella on muun muassa Kansallismuseo,
Eduskuntatalo, nykytaiteen museo Kiasma ja Stockmannin tavaratalo.
Aleksanterinkatu on keskustan merkittävin ostos- ja liikekatu. Merkittäviä
ostoskeskuksia ovat Kauppakeskus Itäkeskus, joka on Pohjoismaiden suurin, ja
ydinkeskustassa sijaitseva viisikerroksinen Kampin keskus. Helsingin
keskusta-alueeseen voi tutustua nopeasti linjojen 2 ja 3 raitiovaunulla, joka
ajaa kahdeksikon muotoista reittiä. Töölössä sijaitsevassa Ratikkamuseossa voi
tutustua Helsingin joukkoliikenteen historiaan. Olympiastadionin 72 metriä
korkeasta tornista voi luoda yleiskatsauksen Helsinkiin.

Tunnettuja patsaita ja muistomerkkejä ovat muun muassa keisari Aleksanteri II:n
patsas (1894), suihkulähdeveistos Havis Amanda (1908), Paavo Nurmen
juoksijapatsas (1925), Kolmen sepän patsas (1932), Aleksis Kiven muistopatsas
(1939), marsalkka Mannerheimin ratsastajapatsas (1960) ja Sibelius-monumentti
(1967).

Kuningas Kustaa Vaasa perusti Helsingin Vantaanjoen suulle Forsbyn eli Koskelan
keskiaikaisen kylän paikalle 12. kesäkuuta 1550. Kaupungin oli tarkoitus
kilpailla Tallinnan kanssa kauppakaupunkina, ja kuningas määräsi Porvoon,
Tammisaaren, Rauman ja Ulvilan porvarit muuttamaan Helsinkiin. Joen suuhaarojen
väliseen saareen perustettiin kuninkaan­kartano vuonna 1551, ja kaupunkiin
rakennettiin kirkko 1553. Ruotsi kuitenkin valloitti Pohjois-Viron ja Tallinnan
vuonna 1561, mikä vähensi kuninkaan kiinnostusta Helsinkiin. Helsinki sai
tapulioikeudet vuonna 1617, mutta kaupunki pysyi edelleen pienenä ja
vaatimattomana, eikä siellä ollut 1640-lukuun mennessä enempää kuin muutama sata
asukasta.

Vuonna 1640 Pietari Brahe siirrätti kaupungin meren äärelle Vironniemelle, missä
nykyisin sijaitsee muun muassa Senaatintori. Helsinki oli pitkään lähinnä vain
pienikokoinen Uudenmaan ja Hämeen läänin maaherran hallintokaupunki, mutta sen
merkitys alkoi kasvaa, kun kaupungin edustalle ryhdyttiin vuonna 1748
rakentamaan Suomenlinnan linnoitusta. Linnoitustyöt toivat lisää asukkaita ja
varuskunta vilkastutti kaupungin seuraelämää, kaupankäyntiä ja laivaliikennettä.
Helsingin väkiluku oli 1800-luvun alussa kohonnut neljään tuhanteen asukkaaseen.

Suomen sodan aikana 1808 venäläiset valtasivat Helsingin, ja samana vuonna suuri
tulipalo hävitti kaupunkia. Helsingistä tuli Suomen suuriruhtinaskunnan
pääkaupunki vuonna 1812. Turun palon jälkeen vuonna 1827 myös yliopisto
siirrettiin Helsinkiin. Helsingistä kehkeytyi hallinto-, yliopisto- ja
varuskuntakaupunki, ja se kasvoi maan todelliseksi teollisuuskeskukseksi. Vuonna
1840 kaupungin väkiluku oli noussut noin 20 000:een asukkaaseen.

Teollistumisen ja elinkeinojen harjoittamisen vapautumisen myötä Helsinki kasvoi
voimakkaasti 1800-luvun lopussa. Väljät ja matalat puutalokorttelit korvattiin
vähitellen monikerroksisilla kivitaloilla. Kaupunki alkoi myös laajentua
sisämaahaan, ja uusia kaupunginosia suunniteltiin ja rakennettiin. Helsingin
asukasluku oli 1910-luvulla jo yli 100 000.

1900-luvun alussa suomen- ja ruotsinkielisiä oli Helsingissä suunnilleen yhtä
paljon, ja työläisistä enemmistö oli suomenkielisiä. Stadin slangi kehittyi
lasten ja nuorten keskuudessa suomalais-ruotsalaisena sekakielenä 1890-luvulta
alkaen. 1950-luvulta lähtien slangi alkoi voimakkaasti suomalaistua.

Helsingistä tuli itsenäisen Suomen pääkaupunki joulukuussa 1917. Suomen
sisällissota puhkesi tammikuussa 1918, kun Hakaniemessä Helsingin työväentalon
torniin sytytettiin punainen lyhty vallankumouksen alkamisen merkiksi.
Punakaarti valtasi pian kaupungin, ja senaatti eli hallitus joutui lähtemään
evakkoon Vaasaan. Saksalaiset valtasivat Helsingin huhtikuussa 1918, ja
Mannerheimin johtama valkoinen armeija saapui Helsinkiin seuraavassa kuussa.

Toisen maailmansodan aikana Helsinki joutui useaan Neuvostoliiton
suurpommitukseen, mutta selvisi tehokkaan ilmapuolustuksen ansiosta suhteellisen
pienin vaurioin. Esimerkiksi Helsingin suurpommitukset helmikuussa 1944
torjuttiin melko pienin tappioin. Lontoon ja Moskovan ohella Helsinki jäi
ainoaksi sotaan osallistuneen eurooppalaisen maan pääkaupungiksi, jota ei
valloitettu.

Sodan jälkeen Huopalahden, Oulunkylän ja Kulosaaren maalaiskunnat, Haagan
kauppala ja merkittävä osa Helsingin pitäjästä liitettiin kaupunkiin.
Esikaupunkialueet olivat aiemmin vastustaneet liitosta, mutta väestön nopea
kasvu pakotti siihen. Liitosten seurauksena Helsingin pinta-ala viisinkertaistui
ja asukasluku kasvoi 51 prosentilla.

Helsinki kasvoi sodan jälkeen nopeasti, ja asukasluku nousi yli puolen miljoonan
vuonna 1965. Helsinkiä uudisrakennettiin runsaasti 1970- ja 1980-luvuilla, ja
tiivistä kaupunkirakennetta nousi muun muassa Malmille, Tapanilaan, Puistolaan
ja itäisiin esikaupunkeihin. Keskusta-alueella asui 1970-luvulla lähinnä
vanhuksia, mutta 1990-luvulla nuoriso alkoi muuttaa uudelleen kantakaupunkiin.
Samalla sotien jälkeen lähiöihin muuttanut väestö on vanhentunut.

Vuonna 1952 pidettiin Helsingin olympialaiset ja vuonna 1975 Euroopan
turvallisuus- ja yhteistyökonferenssin (ETYK) huippukokous. Vuonna 1982 avattiin
Helsingin metro. Vuonna 2000 Helsinki oli yksi Euroopan
kulttuuripääkaupungeista.

Helsingin kaupunginvaltuustossa on 85 jäsentä, joista nykyisellä kaudella
(2013–2016) on miehiä 43 ja naisia 42. Suurimmat valtuustoryhmät ovat Kokoomus
(21 paikkaa), Vihreät (19) ja SDP (15). Muuhun Suomeen verrattuna
Keskustapuolueen kannatus on pieni.

Helsingin kaupunginjohtaja on Jussi Pajunen ja apulaiskaupunginjohtajia ovat
Anni Sinnemäki (kaupunkisuunnittelu- ja kiinteistötoimi), Ritva Viljanen
(sivistys- ja henkilöstötoimi), Pekka Sauri (rakennus- ja ympäristötoimi) ja
Laura Räty (sosiaali- ja terveystoimi).

Vuonna 2016 Helsingin kaupungin organisaatio koostui 31 virastosta ja
laitoksesta. Virastojen ja laitosten lisäksi kaupunkikonserniin kuuluu kaupungin
kokonaan tai yli puoleksi omistamia osakeyhtiöitä ja säätiöitä. Kaupungin
palveluksessa oli vuonna 2016 noin 38 000 henkilöä.

Helsingin asukasluku (31.12.2016) on 635 591, josta suomenkielisiä on
83,7 prosenttia, ruotsinkielisiä 6,0 prosenttia ja muunkielisiä 10,2 prosenttia.
Asukkaista on suurempi osa naisia (53,4 %) kuin muualla Suomessa (51,1 %).
Kaupungin maa-alueen väestötiheys on 3 049,66 henkilöä/km².

Helsingin voimakas kasvu alkoi pääkaupungiksi tulemisen myötä 1810-luvulla, ja
se jatkui sotavuosia lukuunottamatta aina vuoteen 1968. 1960-luvulla Helsingin
väestönkasvu pysähtyi, kun ihmisiä muutti Espoon ja Vantaan uusiin lähiöihin,
joissa väestönkasvu jatkui entistä tahtia. Alettiin puhua pääkaupunkiseudusta.
Myöhemmin myös Espoossa ja Vantaalla alkoi kaavoitus olla riittämätöntä ja
muuttovirta siirtyi yhä kauemmas, Helsingin seudulle entisiin maaseutukuntiin ja
Lohjalle, Hämeenlinnaan, Lahteen ja Porvooseen saakka. Helsinkiläisten lukumäärä
ylitti silti 600 000 rajan kesällä 2012. Helsingin väkiluvun on arvioitu olevan
vuonna 2050 noin 860 000.

Vuodenvaihteessa 2014–2015 Helsingin väestöstä 13,5 prosentilla oli jokin muu
äidinkieli kuin suomi tai ruotsi. Suurimmat ryhmät olivat venäjänkieliset
(16 592 henkeä), vironkieliset (11 665 henkeä) ja somalinkieliset (7 961
henkeä).

Helsingin keskustaajama ulottuu Helsingin lisäksi usean naapurikunnan alueelle.
Vuoden 2011 lopussa Helsingin keskustaajamassa oli 1 159 211 asukasta ja sen
pinta-ala oli 631,11 neliökilometriä. Vuoden 2014 lopussa keskustaajaman
väkiluku oli 1 214 210 asukasta. Helsingin keskustaajaman alueella sijaitsee
kolme kaupunkialuetta: Helsingin, Keravan ja Järvenpään kaupunkialueet.

Helsinki ja sen lähikunnat muodostavat 1,4 miljoonan asukkaan Helsingin seudun
metropolialueen.

Vuonna 2015 Helsingin asukkaista 55,9 prosenttia kuului evankelisluterilaiseen
kirkkoon. Kirkkoon kuuluvien osuus on pienempi ja kirkosta erotaan useammin kuin
muualla Suomessa. Vuonna 2013 alle puolet Helsingissä syntyneistä kastettiin
kirkon jäseniksi.

Helsingin evankelisluterilaiset seurakunnat muodostavat Helsingin
seurakuntayhtymän, johon kuuluu 18 suomenkielistä ja kolme ruotsinkielistä
seurakuntaa. Helsingin ortodoksinen seurakunta toimii Helsingin lisäksi koko
Uudellamaalla. Vuonna 2014 siihen kuului noin 20 000 jäsentä.

Pääkaupunkiseudulla on kaikkiaan noin 30 moskeijaa. Monet kieliryhmät ja
kansallisuudet, kuten bangladeshilaiset, kosovolaiset, kurdit ja bosnialaiset
ovat perustaneet omia moskeijoitaan.. Muslimiyhteisöistä vanhin on 1800-luvulla
muodostunut tataariyhteisö. Vuoden 2015 lopulla imaami Anas Hajar arvioi, että
suurina juhlapyhinä moskeijoissa käy yhteensä noin 10 000 muslimia.

Helsingin synagoga vuodelta 1906 on vanhempi Suomen kahdesta synagogaksi alun
perin rakennetusta rakennuksesta.

Vuoden 2009 lopussa Helsingissä oli noin 326 000 asuntoa. Yksinasuminen on
yleistynyt, ja 2000-luvun ensimmäisen vuosikymmenen loppuun mennessä lähes
puolet asuntokunnista oli yhden hengen talouksia. Vuonna 2009 Helsingissä oli
osapuilleen saman verran omistus- ja vuokra-asuntoja.

1900-luvun alussa Helsingin asuntokantaa leimasi säädynmukaisuus: varakkaat
asuivat verraten tasokkaasti, varattomat sitä vastoin alkeellisissa hökkeleissä.
Sosiaalinen asuntotuotanto aloitettiin vuonna 1905, ja Töölöön ja Alppilaan
rakennettiin asuntoja, joissa oli muun muassa vesijohto ja viemäri. Pitkänsillan
pohjoispuoliset alueet saivat asemakaavan ja kunnallistekniikan 1900-luvun
alusta lähtien. Suurin osa asui vuokralla ja vuokrat olivat korkeat, joten
alivuokralaisuus oli yleistä.

1920-luvulla asuntorakentaminen oli noususuhdanteessa. Kaupungin ilme muuttui
ratkaisevasti, kun puutalot purettiin kerrostalojen tieltä. Etu-Töölöön kohosi
1910-luvulla myöhäisjugend-tyylisiä kerrostaloja, 1920-luvulla suosittiin
punatiiliklassismia. Toisen maailmansodan jälkeen Helsingin asuntopula oli
ennennäkemätön, koska pommitukset olivat tuhonneet asuntoja ja uustuotanto oli
sodan aikana hiipunut. Taloudelliset voimavarat keskitettiin kuitenkin
sotakorvausten maksamiseen ja uudet asunnot saivat odottaa. Rintamamiestaloja
nousi muun muassa Herttoniemeen, Pakilaan ja Paloheinään. Kaupunkirakenne
hajautui ja ihanteena oli luonnonläheisyys. Syntyi matalia kerrostalorivistöjä,
rivitaloja ja tornimaisia pistetaloja. Maaltamuuttajat alkoivat muuttaa
kantakaupungin sijasta uusiin lähiöihin 1960-luvun puolenvälin jälkeen.

Helsinkiläisten asumiselle on ollut tyypillistä ahtaus, vaikka ahtauden
määritelmää onkin muutettu useaan otteeseen. Vuonna 1950 kolmannes
kaupunkilaisista asui ahtaasti, kun kriteerinä pidettiin yli kahta henkeä
huonetta kohden. Saman määritelmän mukaan vuonna 2009 olisi asunut ahtaasti
0,7 prosenttia. Vuonna 1990 ahtaasti asumisen rajaksi määriteltiin yli yksi
henkilö huonetta kohden eikä keittiötä enää laskettu huoneeksi. Tämän
määritelmän mukaan viidesosa helsinkiläisistä asui ahtaasti vuonna 2009. Vuonna
2015 Helsingissä oli noin 3 500 yksinäistä asunnotonta. Noin tuhat heistä on
ulkomaalaisia. Asunnottomista 700 on alle 25-vuotiaita, mikä on 400 vähemmän
kuin vuonna 2013. Helsingin asumisen tuen päällikön Taru Neimanin mukaan
asunnottomuus on vähentynyt, koska tilapäisen asumisyksiköiden paikkoja on
enemmän kuin ennen.

Vuonna 2015 Helsingin asumisyksiköissä oli reilu 800 paikkaa. Jonotusajat
asumisyksiköihin olivat keskimäärin vuoden mittaisia.

Vuonna 2012 Helsingin kaupunki sai verotuloja arviolta 2 755 miljoonaa euroa, ja
yhteensä tuloja kertyi noin 4 434 miljoonaa. Suomen valtionosuusjärjestelmässä
Helsinki on nettomaksaja, kuten muutkin pääkaupunkiseudun kunnat. Kuntalain
muutoksen edellyttämä Helsingin Energian yhtiöittäminen ja valtionosuuksien
leikkaaminen ovat rasittaneet kaupungin taloutta vuodesta 2015 alkaen.

Helsinki on pörsseineen ja Aleksanterin ”pankkikatuineen” Suomen talouselämän
keskus. Useat suomalaiset pörssiyhtiöt ja lähes kaikki Suomen keskeiset pankit
ja vakuutusyhtiöt pitävät Helsinkiä kotipaikkanaan. Vuonna 2013 Helsingissä
toimi lähes 44 000 yritystä, eli noin puolet Helsingin seudun yrityksistä ja
kahdeksasosa koko maan yrityksistä. Helsingin seudulla vuonna 2013 toimineet
suurimmat yritykset olivat Posti Oy, HOK-Elanto Liiketoiminta Oy, Nordea Bank
Finland Abp, Stockmann Oyj Abp ja ISS Palvelut Oy.

Valtiovarainministeriö on koordinoinut vuodesta 2000 alkaen hanketta, jossa
pyritään sijoittamaan valtion yksikköjä ja toimintoja pääkaupunkiseudun
ulkopuolelle. Työpaikkoja on siirtynyt vuosina 2000-2015 maakuntiin noin 4200
henkilötyövuoden verran.

Vuonna 2013 Helsingissä oli noin 382 000 työpaikkaa. Yksityisen sektorin
työpaikkoja oli 240 000 ja valtion työpaikkoja 40 000. Kuntasektorilla
työskenteli 65 000 henkeä, valtioenemmistöisissä osakeyhtiöissä 13 000 ja
yrittäjänä toimi 25 000 henkeä. Noin 30 prosenttia Suomen valtion työpaikoista
on Helsingissä.

Koko Helsingin seudun elinkeinorakenne on hyvin palveluvaltainen. Seudun
työpaikoista 16 prosenttia on jalostuksessa, 59 prosenttia kaupan ja muiden
markkinapalveluiden toimialoilla sekä 25 prosenttia julkisissa palveluissa.
Erityisesti kaupan ja muiden markkinapalvelualojen osuudet ovat Helsingin
seudulla huomattavasti suurempia kuin koko maassa. Julkisten palveluiden
työpaikkaosuus on seudulla jonkin verran pienempi ja jalostuksen osuus
huomattavasti pienempi kuin koko maassa.

Helsingin kaupunki on Suomen suurin työnantaja, jolla on lähes 39 000
työntekijää. Helsinkiläisistä 18–64-vuotiaista 72 prosenttia oli työllisiä
vuonna 2011, kun koko maan vastaava lukema oli 69,9 prosenttia. Muuhun Suomeen
verrattuna Helsingissä on vähän teollisuustyöpaikkoja, mutta runsaasti
liike-elämän palvelujen ja tukku- ja vähittäiskaupan työpaikkoja. Pääkaupungissa
on yli 68 000 tietotekniikkaan liittyvien toimialojen työpaikkaa. Se on noin
kolmasosa koko Suomen informaatiosektorin työpaikoista.

Eniten työpaikkoja on eteläisen suurpiirin alueella, Kampin alueen ollessa
suurin keskittymä. Suuria keskittymiä keskustan ulkopuolella on keskisessä
suurpiirissä Kallion, Vallilan ja Pasilan kaupunginosissa.

Helsingin työpaikkaomavaraisuus on 130,8 prosenttia (2011), joten monet
muidenkin kuntien asukkaat käyvät Helsingissä töissä. Tilastokeskuksen
määrittelemään Helsingin työssäkäyntialueeseen kuului vuonna 2014 26 kuntaa

Helsingissä sijaitsee neljä tiede- tai taideyliopistoa: Aalto-yliopisto,
Helsingin yliopisto, Taideyliopisto ja Svenska handelshögskolan. Opiskelijoita
näissä on lähes 50 000 – yli 28 prosenttia koko Suomen yliopisto-opiskelijoista.
Helsingissä toimii myös puolustusministeriön alainen Maanpuolustuskorkeakoulu.

Lisäksi toiminnassa on kuusi ammattikorkeakoulua: Diak, Humak, Laurea,
Metropolia, Haaga-Helia ja ruotsinkielinen Arcada.

Ammatillisissa oppilaitoksissa opiskelee yli 15 000 opiskelijaa; tarjolla on yli
30 eri perustutkintoa. Yleissivistävästä aikuiskoulutuksesta huolehtivat
aikuislukiot sekä kansalais- ja työväenopistot.

Suomenkielisellä työväenopistolla on yhdeksän omaa toimipaikkaa ja lisäksi se
toimii 60 pisteessä, kuten kouluilla ja kirjastoissa.

Peruskoulujen lukumäärä muuttuu vuosittain oppilasmäärien mukaan. Vuonna 2016
kouluja on noin sata. Lukioita on 11 ja niissä vajaat 7 000 opiskelijaa. Vuoden
2016 arvion mukaan esi-, perus ja lukio-opetukseen osallistuu yhteensä 43 000
suomenkielistä ja 4 600 ruotsinkielistä oppilasta. Oman äidinkielen opetusta
annetaan noin 40 kielellä.

Helsingin kunnallisesta terveydenhuollosta vastaavia terveysasemia on yhteensä
25. Kaupunginsairaaloita on neljä, ja niistä päivystäviä ovat Malmin ja
Haartmanin sairaalat sekä alle 16-vuotiaille tarkoitettu Lastenklinikka.
Terveyspalveluita ollaan keskittämässä voimakkaasti.

Helsingin ja Uudenmaan sairaanhoitopiirillä on 24 sairaalaa, joista Helsingissä
sijaitsevat:

Helsingin kaupungin sosiaalipalveluista vastaa sosiaali- ja terveysvirasto.
Lapsiperheiden palveluihin kuuluvat äitiys-, lasten- ja perheneuvolat,
kouluterveydenhuolto, terapiapalvelut, kotipalvelu, lastensuojelu ja
perheoikeudelliset asiat. Aikuisille on terveyspalveluita, mielenterveys- ja
päihdepalveluita, nuorten, ikääntyneiden ja vammaisten palveluita sekä
sosiaaliseen tukeen ja toimeentuloon liittyviä palveluita muun muassa
asunnottomille, maahanmuuttajille ja työttömille.

Helsingin energiankulutus vuonna 2014 oli 1 598 gigawattiatuntia, noin neljä
prosenttia vähemmän kuin edellisenä vuonna. Kasvihuonekaasupäästöt olivat noin
2,8 miljoonaa CO2-ekvivalenttitonnia. Asukasta kohden laskettuna päästöt ovat
vähentyneet vuodesta 1990 noin 39 prosenttia, joten Helsinki on jo saavuttanut
vuodelle 2030 asetetun päästövähennystavoitteen. Energiantuotannossa ollan
luopumassa fossiilisten polttoaineiden käytöstä: Salmisaaren öljylämpökeskus
korvataan pellettilämpökeskuksella vuonna 2017 ja kaukolämmön
tuotantokapasiteettia lisätään, jotta Hanasaaren hiilivoimalasta voidaan luopua
vuoteen 2024 mennessä.

Helsingin seudun ympäristöpalvelut eli HSY puhdistaa Päijännetunnelia pitkin
tulevaa vettä Pitkäkosken ja Vanhankaupungin vedenpuhdistuslaitoksissa. Lisäksi
Espoossa toimii Dämmanin vedenpuhdistuslaitos, joka ottaa veden Nuuksion
Pitkäjärvestä. Jätevesiä käsittelee Viikinmäen jätevedenpuhdistamo.
Pääkaupunkiseudun kotitaloudet tuottavat vuosittain noin 360 000 tonnia jätettä.
Niistä lajitellaan paperi, biojäte, kartonki, lasi, metalli ja muovijäte.
Kierrätykseen kelpaamaton sekajäte kuljetetaan Vantaan Energian jätevoimalaan,
missä siitä tuotetaan sähköä ja kaukolämpöä. Jätevoimala korvaa kaatopaikan.

Helsingissä toimii Helsingin seudun liikenteen (HSL) järjestämänä kattava
julkinen liikenne, joka koostuu linja-autojen säteittäis- ja
poikittaisyhteyksistä, 12 linjan raitiovaunujärjestelmästä, kaksihaaraisesta
metroradasta sekä kolmesta lähijunilla liikennöitävästä kaupunkiradasta. Vuonna
2002 joukkoliikennematkoja tehtiin noin 210 miljoonaa ja niiden osuus kaikista
ajoneuvomatkoista oli Suomen suurin. Matkoista vajaa puolet kuljettiin bussilla,
vajaa kolmannes raitiovaunuilla ja reilu neljännes metrolla.

Kantakaupungissa vilkasliikenteisin tie on Sörnäisten rantatie. Merkittävimmät
säteittäiset väylät ovat Itäväylä, Porvoonväylä, Lahdenväylä, Tuusulanväylä,
Hämeenlinnanväylä, Turunväylä ja Länsiväylä. Lisäksi Helsinkiä kiertävät Kehä I
ja Kehä III, joista edellinen on Suomen vilkasliikenteisin tie. Helsingissä on
tuhatta asukasta kohti alle 350 autoa, kun koko maan keskiarvo on yli 450.

Lentoliikennettä palvelee Vantaalla sijaitseva Helsinki-Vantaan lentoasema,
jonne avattiin rautatieasema 10. heinäkuuta 2015. Yleisilmailua varten käytössä
on pienempi Helsinki-Malmin lentoasema.

Helsingin päärautatieasema on Suomen matkustajaliikenteen keskus, ja sieltä on
myös ulkomaanyhteydet Pietariin ja Moskovaan. Pasilan rautatieasemalla rautatie
haarautuu kohti länttä ja pohjoista. pääkaupunkiseudun lähiliikenteen
kaupunkiradat tarjoavat junayhteyksiä eri puolille pääkaupunkiseutua.

Helsingin Satama on merkittävä yleisen liikenteen tuonti- ja vientisatama ja
Suomen vilkkain matkustajasatama sekä risteily- että linjaliikenteessä. Vuonna
2011 Helsingin satamassa oli 8 779 aluskäyntiä eli keskimäärin yli 24 laivaa
joka päivä. Helsingin satamien kautta kulki vuonna 2011 noin 10,3 miljoonaa
matkustajaa. Kesäsesongin aikana satamissa vieraili vuonna 2011 yli 258
risteilyalusta, jotka toivat Helsinkiin 385 000 päiväkävijää.
Matkustajaliikenteessä Viking Line, Silja Line, Tallink ja muut yhtiöt tarjoavat
säännöllisiä laivayhteyksiä lähinnä Tallinnaan, Tukholmaan ja Pohjois-Saksaan.
Matkustajaliikenne keskittyy Etelä- ja Länsisatamaan ja tavaraliikenne Vuosaaren
satamaan. Satamssa käy myös risteilyaluksia, etenkin matkallaan Pietariin.

Veneilijöitä varten kaupungin rannoilla on noin 12 000 laituripaikkaa.
Suomenlinnaan kulkee lautta ja Helsingin edustan ulkoilusaariin on järjestetty
vesibussiliikennettä.

Helsingin ehkä suurimpia kulttuuritapahtumia on loppukesällä alkava Helsingin
Juhlaviikot, joka on usean viikon kestävä musiikkia, teatteria, taidenäyttelyitä
ja performansseja eri puolilla kaupunkia esittelevä tapahtuma. Juhlaviikkojen
suosituin yksittäinen tapahtuma on Taiteiden yö, jonka aikana ydinkeskustassa on
useassa paikassa esitteillä erilaisia taideteoksia tilataiteesta ja
performansseista taidenäyttelyihin puolille öin ja pitempäänkin. Vuonna 2015
Helsingin juhlaviikoilla oli noin 278 000 kävijää. Suurimmat yksittäiset
tapahtumat ovat vuosittain järjestettävän Flow- ja Weekend-festivaalit.
Vuosittain toukokuussa järjestetään Kaisaniemen puistossa eri kulttuureja
esittelevä ilmaistapahtuma Maailma kylässä.

Kesäkuun 12. päivänä vietetään Helsinki-päivää, jonka lukuisat viihdetapahtumat
huipentuvat ulkoilmakonserttiin. Heinäkuinen Tuska-festivaali on vuorostaan
metallimusiikin suurin tapahtuma Pohjoismaissa. Vuonna 2015 tapahtumassa
vieraili noin 25 000 kävijää. Elokuussa urbaanin musiikin ja kaupunkikulttuurin
Flow Festival kerää kävijöitä Suvilahteen. Vuonna 2013 festivaalilla oli 61 500
kävijää.

Elokuva-alan merkittävin tapahtuma on syksyisin järjestettävä Rakkautta ja
Anarkiaa, jolloin esitetään runsaan viikon aikana sadoissa näytöksissä useita
kymmeniä elokuvia, jotka eivät koskaan päädy laajempaan levitykseen esimerkiksi
poikkitaiteellisuutensa vuoksi. Vuonna 2014 Rakkautta ja Anarkiaa keräsi 62 000
katsojaa. Dokumenttiin keskittyvä DocPoint on vakiinnuttanut asemansa muutamassa
vuodessa lajityypin tärkeimpänä katselmuksena Suomessa. Vuonna 2015 se
järjestettiin 14. kerran.

Monet Suomen keskeiset kulttuurilaitokset sijaitsevat Helsingissä, kuten valtion
taidemuseo Ateneum, nykytaiteen museo Kiasma, Suomen Kansallisooppera ja
-baletti ja Kansallisarkisto. Teattereista voidaan mainita Kansallisteatteri,
Helsingin kaupunginteatteri ja Ruotsalainen teatteri.

Helsingissä toimii kaksi ammattimaista sinfoniaorkesteria, Helsingin
kaupunginorkesteri ja Radion sinfoniaorkesteri, jotka pitävät konsertteja vuonna
2011 valmistuneessa Musiikkitalossa. Suuria populaarimusiikin keikkoja pidetään
Olympiastadionilla, Hartwall-areenassa ja Helsingin jäähallissa. Rock-klubeista
tunnetuin on Tavastia-klubi.

Helsingissä on kymmeniä elokuvasaleja. Suurimpia elokuvasaleja ovat noin
700-paikkaiset Bio Rex ja Tennispalatsin 1-sali. Kansallisen audiovisuaalisen
instituutin teatteri Orion ja muut toimitilat sijaitsevat nekin pääkaupungissa.

Kaupungissa on myös kunnallisia kulttuuripalveluita, esimerkiksi kirjastoja.
Helsingin kaupunginkirjaston pääkirjasto sijaitsee Pasilassa ja uutta vuonna
2018 valmistuvaa Keskustakirjastoa suunnitellaan Töölönlahdelle. Helsingin
kaupungin kulttuuriasiainkeskus hallinnoi Helsingin kulttuurikeskuksia kuten
Kanneltaloa ja Malmitaloa. Niissä järjestetään vuosittain kymmeniä konsertteja
ja muita esityksiä.

Helsingin suurin säännöllinen urheilutapahtuma on vuodesta 1976 alkaen
järjestetty lasten ja nuorten jalkapalloturnaus Helsinki Cup. Elokuinen Helsinki
City Marathon, jonka reitti kiertää Helsinkiä rantaviivaa seuraillen, on Suomen
suurin juoksutapahtuma. Sillä on vuosittain noin 6 000 osanottajaa. Suuri
liikuntatapahtuma on myös Naisten Kymppi. Helsingissä on järjestetty lukuisia
kansainvälisestikin merkittäviä arvokilpailuja, joista omassa luokassaan ovat
vuoden 1952 Helsingin olympialaiset.

Helsingin suurimpia urheiluseuroja on HIFK, jonka lajivalikoimaan kuuluvat
jääkiekko, jääpallo, jalkapallo, keilailu, käsipallo, salibandy ja yleisurheilu.
Sen eri lajit ovat itsenäistyneet erilliseksi tytärseuroiksi. Helsinkiläinen
jääkiekkojoukkue Jokerit puolestaan on pelannut kansainvälisessä KHL-sarjassa
kaudesta 2014–2015 alkaen. Jokereiden kotihalli Hartwall-areena on Suomen suurin
monitoimihalli. Ensimmäisen KHL-kauden urheilullisen menestyksen vuoksi Jokerit
valittiin vuoden helsinkiläiseksi. Jokerien ensimmäisellä KHL-kaudella
kotiotteluissa oli keskimäärin 11 000 katsojaa. HJK eli Helsingin
Jalkapalloklubi on Suomen menestyksekkäin jalkapalloseura. Kolmosessa
jalkapalloa pelaava Ponnistus on perustettu vuonna 1887 ja on yksi Suomen
vanhimpia yhtäjaksoisesti toimineita urheiluseuroja. Roihuvuoressa on myös
pesäpalloseura Roihu.

Suurin osa Helsingin liikuntapaikoista on kaupungin liikuntaviraston vastuulla,
kuten 70 liikuntahallia tai -salia ja noin 350 urheilukenttää. Jäähalleja on
yhdeksän, joista kolme liikuntaviraston hallinnassa. Talvisin on käytössä
seitsemän tekojäärataa. Uimaan Helsingissä pääsee 14 uimahallissa, joista suurin
on Mäkelänrinteen uintikeskus, kahdessa maauimalassa ja yli 20 uimarannalla,
joista Hietaniemen uimaranta lienee tunnetuin.

Helsingillä ei ole varsinaisia ystävyyskaupunkeja, mutta sillä on yhteydet
muiden EU-maiden ja Pohjoismaiden pääkaupunkeihin ja Itämeren alueen
yhteistyökaupunkeihin. Näiden lisäksi Helsingillä on erityistä yhteistyötä
Moskovan ja Pekingin kanssa.



https://fi.wikipedia.org/wiki/Juice_Leskinen_Grand_Slam

Juice Leskinen Grand Slam on vuonna 1981 perustettu Juice Leskisen johtama
yhtye, joka oli vuodesta 1991 lähtien Leskisen mukaan ”telakalla, mutta ei
hajonnut”. Grand Slam koostui muutamasta Juice Leskisen aiemman Slam-yhtyeen
loppuvaiheen muusikosta sekä nuorista lupauksista, jotka Juice pyysi yhtyeeseen
etupäässä heidän soittotaitojensa perusteella. Myös henkilökemiat olivat
tärkeitä, sillä yhtye teki 1980-luvun ensimmäisellä puoliskolla satoja keikkoja
ympäri Suomen.

Leskinen piti Grand Slamia soittotaidollisesti parhaana yhtyeenään. Sen jokainen
jäsen osasi soittaa useampaa soitinta, laulaa – ja myös näytellä, sillä Grand
Slamin keikat sisälsivät usein erilaisia teatraalisia aineksia
pienoisnäytelmistä improvisoituihin laulunumeroihin asti.

Keikkailun vastapainoksi Juice Leskinen Grand Slam piti pitkiä keikkataukoja.
Esimerkiksi vuonna 1983 julkaistun Boogieteorian alkeet peruskoulun ala-astetta
varten, lyhyt oppimäärä -albumin jälkeen yhtye jäi neljäntoista kuukauden
mittaiselle keikkatauolle. Grand Slam lopetti keikkailun vuoden 1986
Yölento-albumin jälkeen, Juice Leskisen terveydentilan heikennyttyä.

Vuoden 1991 Taivaan kappaleita -albumin jälkeen Grand Slam teki jälleen joitakin
keikkoja (esim. juhannusfestivaaleilla), kunnes Leskinen päätti laittaa Grand
Slam yhtyeen ”telakalle” toistaiseksi, muusikoiden kiireistä ja monista
projekteista johtuen.

Vuonna 1994 Grand Slam kokoontui ja kävi äänittämässä kappaleen ”Sanonkoma”,
joka päätyi Matti Pellonpään tekeillä olleeseen elokuvaan Viimeinen ilta.
Lisäksi miehet esiintyivät Leena ja Pekka -ravintolan 10-vuotisjuhlissa, jossa
rumpali Vesa Sytelän sijaisena oli Eppu Normaalin Aku Syrjä. Vuonna 1995 yhtye
kokoontui vielä kerran ja soitti Matti Pellonpään muistotilaisuudessa, sillä
Pellonpään toiveena oli, että ”Rällämi” soittaisi hänen hautajaisissaan.

Grand Slam säesti Pate Mustajärveä tämän soolo-singleillä Elämässä pitää olla
runkkua/Yhdessä itkien (1983) ja Synnyimme lähtemään/Sen voi vain aavistaa
(1986). Grand Slam solistinaan Leo Gaurilof julkaisi 1984 salanimellä Trio
Jyrkkäkallio singlen Kissa ja korttipakka/When the James go Marchin’in.

Vuonna 2007 Juice Leskisen kuolemaa muistelemaan kokoontunut Grand Slam päätti
tehdä kiertueen Leskisen muistoksi. Grand Slam nähtiin samana kesänä lukuisilla
festivaaleilla sekä syksyllä klubikeikoilla. Tämä toistui myös vuonna 2008. Myös
vuonna 2010 Grand Slam teki pienimuotoisen kiertueen. Yhtye julkaisi lokakuun
2009 lopussa EP-levyn, jonka nimikappale on ”Kuka meistä uskaltaa?”. Kappale jäi
levyttämättä Taivaan kappaleita -levyn levytyssessioissa. Lisäksi EP:llä on
Grand Slamin uudelleenlevytykset kappaleista ”Viidestoista yö”, ”Luonas kai olla
saan” sekä ”Kaksoiselämää”.

Ensyklopedia-kerho oli Grand Slam -yhtyeen sisällä toiminut pienempi yhtye, joka
esitti lyhyitä a cappella -tyylillä laulettuja humoristisia musiikkikappaleita
Grand Slamin keikoilla. Ensyklopedia-kerhoon kuuluivat Anssi Tikanmäki, Antti
Tammilehto ja Puntti Valtonen. He sanoittivat kansansävelmiin perustuvat
kappaleensa yleensä keikkabusseissa, Juice Leskisen mukaan ”vaiheessa, jolloin
muut olivat jo sammuneet”. Viisi Ensyklopedia-kerhon pientä laulua julkaistiin
Grand Slamin Kuopio-Iisalmi-Nivala-live-LP:llä vuonna 1984. Salanimihupailuun
kuuluu myös edellä mainittu Trio Jyrkkäkallio.

Grand Slamin mukana kiersi joskus muitakin suomalaisia muusikoita ja
taiteilijoita, vaikka eivät varsinaiseen yhtyeeseen kuuluneetkaan. Heistä
tunnetuimpia ovat Pate Mustajärvi ja Matti Pellonpää, joka toimi ajoittain
yhtyeen näennäisbasistina. Juice Leskinen Slam -yhtyeen kosketinsoittaja Eero
"Safka" Pekkonen oli mukana Grand Slamin kiertueella kosketinsoittajana
Tikanmäen ohella vuonna 1991.

Puntti Valtonen erosi Grand Slamista päästyään teatterikouluun vuonna 1985. Hän
kuitenkin vierailee laulajana kummallakin lähtönsä jälkeen äänitetyllä Grand
Slam -LP:llä, Yölennolla ja Taivaan kappaleilla, sekä soitti kitaraa joillakin
Grand Slam -keikoilla myös eroamisensa jälkeen. Juicen kuolemaa seuranneella,
vuoden 2007 Grand Slam -kiertueella Puntti Valtonen toimi yhtyeen pääsolistina.



https://fi.wikipedia.org/wiki/Till_Lindemann

Till Lindemann (s. 4. tammikuuta 1963 Leipzig, Itä-Saksa) on saksalainen
metalli-laulaja. Hän on tullut tunnetuksi Rammstein-nimisen saksalaisen
industrial metal -yhtyeen laulajana. Lindemann kertoi vuoden 2015 alussa uudesta
nimeään kantavasta Lindemann-projektista, jossa on myös mukana ruotsalainen
death metal-yhtye Hypocrisyn perustaja Peter Tägtgren.

Lindemannin isä Werner oli DDR:ssa tunnettu lastenkirjailija/runoilija ja äiti
Brigitte pitkään NDR:n radiokanavan kulttuuritoimituksen johtajana työskennellyt
journalisti., hänellä on myös viisi vuotta nuorempi sisko. Nuorena Lindemann
harrasti aktiivisesti uintia ja osallistui nuorten EM-kisoihin Firenzessä vuonna
1978 sijoittuen 1500 metrillä seitsemänneksi. Kisamatkalla hän joutui
vaikeuksiin poistuttuaan luvatta joukkueen hotellilta ja rangaistuksena hänet
pudotettiin vuoden 1980 Moskovan olympiaehdokkaiden joukosta. Vuonna 1979 hän
lopetti uinnin kokonaan loukkaantumisen myötä.

Vuonna 1985 syntyi Lindemannin ensimmäinen lapsi, Nele. Lindemann kasvatti hänet
yksinhuoltajana. Myöhemmin hän sai toisen lapsen Anja Köselingin kanssa.
Lindemannilla on myös poika, Till ei kuitenkaan kerro mielellään
yksityiselämästään. Lindemann seurusteli pitkään saksalaisen näyttelijän ja
mallin, Sophia Thomallan kanssa kunnes he erosivat lopullisesti vuonna 2015.
Till on kertonut ettei hän voisi kuvitellakaan seurustelevansa samanikäisen
naisen kanssa. Till on kertonut että hänen lempiharrastuksensa on uinti ja
joskus hän on esimerkiksi ennen keikkaa lämmitellyt uimalla. Hän asuu nykyään
Berliinissä mutta hän omistaa myös talon Leipzigissä

Lindemann aloitti uransa muusikkona First Arsch -nimisessä punk-yhtyeessä
1980-luvulla rumpalina. Lindemann on kertonut, että hän tahtoi kovasti tulla
muusikoksi, mutta hänellä ei ollut minkäänlaisia lahjoja soittamiseen. Hän
yritti kovasti oppia soittamaan kitaraa, muttei täysin onnistunut siinä. Nykyään
Lindemann osaa soittaa ainakin rumpuja, kitaraa ja bassoa. Kun Rammstein-yhtye
perustettiin tammikuussa 1994, Lindemann liittyi siihen laulajaksi saatuaan
yhtyeen perustajan Richard Kruspen lupaamaan, että yhtye laulaisi saksaksi.

Lindemann on näytellyt saksalaisessa lastenelokuvassa Amundsen – der Penguin,
joka näytettiin Suomessa TV2:ssa syksyllä 2004 ja keväällä 2006. Lindemann on
julkaissut Messer-nimisen runokirjan vuonna 2003 ja toisen vuonna 2013 nimeltään
"In Stillen Nächten". Lindemann on tehnyt yhteistyötä muun muassa saksalaisen
rock-yhtye Megaherzin kanssa, Puhdys-yhtyeen ja suomalaisen Apocalyptica-yhtyeen
kanssa.



https://fi.wikipedia.org/wiki/Ghost_(yhtye)

Ghost (suom. aave) on ruotsalainen metalliyhtye, joka tunnetaan kappaleiden
saatanallisista sanoituksista sekä kasvot peittävistä esiintymisasuista. Yhtye
perustettiin vuonna 2008 Linköpingissä.

Yhtyeen keulakuva-laulaja Papa Emeritus III käyttää paavin asua ja kasvoillaan
pääkallonaamaria. Muita jäseniä kutsutaan nimellä ”Nameless Ghouls”, ja he
käyttävät keskenään varsin samannäköisiä esiintymisasuja ja naamareita.

Ghost palkittiin ”Cirice”-kappaleestaan parhaan metalliesityksen
Grammy-palkinnolla helmikuussa 2016.

Toukokuussa 2016 yhtye ilmoitti saaneensa tulevan EP-levynsä valmiiksi. Popestar
-EP julkaistiin 16. syyskuuta 2016.

Yhtye aloittaa neljännen studioalbuminsa nauhoitukset keväällä 2017. Nameless
Ghoul on kuvaillut albumia edeltäjäänsä Melioraa synkemmäksi ja raskaammaksi.

Ghost on vieraillut Suomessa muutamia kertoja. Ghost esiintyi Suomen
Sonisphere-festivaaleilla 4. kesäkuuta 2012. Konsertin teki poikkeukselliseksi
se, että yhtyeen jäsenet eivät pukeutuneet mustiin kaapuihin niin kuin yleensä,
vaan pitivät päällään valkoisia kaapuja. Yhtye esiintyi Helsingin
Olympiastadionilla 20. heinäkuuta 2013 Iron Maiden -yhtyeen lämmittelijänä.
Joulukuussa 2013 Ghost kiersi Suomessa kolme paikkakuntaa esiintyen Oulun
Teatrialla, Tampereen Pakkahuoneella ja Helsingissä The Circuksessa. Ghost
esiintyi myös vuoden 2014 Sonisphere festivaalissa. Kesällä 2015 Ghost nähtiin
Ilosaarirockissa, Joensuussa 19. heinäkuuta. Ghost saapui jälleen Suomeen 9.
marraskuuta 2015 esiintyen Helsingin The Circuksessa. Yhtye nähtiin Suomessa
myös kesällä 2016 Tuska-festivaalien lauantain pääesiintyjänä 2. heinäkuuta
2016. Ghost esiintyy Helsingin Jäähallissa 30.4.2017, keikka on loppuunmyyty.



https://fi.wikipedia.org/wiki/Jalkapallon_maailmanmestaruuskilpailut

Jalkapallon maailmanmestaruuskilpailut on Kansainvälisen jalkapalloliitto FIFA:n
järjestämä turnaus, joka kerää maailman parhaat jalkapallomaajoukkueet
kilpailemaan maailmanmestaruudesta joka neljäs vuosi. Se on maailman seuratuin
urheilutapahtuma kesäolympialaisten ohella. Turnaus on järjestetty 20 kertaa
vuodesta 1930.

Turnauksen menestynein maa on ollut Brasilia, joka on osallistunut jokaiseen
lopputurnaukseen ja saavuttanut niissä viisi mestaruutta, kaksi hopeaa ja kaksi
pronssia. Toiseksi menestynein ja eniten mitaleita on saavuttanut Saksa (4, 4,
4). Eurooppalaiset ovat saavuttaneet yksitoista maailmanmestaruutta ja
eteläamerikkalaiset yhdeksän. Mitalisti on aina ollut Euroopan, Etelä-Amerikan
tai CONCACAF-lajiliitosta.

Lopputurnaukseen pääsee nykyisin automaattisesti vain järjestävä maa.
Aikaisemmin myös hallitseva mestari pääsi lopputurnaukseen karsimatta, mutta
kiistat maanosien välisistä paikkakiintiöistä ovat saaneet FIFA:n luopumaan
tästä käytännöstä. Puolustavan mestarin on myös haluttu pelaavan karsintapelejä,
sillä pelkkien ystävyysotteluiden pelaaminen ei yhtä hyvin valmista joukkuetta
MM-turnaukseen. Euroopalla oli vuoden 2010 lopputurnauksessa 13 paikkaa,
Afrikalla 5, Etelä-Amerikalla 4½, Aasialla 4½, Pohjois- ja Keski-Amerikalla sekä
Karibialla 3½ ja Oseanialla ½ paikkaa. Järjestäjämaana Etelä-Afrikka pääsi
turnaukseen 6. afrikkalaisena maana.

Turnaukseen karsii noin 200 maata, joista 32 pelaa itse lopputurnauksessa.
Lopputurnaukseen osallistuvien maiden määrä on ollut 32 Ranskan MM-kisoista 1998
lähtien. Vuosina 1982–1994 lopputurnauksessa pelasi 24 joukkuetta. Aikaisemmissa
lopputurnauksissa pelasi 16 maata, lukuun ottamatta vuosien 1930 (13 maata),
1938 (15 maata) ja 1950 (13 maata) MM-kisoja. Ensimmäisissä MM-kisoissa vuonna
1930 oli alkulohkot, välierät ja loppuottelu ja seuraavissa Italian ja Ranskan
kisoissa pelattiin alusta loppuun cup-muotoisena. Brasilian kisoissa 1950 oli
poikkeuksellisesti neljän maan loppusarja eikä lainkaan loppuottelua, vaikkakin
mestaruuden ratkaissut loppusarjan viimeisen kierroksen ottelu Uruguayn ja
Brasilian välillä tavataan laskea MM-finaalien joukkoon. Vuosien 1974–1982
kisoissa oli kaksi lohkovaihetta, ja cup-muotoisesti kisat käytiin vasta joko
välierä- (1982) tai finaalivaiheesta (1974–1978) alkaen. Vuosien 1986–1994
MM-kisoissa neljä parasta lohkokolmosta pääsi alkulohkosta jatkoon, jotta
ensimmäiselle pudotuspelikierrokselle saatiin 16 joukkuetta. Vuodesta 1998
pelatun nykymuotoisen 32 maan lopputurnauksessa jokaisen lohkon kaksi parasta
etenevät neljännesvälieriin.

Tammikuussa 2017 Fifa päätti, että kisat laajenevat 48 joukkueen turnaukseksi
vuonna 2026. Tuolloin pelataan 16 kolmen joukkueen alkulohkoa.

Olympialaisiin jalkapallo oli otettu näytöslajiksi vuonna 1900 ja se sai jo
vuoden 1912 Tukholman olympialaisista alkaen suuren suosion. Kansainvälinen
jalkapalloliitto (FIFA) perustettiin Pariisissa vuonna 1904. Jo perustavassa
kokouksessa mainittiin, että liitolla olisi yksinoikeus jalkapallon MM-kisojen
järjestämiseen. Ensimmäinen maailmansota lykkäsi kuitenkin MM-kisasuunnitelmia
kauas eteenpäin, varsinkin kun Englanti erosi muutaman muun lajiliiton kanssa
FIFA:sta vastalauseena Saksan mukanaololle. Jules Rimet'n tultua FIFA:n johtoon
1921 ja lajin menestyttyä erinomaisesti Pariisin olympialaisissa, sai FIFA
uskottavuutensa takaisin. Englantikin palasi liittoon hetkiseksi vain erotakseen
uudestaan vastalauseena lajin kaupallistamiselle.

1920-luvulla jalkapallo oli jo olympialaisten suosituin laji, mutta
olympiajalkapalloa rajoittivat olympialaisten silloiset amatööripykälät: monissa
maissa parhaat jalkapalloilijat olivat jo ammattilaisia, eivätkä ne voineet
osallistua olympialaisiin parhailla joukkueillaan. Niinpä vuonna 1928 tehtiin
periaatepäätös sekä ammattilaisille että amatööreille avoimien kisojen
järjestämisestä. Kisojen pitäjäksi oli ehdolla viisi maata: Italia, Alankomaat,
Espanja, Ruotsi ja Uruguay. Uruguay, joka oli voittanut jo kaksi olympiakultaa,
sai lopulta isännyyden sen presidentin luvattua maan maksavan kaikkien
joukkueiden matka- ja majoituskustannukset - silti kolmen viikon höyrylaivamatka
oli useimmille eurooppalaisjoukkueille liikaa, ja Euroopasta osallistui vain
neljä joukkuetta. Ensimmäiset MM-kisat pidettiin Uruguayssa vuonna 1930.

Jalkapallon MM-kisat televisioitiin ensi kerran vuonna 1954, ja nykyisin se on
kesäolympialaisten ohella katsotuin urheilutapahtuma maailmassa. Vuoden 2002
kisojen yhteenlaskettu kaikkien otteluiden arvioitu katsojamäärä oli 28,8
miljardia.lähde? Loppuottelua katseli 1,1 miljardia ihmistä.lähde?

Jalkapallon maailmanmestaruuskilpailuissa on ollut pelivälineenä Adidaksen
valmistama virallinen pallo vuodesta 1970 lähtien. Yhtiö kehittää uuden pallon
jokaista turnausta varten. Ennen vuotta 1970 saatettiin samassa turnauksessa
pelata useilla erilaisilla palloilla, jotka olivat yleensä paikallisten
valmistajien tekemiä.



https://fi.wikipedia.org/wiki/Sotilasarvot_Suomen_puolustusvoimissa

Sotilasarvo osoittaa sotilaiden keskinäistä esimiesasemaa sekä sotilaan
virka-asemaa, koulutusta, kokemusta ja tehtävää palvelusarvon rinnalla.
Sotilasarvot vaihtelevat maasta ja aikakaudesta toiseen, mutta yleensä voidaan
erottaa kolme ryhmää: miehistö, aliupseerit ja upseerit.

Suomessa puolustusvoimien sotilashenkilöstö jaetaan päällystöön ja miehistöön.
Ensin mainittuun ryhmään kuuluvat kaikki esimiesasemassa olevat aliupseereista
ja upseerioppilaista upseereihin. Miehistöä taas ovat kaikki miehistön sotilas-
tai palvelusarvoissa olevat.

Suomalaiset sotilasarvot ovat muuttuneet historian saatossa melkoisesti.
Järjestelmässä on piirteitä Ruotsin vallan ajalta, Venäjän vallan ajalta sekä
Saksasta (katso Jääkäriliike). Suomessa ei ole anglosaksista tiukkaa jakoa
upseereihin ja miehistöön. Suomessa sotilaat on jaettu upseeristoon,
aliupseeristoon sekä miehistöön.

Lain edessä upseereilla ei ole aliupseeristoon tai miehistöön verrattuna
erikoisasemaa toisin kuin esimerkiksi Yhdysvalloissa, jossa muun muassa
aliupseerin lyöminen on upseerin lyömistä lievempi rikos.

Vakinaisesta tai määräaikaisesta palveluksesta eronneen sotilaan sotilas- ja
palvelusarvojen jäljessä käytetään lyhennettä evp (eronnut vakinaisesta
palveluksesta). Sotilaasta, joka ei ole palvellut puolustusvoimien tai
rajavartiolaitoksen virassa, käytetään sotilasarvon jäljessä lyhennettä res
(reservissä, reservin sotilasarvo). Sopimussotilaista, jotka ovat eronneet
vakinaisesta palveluksesta, käytetään sotilasarvon jäljessä lyhennettä res
(reservissä, reservin sotilasarvo).

Sotilas voi käyttää tieteellisen jatkokoulutuksen tutkintoa osoittavaa merkintää
sotilasarvonsa jäljessä, esimerkiksi majuri, KT (eli tässä tapauksessa majuri on
myös kasvatustieteen tohtori). Oppiarvoa ei kuitenkaan käytetä asiakirjojen
allekirjoituksissa.

Ratsuväessä sotilasarvot olivat osittain toiset kuin muissa aselajeissa:
vänrikkiä vastasi kornetti ja kapteenia ratsumestari.

Lisäksi Suomen itsenäisyyden aikana on ollut käytössä myös seuraavia
sotilasarvoja: erikoismestari (muun muassa lentomestari), varavääpeli
(1918-1919), aliupseeri (1918), nuorempi aliupseeri (1918-1919), jefreitteri,
kanta-aliupseerioppilas, toimiupseerioppilas, opistoupseerioppilas, värvätty.
Lentäjä vastasi itsenäisyyden alkuvuosina nykyistä lentosotamiestä eikä sitä
tule sekoittaa lentokoneen ohjaajaan.

Niin sanotussa vanhassa väessä oli käytössä venäläiset sotilasarvot, joista
mainittakoon alikapteeni, aliluutnantti, alivänrikki, plutoona-aliupseeri ja
jefreitteri.

Jääkäripataljoona 27:llä oli Saksassa oma sotilasarvojärjestelmänsä. Jääkärien
lähtiessä Suomeen he saivat uudet sotilasarvot jääkäristä majuriin eikä entisiä
arvoja, kuten Hilfsgruppenführer ("ryhmän varajohtaja"), enää käytetty,
poikkeuksena alin arvo Jäger, joka jäi käyttöön jääkäriksi suomennettuna.
Myöhemmin niin sanotun jääkärikonfliktin jälkimainingeissa ylipäällikkö
Mannerheim myönsi Jääkäripataljoona 27:ssä palvelleille oikeuden käyttää
sotilasarvossaan etuliitettä jääkäri (esimerkiksi jääkärimajuri).

Carl Gustaf Mannerheimille myönnettiin sotamarsalkan ja Suomen marsalkan arvot.
Nämä olivat tasavallan presidentin myöntämiä arvonimiä, joista maksettiin
leimavero, eivätkä ne ole varsinaisia sotilasarvoja.

Vakinaisessa virassa toimivien upseerien arvot vaihtelevat luutnantista
kenraaliin, reserviupseerien arvot vänrikistä everstiluutnanttiin. Upseereiksi
lasketaan Suomessa upseerit, reserviupseerit sekä erikoisupseerit. Tämä on perua
vuodelta 1942, jolloin kiitokseksi sodassa osoitetusta urheudesta marsalkka
Mannerheim poisti erotuksen reservi- ja aktiiviupseerien väliltä. Samassa
sotilasarvossa olevan sotilaan arvojärjestyksen määräytyy ylentämispäivämäärän
perusteella. Kenraalin arvoon voidaan liittää aselajia osoittava etuliite
kunnianosoituksena, esimerkiksi jalkaväenkenraali.

Erikoisupseerit voivat palvella tehtävänsä ja koulutuksensa mukaisesti kaikissa
upseerinarvoissa. Ylimmät erikoisupseerit ovat kenraalimajureita. Tyypillisesti
puolustusvoimien yli-insinööri ja -lääkäri ovat joko prikaatikenraaleja tai
kenraalimajureita. Erikoisupseerin sotilasarvoon liitetään etuliitteet
insinööri-, lääkintä-, eläinlääkintä-, farmasia-, musiikki-, teknikko- tai
talous-.

Toimi- ja opistoupseerien ryhmä muodostui 1970-luvun alussa, kun silloinen
kanta-aliupseeristo kersantista sotilasmestariin muutettiin toimiupseereiksi.
Myöhemmin nimi muutettiin opistoupseeriksi opistotasoisen koulutuksen myötä, ja
sotilasarvoiksi tulivat vänrikki, luutnantti, yliluutnantti ja kapteeni. Majurin
sotilasarvoon opistoupseeri voidaan ylentää vasta reserviin siirtymisen jälkeen.
Opistoupseerit kuuluvat puolustusvoimien päällystöön ja ovat kaikki
reserviupseereita (evp.) siirtyessään reserviin.

Toimiupseerit suorittivat Päällystöopistossa toimiupseerin virkatutkinnon ja
aloittivat uransa ylikersantteina. Koulutuksen myötä (Päällystöopiston II-vaihe
ja luutnanttikurssi) heillä oli mahdollisuus suorittaa toimiupseerin, myöhemmin
opistoupseerin, ylempi virkatutkinto ja yletä aina kapteenin sotilasarvoon.
1990-luvun alkupuolella koulutusta uudistettiin, ja uudet opistoupseerit
aloittivat vänrikkeinä. Eräät vanhat opistoupseerit, jotka eivät suorittaneet
opistoupseerin jatkotutkinnon II vaihetta, palvelivat kuitenkin sotilasmestarin
arvossa aina 2000-luvulle saakka. Upseerikoulutuksen uudistuksen myötä vänrikin
ja sotilasmestarin arvoissa palvelleet opistoupseerit ylennettiin luutnanteiksi
viimeistään vuoden 2005 aikana.

Sotilasammattihenkilöiden (entisten värvättyjen) ammattiryhmä muutettiin
aliupseeristoksi 1. tammikuuta 2007, jolloin heidän ammattinimikkeensä muuttui
aliupseereiksi. Aliupseerit palvelevat virkamiehinä tavallisesti ensin
määräaikaisessa ja myöhemmin vakituisessa sotilasvirassa. Aliupseerien
palvelusarvot ovat kersantti, ylikersantti, vääpeli/pursimies,
ylivääpeli/ylipursimies ja sotilasmestari. Selkeyden vuoksi ja mahdollisten
väärinkäsitysten välttämiseksi ammattialiupseerin tehtävissä palvelevat
kersantit sekä sotilasammattihenkilöt pitävät arvomerkkilaatoissaan aliupseerien
ammattiryhmään kuulumisen osoittavaa ammattiryhmän tunnuksena toimivaa miekkaa.
Sotilasammattihenkilön palvelusarvo on käytössä niillä aliupseeriston jäsenillä,
jotka ovat saaneet varusmiespalveluksessa miehistökoulutuksen (eivät ole
suorittaneet aliupseerikurssia). Joissain harvinaisemmissa tapauksissa on myös
mahdollista, että sotilasammattihenkilön palvelusarvolla palveleva henkilö ei
ole suorittanut ollenkaan asepalvelusta. Ammattialiupseereina palvelevat
sotilaat kersantista alkaen ovat suorittaneet pääsääntöisesti
varusmiespalveluksen aikana aliupseeri- tai reserviupseerikurssin. Aliupseerit
suorittavat uransa aikana erilaisia täydentäviä opintoja puolustushaara- ja
aselajikouluissa, joiden suorittaminen on palvelusajan ja kokemuksen ohella
vaativampiin tehtäviin etenemisen, sekä ylennysten edellytyksenä.

Sopimussotilaat ovat varusmiespalveluksen jälkeen määräaikaisen (yleensä puolen
tai yhden vuoden) sopimuksen tehneitä sotilaita. He palvelevat reservinarvonsa
mukaisessa arvossa. Vuoden 2007 alkuun saakka reserviupseerit palvelivat
kuitenkin ylikersantteina.

Sekä sotilasvirassa palvelevat että reservissä olevat aliupseerit käyttävät
kauluslaatoissaan upseeriston tavoin havuja.

Sotamiehestä käytetään nykyään aina aselajisidonnaista arvoa, joita ovat
jääkäri, tykkimies, pioneeri, viestimies, autosotamies, lentosotamies,
rajajääkäri, erikoisrajajääkäri, erikoisjääkäri, rannikkojääkäri, rakuuna,
ratsumies, kaartinjääkäri, panssarimies, panssarijääkäri, suojelumies tai
merivoimien laivastojoukoissa matruusi. Suurinta osaa edellä mainituista nimistä
käytetään (sotilasarvosta riippumatta) myös kuvaamaan aselajia tai
koulutushaaraa. Näin ollen voidaan esimerkiksi puhua tykistökenraali Nenosesta
Suomen kaikkien aikojen suuriarvoisempana tykkimiehenä tai marsalkka
Mannerheimista ratsumiehenä.

Kadetti, upseerioppilas ja -kokelas sekä aliupseerioppilas eivät ole varsinaisia
asetuksessa mainittuja sotilasarvoja vaan palvelusarvoja, mutta niillekin on
määritelty paikka hierarkiassa. Kadetit rinnastetaan vänrikkiin/aliluutnanttiin.
Upseerioppilaat rinnastetaan alikersantteihin ja upseerikokelaat kersantteihin
siten, että upseerikokelas on ylentämispäivämäärästä riippumatta
varusmieskersanttia vanhempi. Aliupseerioppilaat luetaan miehistöön.

Puolustusvoimissa palvelevien hengellisten tarpeiden hoitamiseksi
Puolustusvoimissa palvelee kirkollisessa työssä sotilaspappeja ja -diakoneja.
Sotilaspapeilla on omat, erityiset palvelusarvonsa.

Kriisiaikana kirkollinen henkilöstö kuuluu lääkintähenkilöstön tapaan
ei-taistelijoihin, joita ei saa tarkoituksellisesti vahingoittaa tai ottaa
sotavangeiksi. Tämän merkkinä he kantavat sota-aikana vasemmassa käsivarressaan
lääkintähenkilöstön tunnusta, punaista ristiä.

Lisäksi kolmessa nuorempiin upseereihin rinnastettavassa luokassa palvelevat
sotilasvirkamiehet, joiden palvelusarvo määräytyy pohjakoulutuksen mukaan.
Ylemmän korkeakoulututkinnon suorittaneet rinnastetaan yliluutnanttiin ja muun
kuin ylemmän korkeakoulututkinnon suorittaneet luutnanttiin. Reserviläisen
käyttäessä sotilasvirkamiehen palvelusarvoa hän palvelee aina ylikersantin
palvelusarvolla.

Jos palvelustehtävä sitä edellyttää, voidaan henkilö määrätä palvelemaan
henkilökohtaista arvoaan korkeammassa tai matalammassa arvossa. Matalammassa
arvossa palvelivat esimerkiksi aiemmin reserviupseerit sopimussotilaina
(vänrikki ylikersanttina). Toimiupseeristojärjestelmän aikaan oli lisäksi
tavallista, että reserviupseerikoulutuksen käyneillä toimiupseereilla oli
palvelusarvona aliupseerinarvo.

Ylirajajääkäri on rajajääkärin ohella Rajavartiolaitoksessa asevelvollisuuttaan
suorittavan tai naisten vapaaehtoisessa asepalveluksessa olevan sotilasarvo
(Taspres asetus 637/2005 8§). Jos reservissä tai varareservissä oleva
rajajääkäri ylennetään on ylentäjänä sotilasläänin komentaja, joka ylentää
ylennettävän korpraaliksi tai ylimatruusiksi - ei siis ylirajajääkäriksi, koska
reservin tai varareservin miehistön sotilasarvot ovat sotamies, korpraali tai
ylimatruusi (Taspres asetus 1490/2007 2§,10§,16§).



https://fi.wikipedia.org/wiki/Dv12

Dv12 (ennen 1.1.1976 Sv12 ja Sr12) on väliraskas, hydraulisella
Voith-vaihteistolla varustettu dieselveturi, jota käytetään yleisesti koko
Suomessa.

Veturi on pääosin teräsrakenteinen ja sen alusta koostuu kahdesta
kaksiakselisesta Kruppin lisenssillä valmistetusta telistä, joiden päällä runko
lepää. Telit ovat samaa tyyppiä kuin Saksan rautateiden veturisarjoissa 215 ja
216. Rungolle on asennettu koneisto konesuojineen sekä niin sanottu
keskiohjaamo, jossa on kaksi ajopöytää: yksi kummallekin ajosuunnalle. Veturi
voidaan määritellä keskikokoiseksi veturiksi, jonka 1950–1960-luvuilta periytyvä
koneisto on melko pienitehoinen uusimpiin dieselvetureihin verrattuna. Tätä
voidaan kompensoida kytkemällä kaksi tai kolme veturia yhteen vetoyksiköksi,
jonka hallinta tapahtuu yhdestä ainoasta ajopöydästä. Tällöin yhdestä veturista
ajetaan ja muut toimivat kauko-ohjattuina.

Dv12-sarja korvasi 1960-luvun lopulla väliraskaat höyryveturit, ja sitä on
käytetty oikeastaan kaikissa mahdollisissa tehtävissä sen nykyisen tehtäväkentän
koostuessa vaihtotöistä, järjestelyliikenteestä sekä – sähköistyksen laajetessa
– yhä vähenevässä määrin linjatavarajunista, joissa vetureita käytetään usein
kaksi tai kolme yhteen kytkettynä. Vetureita käytetään myös henkilöliikenteen
junissa sähköistämättömillä rataosuuksilla.

Veturin tekninen toteutus on esimerkiksi maantieliikenteen ajoneuvoihin nähden
varsin jykevää. Päämoottori on 16-sylinterinen nelitahtinen
suorasuihkutusdieselmoottori joka on varustettu kahdella turboahtimella ja
kahdella ahtoilman välijäähdyttimellä. Sylinterinkannet ovat neliventtiiliset.
Moottorin kovat lämpörasitukset vaativat mm. mäntien jäähdytyksen altapäin
ruiskutettavalla moottoriöljyllä. Moottorit on mallikappaleita lukuun ottamatta
valmistanut Tampella SACM-MGO:n lisenssillä. Päämoottorin käynnistys tapahtuu
alle 10 baarin paineilmaa käyttävällä matalapainekäynnistinmoottorilla.

2500- ja 2600-sarjat saivat alun perin tyyppimerkinnän Sv12 ja 2700-sarja
tyyppimerkinnän Sr12. 2700-sarjan erilainen tyyppimerkintä johtui sen
suuremmasta painosta. Lisäpainoa toi kyseisissä vetureissa alun perin ollut
Clayton-höyrynkehitin, jota käytettiin matkustajajunien lämmitykseen. 1.1.1976
kaikki sarjat saivat yhteisen tunnuksen Dv12. Höyrynkehittimet poistettiin
2700-sarjasta vuoden 1976 jälkeen.

Sarjoissa on hieman ulkonäöllisiä eroavaisuuksia. 2700-sarja poikkeaa muista
erilaisten pakoputkikoteloiden osalta; muuten sarja muistuttaa pitkälti
2500-sarjaa. 2600-sarja poikkeaa edellä mainituista hieman enemmän:
jäähdytinkoneisto on erilainen ja myös jäähdyttimen kennot on sijoiteltu eri
tavalla ja tämän vuoksi pidempi konesuoja on hieman erinäköinen. 2500- ja
2700-sarjoissa olevan Behrin jäähdyttimen tuuletinkoneiston tilalla
2600-sarjassa on Voith-merkkinen jäähdyttimen tuulettimen käyttökoneisto.
2600-sarjassa on myös vaihteiston yhteydessä muita sarjoja tehokkaampi
lämmönvaihdin, mikä tekee siitä paremmin hidasvauhtista ja raskasta vaihtotyötä
sietävän. Dieselmoottorit, niin apu- kuin päädieselmoottoritkin, ovat kaikissa
Dv12-vetureissa kuitenkin keskenään samoja tyyppejä.

Dv12 tunnetaan ainakin lempinimillä Deeveri, Dreeveri, Kameli, Reeveri, Ässä-Vee
(2500- ja 2600-sarjat) ja Äs-Ärrä (2700-sarja). 2700-sarja tunnetaan myös
nimellä Ruotsinlaiva, koska sarjan vetureiden pakoputkikoteloiden muotoilu
muistuttaa risteilyalusten vastaavia. VR:n uuden yritysilmeen mukaiseksi
maalattuja Dv12-vetureita on myös kutsuttu nimellä Pikku-Kalpee (vrt. uuden
yritysilmeen mukainen Dr16, Iso-Kalpee).lähde?

Veturi 2701 vaurioitui pahoin tasoristeysonnettomuudessa Hangossa 16.3.1998.
Vauriot korjattiin ja veturi palasi liikenteeseen.

Veturi 2519 vaurioitui pahoin tulipalossa Sievissä 8. kesäkuuta 2009. Vaurioiden
vuoksi veturi hylättiin, ollen näin ensimmäinen hylätty Dv12-sarjan veturi. Se
siirrettiin 4.–5.7.2009 romutettavaksi VR:n Hyvinkään konepajalle.

Veturi 2634 puolestaan syttyi tuleen 14. syyskuuta 2009 Jyväskylän
eteläpuolella, mutta sammui itsekseen ja veturi selvisi melko pienin vaurioin.
Veturin vauriot on korjattu ja kyseinen veturi on taas liikenteessä.

Huonokuntoisimpia 2700-sarjan vetureita on hylätty ja toimitettu Hyvinkään
konepajalle romutettaviksi. Ensimmäiset hylätyt veturit 2706, 2707, 2708, 2709,
2718, 2725, 2727, 2728, 2729 ja 2734 ajettiin yhtenä letkana Hyvinkäälle 14.
lokakuuta 2009. 2734 ja 2728 vetivät letkan Hyvinkään asemalle, josta letkan
toisen pään veturit 2725 ja 2707 vetivät letkan konepajalle. Johtoveturissa 2734
oli Suomen liput puolitangossa koko matkan ajan.

Vaihtotöissä parina olleet veturit 2548 ja 2565 törmäsivät vaunuihin
Hämeenlinnassa 30.11.2010. Molemmat veturit vaurioituivat törmäyksessä. Veturi
2548 korjattiin takaisin liikenteeseen, mutta 2565 jouduttiin pahemmin
vaurioituneena hylkäämään.lähde?

Veturit 2539 ja 2540 törmäsivät toisiinsa Nurmeksen eteläpuolella 2.2.2011.
Kummatkin veturit vaurioituivat pahoin. Molempien vetureiden vauriot on korjattu
ja kyseiset veturit ovat taas liikenteessä.lähde?

Veturi 2633 vaurioitui tasoristeysonnettomuudessa Äänekoskella 11.6.2012.
Vaurioiden vuoksi veturi hylättiin.lähde?

Veturi 2513 vaurioitui Iisalmessa 19.4.2014 ajettuaan läpi päätepuskimesta.
Veturi hinattiin Pieksämäen konepajalle, jossa tehtyjen tarkastelujen
perusteella veturi hylättiin.lähde?

Veturit 2746 ja 2752 vaurioituivat vaihtotyöonnettomuudessa Kotkassa syyskesällä
2014. Vetureista on purettu paljon komponentteja Pieksämäen konepajalla.lähde?

Vanhimmat veturit (2500-sarja) on saneerattu; ensin kokeellisesti vuonna 2003
Hyvinkään konepajalla (veturi 2524) ja sarjatuotantona Pieksämäen konepajalla
vuodesta 2004 alkaen. Saneerausohjelma valmistui syksyllä 2008, jolloin
konepajalta valmistui 2563, joka sai samassa yhteydessä radio-ohjauslaitteiston
ja EVN-numeron.lähde?

Radio-ohjauksen prototyyppinä on toiminut veturi 2710, jonka laiteasennukset
valmistuivat Hyvinkään konepajalla maalis-huhtikuussa 2005. Loppuvuodesta 2008
aloitettiin radio-ohjauslaitteiston asennus Pieksämäen konepajalla myös aiemmin
saneerattuihin 2500-sarjan sekä lisäksi 2700-sarjan vetureihin. 2600-sarjaan
radio-ohjauslaitteita alkoi ilmestyä vuoden 2010 alkupuolella. Radio-ohjausta
käytetään järjestelytöissä mm. Helsingissä Vuosaaren satamassa ja Kouvolassa
Kuusankosken tehdasalueella.lähde?

2600-sarjan vetureihin on myös alettu tehdä ohjaamo-olosuhteita parantavia
muutoksia Hyvinkään konepajalla, kuten ovien vaihto saneerattujen
2500-sarjalaisten kaltaisiksi ja lämmityksen ja äänieristyksen parantaminen.
2700-sarjalle on tehty Hyvinkään konepajalla ns. D12-korjausta, jossa veturit
kunnostetaan tekemättä kuitenkaan isoja muutoksia ja maalataan kokonaan
uudestaan. D12-korjausta ei lasketa varsinaiseksi konepajakorjaukseksi, vaan
siitä käytetään määritelmää laajennettu huolto.lähde?

Dv12-veturit on sijoitettu tällä hetkellä siten, että Kouvolan varikko operoi
2700-sarjan uusimmilla vetureilla (2741-2760). Tampereen varikon alaisuudessa on
2500-sarjan uusimmat ja 2700-sarjan vanhimmat veturit. Lisäksi Tampereelle on
syksyllä 2009 sijoitettu muutama 2600-sarjan veturi (numerot 2626–2634)
korvaamaan poistetut 2700-sarjalaiset. Myöhemmin Tampereelle siirrettiin vielä
veturi 2625). Oulun ja Joensuun varikot jakavat käyttöönsä loput 2500-sarjan ja
2600-sarjan vetureista. Tarkempi sijoittelu eri käyttöympäristöihin muuttuu
kalustotarpeiden mukaan.lähde?

Suurin junapaino, mitä Dv12-veturilla vedetään, on jyrkemmillä nousuilla
toteutetuilla radoillamme 800 tonnia ja loivanousuisilla radoilla jopa 1 200
tonnia. Hyvin monilla rataosuuksilla on junapainoksi määritetty 960 tonnia. Nämä
määrät voidaan vetureiden monikäytössä kertoa vetureiden määrällä niin, että
esimerkiksi kolmen Dv12-veturin moniajossa voidaan käyttää 2 700 tonnin
junapainoa tietyillä radoilla.lähde?

Dv12-sarja on tällä hetkellä Suomen ylivoimaisesti suurilukuisin
dieselveturisarja, ja sitä käytetään paljon sekä linja-ajossa että vaihtotyössä.
Kuitenkin muun muassa tavaraliikenteen supistumisen ja sähköistyksen
laajenemisen takia 2700-sarjan vetureiden hylkäys on aloitettu. 2500- ja
2600-sarjojen veturit säilyvät käytössä pidempään, sillä 2600-sarjan veturit
ovat vielä melko uusia ja 2500-sarjalle on tehty vastikään laaja
saneeraus.lähde?



https://fi.wikipedia.org/wiki/Islannin_jalkapallomaajoukkue

Islannin jalkapallomaajoukkue edustaa Islantia jalkapallon
maajoukkuekilpailuissa. Kotiottelunsa se pelaa tavallisesti
Laugardalsvöllur-stadionilla pääkaupungissa Reykjavíkissa.

Päävalmentaja Lars Lagerbäckin johdolla Islanti selvitti tiensä vuoden 2014
maailmanmestaruuskilpailuiden jatkokarsintoihin, jossa se sai vastaansa vuoden
1998 MM-kisojen pronssimitalistin Kroatian. Ensimmäinen osaottelu Islannissa
päättyi maalittomaan tasapeliin, mutta Kroatia voitti kotonaan 2–0, ja näin
Islanti karsiutui kisoista. Tätä ennen ehkä lähimpänä kisapaikkaakenen mukaan?
joukkue oli karsittaessa vuoden 2004 EM-kilpailuihin, jossa se johti hetken
lohkoaan ja kamppaili Saksan ja Skotlannin kanssa jatkopaikoista
loppukierrokselle asti.

Islannin nykyisen joukkueen kenties suurin tähti on Swansea Cityssä pelaava
hyökkäävä keskikenttäpelaaja Gylfi Sigurðsson.

Islanti selviytyi arvokilpailuiden lopputurnaukseen ensimmäisen kerran
Euroopan-mestaruuskilpailuihin 2016 kukistettuaan karsintalohkossaan muun muassa
Alankomaat kahdesti sekä Turkin ja Tšekin kerran. Kisoissa Islanti pääsi
F-alkulohkosta jatkoon toisena joukkueena Unkarin jälkeen pelattuaan Portugalin
kanssa tasan 1–1, samoin Unkarin kanssa 1–1 ja voitettuaan Itävallan 2–1.
Neljännesvälierissä Islanti voitti Englannin 2–1, mutta putosi jatkosta
puolivälierissä hävittyään Ranskalle 2–5.



https://fi.wikipedia.org/wiki/Kartanolaisuus

Kartanolaisuus oli kristillisvaikutteinen lahko, joka vaikutti
1920–1950-luvuilla erityisesti Satakunnassa. Päävaikutusalueet olivat Huittinen
ja Vampula, joita pidettiin liikkeen "äitiseurakuntina", mutta tämän lisäksi
kartanolaisuutta esiintyi ainakin Kangasniemellä, Laviassa, Sippolassa ja
Juupajoella. Liikkeen johtajat olivat Alma Maria Kartano (1885–1953) ja
"unissasaarnaaja" Amanda Matilda eli "Tilda" Reunanen (1894–1965).

Kartanolaisuus sai alkunsa, kun Alma Kartano ja Tilda Reunanen tapasivat
toisensa kansalaissodan aikana. Liike tuli tunnetuksi ennen muuta
lapsisaarnaajistaan. Näitä salaa koulutettuja lapsisaarnaajia oli noin kymmenen.
Liikkeeseen kuului parhaimmillaan noin pari sataa jäsentä, mutta sen maan eri
puolilla pitämät seurat kokosivat suuria joukkoja, parhaimmillaan toista
tuhatta. Lapsisaarnaajien lisäksi vetonauloja olivat Tilda Reunasen
hurmostilassa pitämät saarnat.

Kartanolaisuus joutui, ensin 1930-luvun jälkipuoliskolla, sitten 1940-luvun
loppu- ja 1950-luvun alkupuolella negatiivisen julkisen huomion kohteeksi
sadistisena sekä seksuaalista hyväksikäyttöä ja pedofiliaa sisältävänä pidetyn
sisäisen kurinpitonsa vuoksi. Uudelleen liike nousi julkisuuteen vuosina 2009 ja
2010 Ulla Appelsinin toimittamien kauppaneuvos Leevi Laitisen muistelmien myötä.

Liikkeen perustajan Alma Kartanon (5. elokuuta 1885 Huittinen – 28. joulukuuta
1953 Sippola) kerrotaan opetelleen itsenäisesti luku- ja kirjoitustaidon. Hän
työskenteli piikana mm. Kokemäellä, Huittisissa ja Eurassa, ja koki tänä aikana
uskonnollisen herätyksen. Vuoden 1909 vaiheilla Kartano palasi Eurasta
Huittisiin ja toimi pyhäkoulunopettajana. Alma Kartano kulki kylillä suosittuna
julistajana ja kävi myös innokkaasti ompeluseuroissa. Satakunnassa vuosina
1908-1910 vaikuttanut ja Huittisissa 1910 vieraillut maallikkosaarnaaja Voldemar
Kurki sai Alma Kartanon ryhtymään matkasaarnaajaksi. Alma Kartano oleskeli
Voldemar Kurjen seurassa pitkähköjä aikoja Karjalassa, Inkerinmaalla, käyden
kaukana Moskovan takana olevilla seuduillakin. Siellä hän tutustui
venäläisperäisiin skoptsien eli "kuohilaitten" ja hlystien (tai "khlystien") eli
"piiskaajien" yhteisöihin. Näihin liikkeisiin tutustuminen vakuutti Kartanon
siitä, että kaikkinainen seksuaalisuus oli pahasta, myös avioliitossa.

Alma Kartano opiskeli vuodesta 1910 alkaen puolentoista vuoden ajan Sortavalan
diakonissalaitoksessa valmistumatta kuitenkaan diakonissaksi. Vuonna 1915 hän
suoritti Hämeenlinnan opettajaseminaarissa yksivuotisen kiertokoulunopettajan
kurssin. Alma Kartano nimitettiin v. 1915 kiertokoulunopettajaksi, tämän jälkeen
hän alkoi pitää julkisia hengellisiä kokouksia Huhtamon puolessa, kokoukset
olivat suosittuja ja kuulijoita oli runsaasti. Kansalaissodan jälkeen kokouksia
järjestettiin usein jokaisena iltapäivänä. Alma Kartano oli vuosina 1915–1921
kiertokoulunopettajana mm. Vampulassa Sallilan kylässä, Huittisissa Kalliokorven
kulmakunnalla ja Kangasniemellä. Huittisten kirkkoneuvosto puuttui 1918 Alma
Kartanon kiertokoulun opettajana toimimiseen, syyttäen Kartanoa siitä, ”että oli
hengellisten kokousten muodossa harjoittanut kiihotusta vallankumouksellisten
hyväksi ja Hallituksen asettamaa asevelvollisuutta vastaan.” Vaikka Alma Kartano
kielsi syytökset, kirkkovaltuusto erotti hänet kiertokoulun opettajan virasta.
Kirkkoneuvosto perusteli erottamista näin: ”katsoen siihen vaaraan joka uhkaa
koulua ja oppilaita tällaisen henkisesti sairaan ja hengellisesti ylpeän ja
kiihkomielisen opettajan kautta.” Alma Kartanon veli kuoli mielisairaassa ja
toinen veljistä joka oli toiminut punakaartin plutoonan päällikkönä kaatui
Lamminkoskella. Epävarmana pidetyn muistitiedon mukaan Alma Kartano olisi ollut
ammuttavien joukossa, mutta Kalliokorven varakkaan isännän sanottiin olleen Alma
Kartanon hengen pelastaja. Alma Kartano haki vuoden 1918 lopulla kiertokoulun
opettajan virkaa Etelä-Savosta Kangasniemeltä ja sai viran taustastaan
huolimatta. Kangasniemellä Alma Kartano tutustui Kalvitsan kylästä kotoisin
olevaan horrossaarnaaja Adam Härköseen. Opiskeltuaan Suistamon seminaarissa hän
toimi Kymenlaaksossa alakoulunopettajana 1923–1925. Alma Kartano kutsui Adam
Härkösen saarnaamaan Huittisiin ja lähetti hänelle matkarahat. Adam Härkösen
kokoukset Huittisissa saivat aikaan jonkinlaisen uskonnollisen innostumisen,
jonka johdosta, Härkösen kertoman mukaan, Huittisiin tilattiin 60 Raamattua.
Tämä menestys johti siihen, että Alma Kartano luopui kiertokoulun opettajan
tehtävistään ja muutti takaisin Huittisiin. Härkönen, jonka vaikutuspiirissä oli
myös Tilda Reunanen, kehotti Kartanoa ryhtymään saarnaajaksi.

Alma Kartano ja Adam Härkönen toimivat aluksi yhdessä, mutta pian heidän tiensä
erkanivat ja liikkeen kannattajat siirtyivät osa Härkösen ja osa Kartanon
kannattajiksi. Adam Härkösen mielestä Kartanon johtama ryhmä oli liian kuriton.
Alma Kartano piti kokouksia öisin Huhtamon kulmakunnan syrjäisissä taloissa.
Yöllisyyttä perusteltiin alkuseurakunnan käytäntönä. Kokoukset kestivät usein
aamuun asti: saarna kesti jopa yli viisi tuntia ja rukouksia oli runsaasti.
Kokoukset olivat hyvin karismaattisia, äänekkäitä ja mukana olijat hyppelivät ja
takoivat käsiään lattioihin. Saarnojen aiheena oli usein maailmanlopun
tuleminen. Tähän aikaan, 1920-luvun puolessavälissä, toiseksi johtavaksi
hahmoksi nousi Tilda Reunanen.

Amanda Matilda (joka yleensä tunnettiin nimellä Tilda) Reunanen syntyi vuonna
1894 köyhän räätälin tyttärenä Riesolan kylässä. Tilda Reunanen oli kutoja ja
oli toiminut aikaisemmin pyhäkoulun opettajana. Reunanen asui Vampulan
Keskilohkossa ja harrasti jossakin määrin maanviljelystä. Reunanen oli lukenut
K. Sarlinin toimittaman Helena Konttisen elämäkerran ja tätä teosta hän
suositteli muillekinselvennä. Adam Härkönen oli horrossaarnassaan valtuuttanut
Tilda Reunasen ja Alma Kartanon tehtäviinsä. Reunanen oli saanut
uskoonkääntyneenä Vanhasta testamentista uuden nimen: hän oli Elias, Alman
ollessa Moosesselvennä. Reunanen toimi kartanolaisten keskuudessa
unissasaarnaajana. Tilda Reunanen ilmoitti toisinaan horrospuheissaan jonkun
henkilön kuoleman, päivien ja jopa tuntien tarkkuudella. Kartanolaisten
keskuudessa Reunasta puhuteltiin lempinimellä ”piiku". Ennen kuolemaansa Tilda
Reunanen eli sairaalassa, jonka käytävillä hänen kerrotaan, erään kartanolaisen
miehen mukaan, kulkeneen edestakaisin valittaen: ”Kyllä olen niin montaa ihmistä
pettänyt, mutta nyt on liian myöhäistä.” Hän kuoli vuonna 1965 ja haudattiin
Huittisiin Alma Kartanon viereen.

Kartanolaisuuden ydinaluetta olivat Huittinen ja Vampula, joita pidettiin
uskovien "äitiseurakuntina". Kartanolaisuutta oli muuallakin Satakunnassa, kuten
Laviassa ja Juupajoella. Toinen kartanolaisuuden esiintymisalue oli Etelä-Savo,
jossa Alma Kartano oli toiminut opettajana ennen liikkeen perustamista.
Etelä-Savon kartanolaisuuden keskus oli Kangasniemi, mutta liikkeen kannattajia
asui myös Pieksämäen maalaiskunnassa ja Lapinlahdella. Myös Sippolassa ja
muualla Kymenlaaksossa, jossa Kartano oli työskennellyt alakansakoulun opettajan
sijaisena, oli jonkin verran kartanolaisia. Helsingissä asui yksittäisiä
liikkeen kannattajia, ja kartanolaisuus herätti jonkin verran kiinnostusta
pääkaupungin taiteilijapiireissä. Kyseessähän oli eksoottinen ja omintakeinen,
Suomen kansan parista noussut uskonnollinen ryhmä.

Kartanolaisuus tunnusti Raamatun Jumalan sanaksi, mutta käytännössä Jumalan
sanaa olivat myös liikkeen johtajien, ennen muuta Tilda Reunasen, saamat
profetiat. Niiden kautta Jumalan katsottiin puhuvan nykyajan ihmisille.
Raamatusta käytettiin ennen muuta Danielin kirjaa, Laulujen laulua ja
Ilmestyskirjaa. Lopun aikoja kuvailevien Danielin kirjan ja Ilmestyskirjan
katsottiin olevan ajankohtaisia viimeisen tuomion lähestyessä, ja Laulujen laulu
taas liittyi seurakunnan itseymmärryksen kannalta tärkeään morsiusmystiikkaan.
Liikkeen uskontulkinnassa Vanhalla testamentilla oli keskeinen sija; Uusi
testamentti hylättiin Ilmestyskirjaa lukuun ottamatta liian syvällisenä.

Kartanolaisten liikkeeseen kuulumattomille pidetyt saarnat ja raamattutunnit
keskittyivät Raamatun kirjaimellisen merkityksen selittämiseen, mutta liikkeen
sisällä sovellettu raamatuntulkinta oli huomattavan hengellistävää ja
psykologisoivaa. Sen mukaan Raamatun tapahtumat eivät olleet (tai ainakaan
niiden ei tarvinnut olla) kirjaimellisesti totta, vaan ne kuvasivat tapahtumia
ja kehitystä ihmisen sielussa. Niinpä kertomus Jeesuksen syntymästä Betlehemissä
ei ollut kirjaimellinen (Alma Kartanon mielestä Maria olisi ollut liian nuori
synnyttämään), vaan se kuvasi Kristuksen joka päivä tapahtuvaa syntymistä
uskovan sieluun. Kristuksen sovituskuolema taas kuvasi syntien anteeksiantamusta
katumuksen ja parannuksen kautta. Kartanolaisuuden mukaan Jeesus Kristus ei
ollut historiallinen henkilö, vaan symboli. Alma Kartano opetti hengellistä
raamatuntulkintaansa myös esittämällä, että raamatullisiin nimiin kätkeytyi
syvällinen merkitys, joka avautui vain suomen kielen avulla. Jumalan kansaa
kuvaava sana "Israel" oli muodostettu sanoista "Isältä raadeltu" (Jumalan
raatelema eli hengessään nöyrä), "Baabel" taas merkitsi "Paa peliksi Jumalan
työ".

Kartanolaisuuden käsityksen mukaan uudestisyntymätön eli "luonnollinen" ihminen
eli erossa Jumalasta ja oli kadotettu. Erityisesti ihmisen raadollisuutta
korosti "langennut kuudes käsky" eli sukupuolivietti, joka ei ollut Jumalan
luomistahdon mukainen. Luonnollisen ihmisen kohdalla tosin muutkin käskyt olivat
langenneita. Kun Jumalan pyhyys kohtasi langenneessa tilassa olevan ihmisen,
tämä tuli tietoiseksi langenneesta tilastaan ja nöyrtyi parannukseen.
Parannukseen kuului syntien tunnustaminen Jumalalle rukouksessa ja katumuksen
merkkinä myös itku. Tämän lisäksi synnit tuli tunnustaa myös kartanolaisuuden
johtajille. Parannukseen kuului myös halu luopua synnin tekemisestä, ennen muuta
sukupuolielämästä. Kartanolaisuus korosti päivittäisen parannuksenteon ja
katumuksen tarvetta.

Kartanolaisuuden julistusta leimasi voimakas lopunaikojen odotus. Jeesuksen
toisen tulemisen arveltiin olevan välittömästi edessä, ja sitä ennen saisi
syntinen maailma rangaistuksensa. Alma Kartano odotti maailmanloppua vuodeksi
1933, joulun ja uuden vuoden välille ajan kohdalle, minkä tähden jäivät heinät
paikoin korjaamatta ja lapset otettiin pois koulusta, ja vuonna 1942, jolloin
”Herra sanoi, että Herran lapset eivät olleet vielä valmiita ja siksi Herra
antoi lisää aikaa.” Maailmanloppua odotettiin sekä 1943/44 että 1955.
Erityisesti talvisodan alla olikin otollinen aika julistaa Jumalan vihan
kohtaavan uskotonta kansaa. Kun maailmanloppu ei odotuksista huolimatta
saapunutkaan, liike selitti Jumalan pidentäneen ihmisille annettavaa armon
aikaa, jotta mahdollisimman moni saisi mahdollisuuden kääntymykseen ja
parannukseen.

Kartanolaiset katsoivat itse muodostavansa lopunajan morsiusseurakunnan, jonka
Jeesus ottaisi tullessaan omakseen. Toisaalta kartanolaisuus ei yrittänyt
järjestäytyä omaksi yhteisökseen, vaan sen jäsenet pysyttelivät luterilaisen
kirkon sisällä. Liike näki kuitenkin ulkopuolisen maailman pääosin pahana: se
oli paholaisen vallassa eikä sen kanssa saanut olla tekemisissä. Kartanolaiset
eivät arvostaneet luterilaisen kirkon ehtoollista ja heidän mukaansa kaikki
papit olivat perkeleestä.

Kartanolaiset käyttivät Länsi-Suomen rukoilevaisuuden esikuvan mukaisesti vuoden
1776 raamatunkäännöstä, joka heidän mukaansa oli ainoa oikea. Vuoden 1938
käännös oli ihmisten väärentämä, "pirun raamattu". Liike tulkitsi jopa
talvisodan Jumalan kostoksi uudesta raamatunkäännöksestä.

Kartanolaiset käyttivät laulukirjanaan v. 1886 virsikirjaa; muut tämän jälkeen
uudistetut virsikirjat olivat kartanolaisten mielestä suruttomien
virsikirjantekijöiden väärennöksiä, joita ei sopinut käyttää.

Liike järjesti rukous- ja saarnakokouksia, jotka saattoivat jatkua pitkälle
yöhön. Niissä harjoitettiin pitkiä polvirukouksia, mielellään kasvot lattiaan
painettuna ja niin kovalla äänellä "että pirut pakenee" . Rukouskokoukset
päättyivät usein ekstaattisiin kokemuksiin, joissa osanottajat takoivat päätään
ja käsiään lattiaan, huusivat ja voihkivat sekä näkivät näkyjä, puhuivat
kielillä ja profetoivat.

Eteneminen liikkeen sisäpiiriin tapahtui eräänlaisten siirtymäriittien eli
"siunausten" avulla. Rituaaleihin sisältyi muun muassa kannattajien sukuelinten
koskettelua. Liikkeen yhteyteen liityttiin "mantelipuun siunauksen" kautta. Tätä
seurasi "sypressipuun siunaus", joka oikeutti saarnaamaan ja pitämään
raamattutunteja. "Alttarisiunaus" oikeutti saarnaamaan ulkopaikkakunnillakin,
sekä johtamaan raamattutunteja. Liikkeen sisäpiiriin ja Jumalan salaisuuksien
huoneenhaltijoiksi tultiin "kristallikadun siunauksen" kautta. Liikkeen
lapsisaarnaajia varten oli oma siunausrituaalinsa, "nasiirivoitelu"
(kannattajien virheellisen nimityksen mukaan "narsissivoitelu").

Puhdistaakseen liikkeen jäsenet sukupuolisista himoista kartanolaisuuden
johtajat ottivat käyttöön kyseenalaista kuuluisuutta saaneen seremonian,
alttarisiunauksen. Liikkeen käsityksen mukaan uskovan ihmisen ruumis oli Jumalan
temppeli, ja ruumiin keskellä olevat sukuelimet olivat tämän temppelin alttari.
Alttari piti puhdistaa, jotta koko ruumis voisi olla puhdas synnistä ja
lihanhimosta. Alttarisiunaus pantiin toimeen yleensä yöaikaan, ja siinä Alma
Kartano saattoi siunattavan liikkeen toisen johtajan, Tilda Reunasen,
vuoteeseen. Tilda asetti toisen kätensä siunattavan pään päälle ja toisen tämän
sukuelimille (naisilla vatsan päälle) ja siunasi tämän, jotta himot kuolisivat
ja siunattava olisi puhdas. Samaan aikaan liikkeen muut jäsenet rukoilivat
huoneen ulkopuolella kovaan ääneen, jotta siunattavan himot kuolisivat. Liikkeen
alkuaikoina siunauksia annettiin kaikille liikkeen jäsenille, myöhemmin vain
sisäpiirille. Näissä siunauksissa oli pedofiilisia piirteitä, minkä vuoksi
seremonioista kiellettiin kertomasta lahkon ulkopuolisille.

Kartanolaiset opettivat pieniä lapsia saarnaamaan herättääkseen huomiota ja
saadakseen enemmän väkeä kokouksiinsa. Yksi tunnetuimmista kartanolaisten
lapsisaarnaajista oli Leevi Laitinen. Hänet Alma Kartano ja Hilda Reunanen
ottivat v. 1935, neljävuotiaana, Sippolan Liikalassa, kartanolaisten Hilja ja
August Mänttärin omistamassa Akulan talossa kasvatettavaksi. Leevin sisar Saara
tuotiin Akulaan samana vuonna, seitsenvuotiaana. Kartanolaisten lapsisaarnaajan
koulutusohjelman mukaan leikkiminen oli syntiä ja ankarasti kiellettyä; aika
käytettiin lukemiseen, saarnaamisen harjoittelemiseen ja virsien veisaamiseen.
Opintojen perille menemistä koeteltiin koesaarnojen pitämisellä ja kannustettiin
vitsalla.

Ensimmäisen saarnamatkansa Leevi Laitinen teki nelivuotiaana Hiitolan pitäjään,
yhdessä Huittisten Huhtamosta kotoisin olevan Kaisu Niemisen ja Vampulasta
kotoisin olevan Eila Mattilan kanssa. Kokouksia mainostettiin pylväisiin
kiinnitetyillä ilmoituksilla. Kokoukset pidettiin kodeissa, jotka useimmiten
täyttyivät täyteen kuulijoista. Kokoukset aloitettiin virren veisuulla, ja sen
jälkeen saarnasivat joko Kaisu tai Eila. Sitten laulettiin virsi, sitten
saarnasi Leevi, sitten joko Kaisu tai Eila, ja kokous päättyi virteen ja
loppurukoukseen.

Kartanolaisuuden käytännön elämää leimasi tiukanpuoleinen askeesi, joka
tarkoitti ennen muuta seksuaalisuudesta pidättäytymistä, myös avioliitossa.
Avioliitto oli liikkeen opetuksen mukaan "laillistettua huoruutta" , huoruuden
pahinta lajia. Naisten piti käyttää tummaa vaatepartta, peittää päänsä huivilla,
joka oli leuan alta solmussa ja pukeutua pitkään hameeseen, etteivät miesten
himot heräisi. Miesten paidassa ei saanut olla kaulusta, vain pieni reunus,
solmiota ei saanut käyttää ollenkaan, ja miehen pään piti olla sileäksi ajettu.
Uiminen ja uimaan opetteleminen oli kiellettyä.

Kartanolaisuus kielsi jäseniltään lihan syönnin, koska lihassa katsottiin olevan
huoruuteen yllyttäviä aineita. Myös veren syöminen oli kielletty. Kartanolaiset
söivät kuitenkin muita eläinkunnan tuotteita, kuten maitoa, voita, munia ja
kalaa. Lihan sijasta käytettiin runsaasti sieniä. Ruokavalion tuli olla
yksinkertainen. Alkoholin nauttiminen ja tupakan polttaminen oli kielletty.
Kiellot eivät kuitenkaan estäneet Alma Kartanoa ja Tilda Reunasta syömästä itse
muilta jäseniltä kiellettyjä ruokia.

Osa kartanolaisista eli sosialististen ihanteiden mukaisessa omaisuuden
yhteydessä. He asuivat liikkeen kannattajien omistamilla maatiloilla
Satakunnassa ja Etelä-Savossa, tekivät työtä maatiloilla ja saivat palkakseen
asunnon ja ylöspidon. Myös liikkeen johtajat asuivat näissä "kommuuneissa". Myös
niiden kartanolaisten, jotka eivät asuneet kommuuneissa, odotettiin tukevan
liikettä taloudellisesti ja uskonveljiään esimerkiksi talkoilla.

Kartanolaisuus suhtautui hyvin negatiivisesti moderniin teknologiaan ja
kulttuuriin. Se kielsi jäseniltään radion kuuntelemisen, kirjallisuuden ja jopa
sanomalehtien lukemisen, teatterista ja elokuvista puhumattakaan. Moderni
kulttuuri selitettiin synnilliseksi ja turmeltuneeksi, samalla
kulttuurikielteisyys eristi liikkeeseen kuuluvat tehokkaasti ulkomaailmasta.
Epäluulo nykyajan tekniikkaa kohtaan meni niin pitkälle, että jäsenistöä
kehotettiin luopumaan - tuolloin vielä sangen harvinaisista - traktoreista ja
muista maatalouskoneista. Sotien jälkeen näitä kuten muitakin sääntöjä
höllennettiin jonkin verran.

Kartanolaisuus oli pasifistista. Se kielsi jäseniään tarttumasta aseeseen ja
kehotti miehiä kieltäytymään asevelvollisuudesta. Tämä perustui liikkeen
perustajan Alma Kartanon vasemmistolaisuuteen ja ehkä myös näkemystä tukevaan
raamatuntulkintaan. Toisaalta liike ei tuominnut esimerkiksi lasten ruumiillista
kuritusta; kasvatusmenetelmät saattoivat olla jopa julmia.

Lapset pyrittiin kartanolaisten keskuudessa eristämään omista vanhemmistaan
ainakin joksikin aikaa. Alma Kartanon mukaan tämä kasvatti lapsista uskollisia
Jumalalle, "sukulihan rakkaus" kun oli hänestä vihollisuutta Jumalaa vastaan.
Muutamat lapsista otettiin pois koulusta, ja lahkoon kuuluvan opettaja järjesti
heille opetusta. Lasten kasvatus liikkeessä oli ankaraa, jopa hyvin julmaa.
Lapsia piiskattiin milloin mistäkin syystä, pidettiin nälässä, ja heidän
sairastuessaan turvauduttiin vain harvoin lääkärin apuun. Lasten alusvaatteita
ommeltiin vyötäisiltä kiinni, jotta voitaisiin estää heitä tekemästä haureutta.
Toisinaan lapset kävivät käymälässäkin aikuisen ollessa vieressä valvomassa.

Alma Kartano oli opettanut lasten seksuaalisuudesta näin: Nykyaikana on
paholaisen villitys niin suuri, että nelivuotiaat lapset tietävät
sukupuoliasioista niin paljon kuin ennen vanhaan 20-vuotiaat. Kartanolaisuuden
keskuudessa saarnattiin hyvin ahkerasti haureutta vastaan. Pieniä 4–5-vuotiaita
lapsiakin epäiltiin haureuden harjoittamisesta: heidän uskottiin tekevän sitä
joko yksinään tai keskenään. Tämän tähden lapsia piiskattiin, kunnes he
tunnustivat rikoksensa. Ruoskiminen paljastaa salatut rikokset, uskoivat
kartanolaiset. He ruoskivat tuntikausia pientä Leevi Laitista Vampulassa kesällä
1946, jotta hän tunnustaisi sekaantuneensa eläimeen. Pieniä lapsisaarnaajia
epäiltiin jatkuvasti synnin tekemisestä, erityisesti huoraamisesta.
Kartanolainen Kerttu Häkkinen kuulusteli Leeviä riiputtamalla tätä jaloista
ikkunasta, uhaten pudottaa pojan alas ikkunasta pää edellä, mikäli tämä ei
tunnustaisi tehneensä huoruutta. Tunnustamisen jälkeen lapselle annettiin
selkäsauna. Lapsia rankaistiin joskus myös istuttamalla heitä kylmällä vedellä
täytettyyn vatiin ja uhkaamalla kuohitsemisella.

Vampulassa Soininkylässä Sorrin talossa kasvatettavina olevia lapsia herätettiin
kesken unien yöllä ja laitettiin rukoilemaan, joskus ajettiin ulos pakkaseen,
jotta maalliset ja lihalliset halut häviäisivät. Hymyileminen oli kiellettyä,
eikä iloinenkaan saanut olla, ja leikkiminen oli kiellettyä. Kun lapsi lopulta
kulki alakuloisena ja välinpitämättömänä saatettiin syyttää, että lapsi on niin
huoruuden sokaisema, ettei voi ja kehtaa kulkea pää pystyssä ja siitä seurasi
selkäsauna.

Kartanolaisten käyttämässä keinossa haureuden syntiä vastaan nuori tyttö asettui
makaamaan sängyn päälle alastomana ja sitten alaston toistasataa kiloa painava
Tilda Reunanen asettui makaamaan hänen päälleen. Tällä tavalla sanottiin lihan
himojen kuolettuvan. Alaikäiset lapset joutuivat saunottamaan ja vihtomaan Alma
Kartanoa, joka makasi lauteella alastomana, ja tähän saunotukseen liittyi lasten
seksuaalista hyväksikäyttöä.

Lalli-lehdessä 1950-luvulla julkaistujen kirjoituksien pohjalta kootun
"Kartanolaisuus"-vihkosen mukaan Jumalan kiveen liittyi myös eroottisia
piirteitä. Sen mukaan yhteisöön liittynyt mies riisuttiin alastomaksi, yksi
nainen alastomana istui hänen lantioidensa kohdalla ja toinen rinnan päällä,
muiden kartanolaisten katsellessa vieressä, ja sitten Tilda Reunanen siunasi
miehen sukupuolielimet kädellään. Samainen lehtinen kertoi myös joidenkin
kartanolaisten saaneen Jumalan kiven yhteydessä pysyviä ruumiillisia vammoja.
Kummallekaan väitteelle ei kuitenkaan ole löytynyt tukea kahdessa muussa
käytetyssä lähteessä, joten niihin on suhtauduttava varauksellisesti.

Vuoteessaan kuolemaa odottamassa olevia huonokuntoisia sairaita painostettiin
ylistämään äänekkäästi Jumalaa ja huutamaan Alma Kartanon heille opettamia
lauseita. Alma Kartano ja muut kartanolaiset hokivat vieressä, etteivät he
kuole, vaan saavat elää.

Sippolassa Mänttärin talossa, joka oli yksi Kartanolaisten pääpaikoista, oli
palveluksessa Huittisten Huhtamosta kotoisin oleva neito, ja siellä asui myös
talon isän veli. Jostakin syystä kartanolaiset saivat päähänsä, että heidän
välillään olisi ollut sukupuoliyhteys. Tämän johdosta mies piestiin melkein
liikuntakyvyttömäksi ja tyttö ruoskittiin tajuttomaksi. Tämän jälkeen
henkihieverissä oleva tyttö kannettiin yläkertaan, jossa häntä yritettiin
virvoitella. Kartanolaiset rukoilivat ympärillä, ettei hän vain kuolisi. Lopulta
tyttö virkosi.

Kartanolaisuus sai kielteistä julkisuutta vuonna 1935 Vampulassa Kukonharjun
kylässä sijainneen Erkkilän talon poikien ja kyläläisten sekä kartanolaisten
kesken puhjenneen riidan seurauksena. Erkkilän talon pojilta Eelikseltä ja
Helgeltä oli vaadittu pitkiä työpäiviä, ilman ruokaa, jotta heidät olisi saatu
saarnaamaan. Kun asia tuli kyläläisten tietoon, he suuttuivat ja menivät
seitsemän miehen voimalla Erkkilän taloon, heittivät kartanolaiset pellolle,
antoivat läheisessä metsässä selkäsaunan kartanolaisten ns. huoneenhaltijalle
Huugo K:lle ja kutsuivat sitten pojat syömään. Tämän vuoksi kyläläiset
haastettiin käräjille Huittisiin. Oikeudenistunto pidettiin suljettujen ovien
takana asian arkaluontoisuuden vuoksi. Kartanolaiset vannoivat kolme väärää
valaa, ja yksi opettaja tuomittiin syyttömästi väärien valojen nojalla
sakkorangaistukseen. Kartanolaiset olivat valalla vannoneet hänen olleen mukana
heittämässä heitä talosta ulos. Erkkilän talon emäntä erosi kartanolaisista
oikeuden käynnin aikana. Kartanolaisten johtajien saatua v. 1935 käräjäsyytteen
taloudellisesta painostamisesta liike nousi julkisuuteen lehtien etusivuille.
Kotimaa ja Helsingin Sanomat kirjoittivat kartanolaisuudesta v. 1936, ja
Seura-lehti teki v. 1937 haastattelumatkan Huhtamoon. Satakuntalainen kirjailija
Eino Hosia julkaisi vuonna 1938 kartanolaisuuteen kriittisesti suhtautuvan
romaanin Tulipunaiset ratsastajat. Tämän jälkeen liike sai useissakin
yhteyksissä kielteistä julkisuutta. Liikkeen entiset lapsisaarnaajat Leevi ja
Saara Laitinen jättivät liikkeen vuonna 1949, ja heidän kertomuksiaan liikkeestä
julkaistiin useissakin sanomalehdissä. He samoin kuin eräät muutkin liikkeestä
eronneet syyttivät kartanolaisia henkisestä ja ruumiillisesta julmuudesta,
väärien valojen vannottamisesta oikeusistuimissa sekä seksuaalisesta
hyväksikäytöstä. Sanomalehti Lalli julkaisi 1940-luvulla useita liikkeeseen
hyvin kriittisesti suhtautuvia artikkeleita, jotka julkaistiin vuonna 1950
nimellä "Kartanolaisuus. Sadismia ja perverssiä sukupuolielämää Jumalan nimen
varjolla". Kirjasen kirjoittajaksi oli merkitty H. Ahti.

Liikkeen saaman negatiivisen julkisuuden perusteella sisäasiainministeriö asetti
selvitysmiehen, komisario Oiva Serhon tutkimaan kartanolaisuutta. Selvitysmies
totesi mm. että liikkeessä käytettiin ruumiillista kuritusta. Selvitys ei
kuitenkaan antanut aihetta toimenpiteisiin.

Oriveden käräjillä oli 8.2.1950 esillä Juupajoelta kotoisin olevan Juha Aukusti
Voimalan asumuserohakemus hänen vaimonsa ja perheensä jouduttua kartanolaisuuden
lumoihin. Oikeudenkäynnin aikana todistajien esittämät lausunnot olivat hyvin
järkyttäviäselvennä.

Leevi ja Saara Laitinen olivat oikeudessa todistamassa eräässä
avioero-oikeudenkäynnissä 13.3.1950 kaikesta, mitä olivat nähneet ja kokeneet
kartanolaisten keskuudessa ollessaan.

Kartanolaisuutta käsiteltiin myös lukuisissa sanomalehtiartikkeleissa. Erityisen
paljon näitä ilmestyi 1940-luvun lopulla ja 1950-luvun alussa, Laitisten
sisarusten karattua liikkeen vaikutuspiiristä. Nokian Uutiset kirjoitti
50-luvulla: ”Tällä kertaa tarinoimme lapsisaarnaajista. Paikkakuntamme
uskonnollisia piirejä on viime aikoina järkyttänyt tieto eräässä uskonlahkossa
käytettyjen lapsisaarnaajien surullisesta elämänkohtalosta. Sanomalehtien
välityksellä lienee tieto heidän kokemuksistaan jo levinnyt laajemmallekin ja
lapset ovat kaikkialla herättäneet suurta myötätuntoa.”

Liike saavutti uudestaan huomiota 2000-luvulla siihen aikaisemmin kuuluneen
Leevi K. Laitisen tullessa julkisuuteen muistelmineen. Hän kertoi
kartanolaisuudesta Helsingin sanomien kuukausiliitteessä vuonna 2009, ja vuonna
2010 ilmestyi hänen muistelmiinsa perustuva Ulla Appelsinin teos "Lapsuus lahkon
vankina". Teoksen ilmestyttyä kartanolaisuutta käsiteltiin useissa sanoma- ja
aikakauslehtiartikkeleissa sekä televisiossa.

Alma Kartanon kuoleman jälkeen vuonna 1953 liike hiipui. Tilda Reunanen vetäytyi
pois liikkeestä ja kärsi tunnontuskia teoistaan. Hän kuoli vuonna 1965. Kartano
ja Reunanen on haudattu samaan hautaan Huittisiin.

Nykyisin kartanolaisten määrä on hyvin pieni, ja he ovat yleensä siirtyneet
paikallisten luterilaisten seurakuntien toimintaan.lähde?



https://fi.wikipedia.org/wiki/Vladimir_Putin

Vladimir Vladimirovitš Putin (ven. Влади́мир Влади́мирович Пу́тин  kuuntele
ääntämys?, s. 7. lokakuuta 1952 Leningrad, Venäjän SFNT, Neuvostoliitto) on
venäläinen poliitikko, nykyinen Venäjän federaation presidentti ja entinen
pääministeri. Hän toimii maan presidenttinä nyt kolmatta kauttaan. Kaksi
ensimmäistä kautta olivat vuosina 2000–2008, ja kolmannelle kaudelleen hänet
valittiin 7. toukokuuta 2012. Putin toimi Venäjän pääministerinä vuosina
1999–2000 ja uudelleen 2008–2012. Hän edustaa Yhtenäinen Venäjä -puoluetta.

Vladimir Putin syntyi Leningradissa 7. lokakuuta 1952 työläisperheen kolmantena
poikana. Sekä isä Vladimir Spiridonovitš Putin (1911–1999) että äiti Maria
Ivanovna (1911–1998) työskentelivät tehtaassa. Isä oli toisen maailmansodan
veteraani ja äiti kokenut Leningradin saarron. Putinin äiti oli ortodoksi, joten
hän sai ortodoksisen kasteen. Putinin isoisä Spiridon Putin (1879–1965) oli
ollut Vladimir Leninin, ja Leninin kuoleman jälkeen Josif Stalinin,
henkilökohtainen kokki. Putinin kaksi vanhempaa veljeä kuolivat nuorena, ja hän
jäi perheen lapsista ainoana eloon. Vähävarainen Putinien perhe asui
yhteisasunnossa Leningradin keskustassa.

”Pikku-Volodjana” tunnettu poika aloitti koulunkäyntinsä vuonna 1960
keskikoulussa numero 193. Hän liittyi pioneereihin, ja kohosi nopeasti ryhmänsä
johtajaksi. Nuoruudessaan hän vietti myös niin kutsuttua katuelämää, missä
pärjäsi varhain aloittamansa judoharrastuksen ansiosta. Vuonna 1976 hän voitti
judossa Leningradin juniorimestaruuden. Myöhemmin hän on paljastanut urheilun
auttaneen hänet irti jengeistä. Putinilla on judossa seitsemäs dan.

Kun nuoruuden kuohuntavaihe meni ohi, Putinin koulunkäynti alkoi sujua paremmin.
Hän oli erityisen kiinnostunut saksan kielestä sekä Venäjän historiasta ja
kirjallisuudesta. Vuonna 1970 hän pääsi Leningradin valtionyliopistoon
opiskelemaan oikeustiedettä. Jo opiskeluaikanaan häntä pyydettiin työhön
KGB:hen.

Putin palveli valtion turvallisuuskomiteassa 1975–1991. Vuodet 1985–1990 hän
toimi tiedustelu-upseerina Itä-Saksassa ja yleni everstiluutnantiksi.

Vuosina 1994–1998 Putin toimi Pietarin kaupungin apulaispormestarina.
Pormestarina oli tuolloin Anatoli Sobtšak. Sen jälkeen Putin aloitti työt
Jeltsinin presidentinhallinnossa, aluksi talousosastolla, jota johti Pavel
Borodin. Putin toimi Venäjän federaation turvallisuuspalvelun (FSB) johtajana
heinäkuusta 1998 elokuuhun 1999. FSB:n johtajana hänellä oli ministerin arvo ja
armeijan kenraalin sotilasarvo.

Pääministerikautensa alussa hän sai vaativan tehtävän: Šamil Basajevin joukot
olivat hyökänneet Tšetšeniasta naapuritasavallan puolelle Dagestaniin ja
julistaneet sinne islamistisen valtion. Venäjän armeija torjui hyökkäyksen
Dagestanissa noin kahdessa viikossa. Pian sen jälkeen Moskovassa ja muualla
Venäjällä tehtiin pommi-iskuja, joiden takana olivat viranomaisten mukaan
tšetšeeneihin kytköksissä olleet islamilaisterroristit. Viranomaisten saaman
puhelun mukaan terrori-iskujen motiivina oli kosto Venäjän armeijan toimista
Dagestanissa. Basajev ei kuitenkaan ottanut kerrostaloräjäytyksiä syykseen.

Venäjän federaation asevoimat jatkoivat Dagestanin operaatiota hyökkäämällä
Tšetšeniaan (kts. Toinen Tšetšenian sota). Pääministeri Putinin kannatus nousi
huomattavasti terrorisminvastaisen sodan takia.

Jeltsin jätti yllättäen presidentin toimensa terveydellisistä syistä
välittömästi 31. joulukuuta 1999 pitämänsä televisiopuheen jälkeen. Tällöin
Putinista tuli lain mukaan virkaa tekevä presidentti. Varsinainen
presidentinvaali pidettiin 26. maaliskuuta 2000, jonka Putin voitti saaden
52,94 % äänistä.lähde?

Kun Yhdysvallat joutui terrorihyökkäysten kohteeksi 11. syyskuuta 2001, Putin
asettui erittäin voimakkaasti tukemaan Yhdysvaltain vastatoimia niin sanotussa
terrorismin vastaisessa sodassa. Näin Putin saavutti Yhdysvaltain johdon
luottamuksen, joka ei murentunut, vaikka hän asettui jyrkästi vastustamaan
Yhdysvaltain ja sen liittolaisten hyökkäystä Irakiin.lähde?

Putin oli Irakin sotaa vastaan vuoden 2003 Irakin kriisin aikana. Yhdysvaltain
johto totesi, että ne maat, jotka eivät osallistu Yhdysvaltain johtamaan
vapaaehtoisten koalitioon, menettävät mahdollisia taloudellisia etujaan
Irakissa. Aikomus oli kehittää Qurna-2-öljykenttää. Venäjä asettui selkeästi
vastustamaan sotaa Yhdistyneiden kansakuntien turvallisuusneuvostossa. LUKoil
hankkiutui yhteistyöhön yhdysvaltalaisen Getty Oilin kanssa ja Venäjän
federaation omaisuuskomitea myi vähemmistöosakkuutensa yhtiöstä pois.lähde?

Putinin puolueena tunnettu Yhtenäinen Venäjä sai suuren voiton vuoden 2003
parlamenttivaaleissa.

24. helmikuuta 2004, vajaa kuukausi ennen presidentinvaalia, Putin erotti
pääministeri Mihail Kasjanovin hallituksen ja nimitti Viktor Hristenkon virkaa
tekeväksi pääministeriksi. 1. maaliskuuta 2004 hän nimitti Venäjän
EU-lähettilään Mihail Fradkovin pääministeriksi.

Putin voitti selvästi 14. maaliskuuta 2004 pidetyn presidentinvaalin. ETYJ:n
vaalitarkkailijoiden mukaan vaalit olivat lailliset ja vapaat. Julkilausumassa
kritisoitiin kuitenkin valtion hallinnassa olevien tiedotusvälineiden käyttämää
puolueellista uutisointia istuvasta presidentistä ja kehotettiin Venäjää
"toteuttamaan toimenpiteitä sen varmistamiseksi, että vaalit tulevaisuudessa
vastaavat yhä enemmän Euroopan neuvoston ja ETYJ:n asettamia normeja,
tiedotusvälineiden vapaus mukaan lukien". Perustuslain mukaan Putin ei voinut
asettua ehdolle enää kolmannelle kaudelle.lähde?

Vuoden 2004 presidentinvaalit olivat melko tapauksettomat lukuun ottamatta
ehdokas Ivan Rybkinin katoamista ja löytymistä viisi päivää myöhemmin Kiovasta.
Kampanjassaan Rybkin syytti istuvaa presidenttiä muun muassa "Tšetšenian
sodasta, perustuslain rikkomisesta ja ihmisten pelottelusta." Presidenttiehdokas
Rybkin luopui kampanjoinnistaan katoamistapahtuman jälkeen. Katoamisepisodia on
pidetty sieppauksena ja myöhemmin Lontoossa pitämässään tiedotustilaisuudessa
Rybkin totesi, että "ei enää halua paeta kuin jänis presidentin koneiston
edessä".

Putinista tuli uudelleen pääministeri vuonna 2008 presidenttikausiensa jälkeen.
Pääministerikauden loppupuolella, vuonna 2011 järjestettiin parlamenttivaalit,
joissa Putinin puolue Yhtenäinen Venäjä sai virallisten tulosten mukaan hiukan
yli puolet paikoista. Putin leimasi opposition syytökset vaalivilpistä vain
seuraavan vuoden presidentinvaalien esikampanjoinniksi.

Vuoden 2012 presidentinvaaleissa Putin sai 63,6 % äänistä eli kahdeksan
prosenttiyksikköä vähemmän kuin vuonna 2004. Toiseksi tullut kommunistien
Gennadi Zjuganov syytti vaaleja epärehellisiksi. 7. toukokuuta 2012 Putin astui
uudelleen presidentinvirkaan. Tämä laukaisi monia protesteja. Putin
allekirjoitti vuonna 2013 lain, joka kielsi homopropagandan, mutta sanoi
myöhemmin Sotshissa, että "homot ovat tervetulleita, kunhan jättävät lapset
rauhaan". Putin puhui kesäkuussa 2013 Yhtenäinen Venäjä-puolueen korvaavana
pidetyn Yleisvenäläisen kansanrintaman tilaisuudessa. Kun Ukrainassa tapahtui
vuonan 2014 länsi- ja kansallismielinen vallankumous, Putin määräsi Venäjän
joukot miehittämään Krimin niemimaan. Krim liitettiin pian Venäjään
kansanäänestyksellä, jonka rehellisyyttä on epäilty. Länsimaat vastasivat tähän
talouspakotteilla, jotka painoivat maan taloutta alas. Samaan aikaan öljyn
hinnan pudotus nakersi Venäjän taloutta vielä enemmän. Putin kiisti Venäjän
joukkojen ilmiselvän osallisuuden Itä-Ukrainan sotaan. Vuonna 2015 Putin
allekirjoitti lain, jonka mukaan Venäjä voi kumota Euroopan
ihmisoikeustuomioistuimen päätökset. Vuonna 2016 paljastui, että Putinin
lähipiiriläisiä oli sijoittanut rahojaan Panamassa sijaitsevaan
rahanpesulaitoksena tunnettuun pankkiin. Putinin mukaan
veroparatiisipaljastukset olivat Yhdysvaltain juoni Venäjän horjuttamiseksi.
Putin puolusti julkisesti ystäväänsä Sergei Rolduginia.

Putin on tunnettu kovasta kielenkäytöstään, jonka avulla hänen sanotaan luovan
itsestään kuvaa tiukkana johtajana ja lisäävän kansansuosiotaan.kenen mukaan?
Toisinaan hän tehostaa puhettaan, varsinkin Venäjällä esiintyessään, rikollisten
käyttämällä slangilla blatnoilla. Moskovan kerrostaloiskujen jälkeen 1999 hän
totesi: "Seuraamme terroristeja kaikkialle. Jos he ovat vessassa, tapamme heidät
paskahuussiin."

Putin puhuu sujuvasti saksaa sekä jonkin verran englantia ja ranskaa. Hänellä on
labradorinnoutaja nimeltään Koni, jonka sanotaan olevan nimetyn Condoleezza
Ricen mukaan. Vuonna 2010 hän sai Bulgarian pääministeriltä Boiko Borisovilta
lahjaksi bulgarianpaimenkoiran pennun, josta hän keksi uuden
mediajulkisuustempun: hän pyysi kansaltaan apua sen nimeämiseen. Pentu nimettiin
lopulta Buffyksi. Vuonna 2012 hän sai vuorostaan Japanin silloiselta
pääministeriltä Yoshihiko Nodalta lahjaksi akitan pennun Yumen kiitoksena
Venäjän avusta Japania piinanneen tsunamin jälkeen, ja uusi tulokas nähtiin
keväällä 2013 otetuissa kuvissa telmimässä Putinin ja Buffyn kanssa. Putin
esiintyy usein kuvissa koiriensa kanssa, ja on monen USA:n presidentin tapaan
onnistunut niiden avulla luomaan maineen koirarakkaana ihmisenä.

Vladimir Putin tapasi vuonna 1980 kaliningradilaisen lentoemännän Ljudmila
Šrekbnevan, ja he avioituivat 1983. Heille syntyi tytär Masha 1985 ja toinen
tytär Katja seuraavana vuonna. Niin puoliso kuin tyttäretkin ovat esiintyneet
harvoin julkisuudessa. Ljudmila Putina kuvasi 4. syyskuuta 2002 julkaistussa
miehensä elämäkerrassa Vladimir Putinia sovinistiksi ja kotityranniksi. Hän
mainitsi kuitenkin miehensä olevan myös hyvä isä. Avioliitto päättyi eroon
kesäkuussa 2013. Putina avioitui sittemmin uudelleen ja otti sukunimekseen
Otšeretnaja.

Putinin tyttäristä Maria (Masha) on asunut Hollannissa ja on naimisissa Jorrit
Joost Faasenin kanssa, mutta muutti sieltä Malaysia Airlines -yhtiön koneen
alasampumisen jälkeen Moskovaan.

Toinen tytär Jekaterina (Katja, Katerina Vladimirovna Tihonova) on tiettävästi
vailla loppututkintoa, vaikka onkin tehnyt myös akateemista uraa tutkimalla
avaruusmatkustamisesta. Hän on tällä hetkellä johtamassa Innopraktika- nimistä
organisaatiota, joka suunnittelee 1,5 miljardin euron arvoista laajennusta
Moskovan valtionyliopistolle. Organisaation takana ovat Kansallisen älyllisen
kehityksen säätiö ja Kansallinen älyvarantokeskus -niminen järjestö. Kaikkia
näitä johtaa Tihonova. Hän on myös samaisen yliopiston apulaisvararehtori. Hän
on myös kilpaillut menestyksellisesti rock ’n roll -tanssissa. Tihonova on
naimisissa Kirill Šamalovin kanssa.

Vladimir Putin on poliittisten tointensa lisäksi ollut muutenkin esillä
tiedotusvälineissä. Mediaesiintymisissä on yleensä korostettu Putinin miehekästä
julkisuuskuvaa. Elokuussa 2007 Putin poseerasi paidatta kalastusretkellä
Siperiassa Monacon ruhtinas Albert II:n kanssa. Elokuun 2008 lopussa hänen
kerrottiin ampuneen tainnutuskiväärillä television kuvausryhmää kohti rynnänneen
siperiantiikerin.

Syksyn 2007 duumavaalien alla Putinin esiintyi julkisuudessa usein paidatta,
aseen kanssa, ratsailla tai sotilaskoneen ohjaamossa.

Syyskuussa 2012 hänen kerrottiin johtaneen moottoroidulla riippuliitimellä
uhanalaisia lumikurkia näiden muuttomatkalla.

Maaliskuussa 2015 Putin oli poissa julkisuudesta kymmenen päivää. Sinä aikana
levisi erilaisia huhuja katoamisen syystä. Hän palasi julkisuuteen 16.
maaliskuuta saavuttuaan Kirgisian presidentin Almazbek Atambajevin kanssa
sovittuun tapaamiseen Pietarin Konstantinin palatsiin.

On arveltu, että vuosien 2011–2012 Ukrainan tapahtumat kovensivat Putinin
suhdetta länsimaihin. Hän oli jo aiemmin epäillyt, että Ukrainan oranssi
vallankumous oli länsimaiden salaliitto. Hän ei hyväksynyt länsimaiden toimintaa
myöskään Libyassa. Georgian sodan aikana syntyi Putinin-vastaisia
mielenosoituksia jopa Venäjällä. Putinia ärsytti, että Yhdysvallat aikoi
vuodesta 2007 alkaen parantaa Keski-Euroopan ohjuspuolustusta. Münchenin
turvallisuuskonferenssissa helmikuussa 2015 länsimaiden edustajat naureskelivat
Venäjän esittämille näkemyksille. Putin muodosti näkemyksen, että Venäjä
aiottiin eristää kansainvälisessä politiikassa.

Toisin kuin edeltäjänsä Jeltsin presidentti Putin ei ole ollut halukas
poistamaan Neuvostoliiton ajan perinteitä. Hänen mielestään Venäjän
kommunistisen hallinnon kausi oli rikoksistaan huolimatta merkittävä osa Venäjän
historiaa ja vaikutti suuresti uudenlaisen venäläisen yhteiskunnan syntyyn. Tämä
sai laajan parlamentaarisen kannatuksen.

Monet ihmisoikeusjärjestöt ovat arvostelleet Putinia ja esittäneet todisteita
Tšetšenian sotarikoksista ja ihmisoikeusloukkauksista. Venäjä on vastannut
kritiikkiin toteamalla tšetšeenikapinallisten olevan kytköksissä
maailmanlaajuiseen islamistiseen terroristiverkostoon (mm. Al-Qaida).

Venäjän oppositio ja monet länsimaissa katsovat Putinin kaventaneen
huomattavasti Venäjän demokratiaa, joka epäonnistui pahoin jo Jeltsinin
kaudella. Tämän näkökannan mukaan Venäjä on näennäisdemokratia Demokratian
sijasta Putinin miehet loivat sekuroktariaksi sanotun voimakkaasti
presidenttijohtoisen järjestelmän. Monet lehdet ja televisiokanavat ovat eri
syistä joutuneet valtion tai Putinia lähellä olevien ryhmien valvontaan.

Osana oligarkkien vastaista ohjelmaa Mihail Hodorkovski tuomittiin yhdeksäksi
vuodeksi vankeuteen veropetosten vuoksi. Hodorkovskin uskottiin valmistautuneen
tukemaan oppositiota taloudellisesti ja siirtämään Jukosin omistusta
Yhdysvaltoihin sikäläisille öljy-yhtiöille, mikä olisi ollut ennakkotapaus
luonnonvarojen siirtämisestä ulkomaalaisten omistukseen Verovelkojen takia
Hodorkovskin pääosin omistama Jukos-öljy-yhtiö ajautui käytännössä valtion
haltuun, Putinia tukeva Yhtenäinen Venäjä on enemmistönä parlamentissa, ja on
ollut parlamentin suurin puolue jo vuodesta 2003.

Maaliskuun 2014 lopussa Venäjän kanssa valtioliitossa olevan maan päämies,
Valko-Venäjän presidentti Lukašenka luonnehti Putinin suhdetta demokratiaan
Ukrainan television Šuster Live -ohjelmassa sanomalla tämän ohittaneen hänet
itsensä diktaattorina.



https://fi.wikipedia.org/wiki/Saksan_jalkapallomaajoukkue

Saksan jalkapallomaajoukkue (saks. Die deutsche Fußballnationalmannschaft) on
joukkue, joka edustaa Saksaa jalkapallon kansainvälisissä otteluissa. Se toimii
Saksan jalkapalloliiton alaisuudessa. Joukkue on voittanut neljästi
maailmanmestaruuden sekä kolmesti Euroopan mestaruuden. Se on ainoa maajoukkue
joka on saavuttanut mitalin neljissä peräkkäisissä
maailmanmestaruuskilpailuissa.

Vaikka Saksan maajoukkue pelasikin ensimmäisen virallisen ottelunsa 5.
huhtikuuta 1908 Baselissa Sveitsiä vastaan, oli epävirallisia otteluita
järjestetty jo 1898 Pariisissa. Saksa voitti paikallisen joukkueen 12.
joulukuuta 7-0 ja seuraavana päivänä toisen joukkueen 2-1. Vuotta myöhemmin 1899
eri saksalaiskokoonpanot pelasivat kahden vuoden aikana vastaavia
englantilaisjoukkueita vastaan viisi ottelua. Näistä nykyään esimaaotteluina
tunnetuista kohtaamisista ensimmäinen pelattiin Berliinissä 23. marraskuuta 1899
ja päättyi Englannin 2-13 vierasvoittoon. Myös muut käydyistä otteluista
päättyivät englantilaisten selviin voittoihin.

Saksan jalkapalloliitto perustettiin vuonna 1900 Leipzigissa 86 seurajoukkueen
edustajien välisessä kokouksessa. Ensimmäisinä vuosina virallisia maaotteluita
ei kuitenkaan järjestetty, johtuen suurelta osin saksalaisen jalkapallon
tuolloisesta voimakkaasta alueellisesta jakautumisesta. Maaottelutoiminta
aktivoitui vasta mainitussa ottelussa Sveitsiä vastaan vuonna 1908, ja
Sveitsistä muodostuikin saksalaiselle maaottelutoiminnalle perinteinen
avausvastustaja - myös molempien maailmansotien ja toisaalta yhdistymisen
jälkeiset ensimmäiset ottelut pelattiin juuri Sveitsiä vastaan.

Maajoukkueen ensimmäinen varsinainen arvoturnaus olivat Tukholman vuoden 1912
kesäolympialaiset, joissa joukkue saavutti yhä edelleen suurinumeroisimman
voittonsa 16-0 Venäjää vastaan. Ottelussa Saksan Gottfried Fuchs teki kaikkiaan
kymmenen maalia, joka sekin on edelleen voimassa oleva Saksan ennätys. Joukkue
kantoi jo tuolloin Preussin mustavalkoisia värejä, myöskään ne eivät ole
poliittisista muutoksista huolimatta kadonneet.

Vuoteen 1923 joukkue pelasi ilman valmentajaa (alkuaikojen epävirallisia
joukkueita kasasi Walter Bensemann ja myöhemmin valintakomiteat), tuolloin
valmentajan tehtävän otti ensimmäisenä vastaan mannheimilainen
kansakoulunopettaja Otto Nerz, jonka johdolla Saksa otti osaa myös ensimmäisiin
MM-kisoihinsa vuonna 1934 Italiassa ja sijoittui kolmanneksi. Kaksi vuotta
myöhemmin Berliinin olympialaisissa joukkue putosi jo puolivälierissä hävittyään
Norjalle 0-2. Tämä on edelleen Norjan ainoa voitto Saksasta.

Berliinin kisojen jälkeen uudeksi valmentajaksi nousi entinen maajoukkuepelaaja
Sepp Herberger, joka lunastikin odotukset murskaamalla seuraavana vuonna
ystävyysottelussa Tanskan lukemin 8-0, ja joukkue saikin ottelun pelipaikan
mukaan lempinimekseen Breslauer-Elf. Breslaun joukkue pelasi vuoden aikana 11
ottelua, voittaen niistä kymmenen. Joukkuetta pidettiinkin yhtenä
ennakkosuosikeista vuoden 1938 kisojen maailmanmestariksi, kun karsinnassa Saksa
voitti Ruotsinkin 5-0. Keväällä 1938 ennen MM-kisoja marssivat Saksan sotajoukot
Itävaltaan, ja uusi jalkapallomaajoukkue määrättiin muodostettavaksi valiten
tasapuolisesti saksalaisia ja itävaltalaisia pelaajia. Ranskaan matkustikin
epäyhtenäinen joukkue, joka putosi Sveitsiä vastaan jo ensimmäisellä
kierroksella. Tämä on ainoa kerta kun Saksan maajoukkue ei MM-kisoissa ole
selviytynyt vähintään puolivälierään (til. 2006). Sotavuosina Saksa pelasi noin
30 maaottelua 1939-42 Euroopan maita vastaan kunnes ne Stalingradin tappion
myötä lopetettiin. Viimeisen kerran sodan aikana Saksan maajoukkue oli koolla
1943 jolloin se voitti harjoitusottelussa Hessenin 4-0. Saksan toiseksi suurin
maaotteluvoitto tuli sekin sodan aikana 1. syyskuuta 1940 Leipzigissa Suomea
vastaan 13-0. Saksa oli merkittävin ehdokas vuoden 1942 MM-kisojen isäntämaaksi,
mutta sodan vuoksi niitä ei pelattu. Saksan jalkapalloliitto DFB oli alistettu
1933-38 Saksan valtakunnan urheiluliiton osastoksi (DRL) ja 1938-45 (NSRL).

Toisen maailmansodan jälkeen marraskuussa 1945 miehitysvyöhykkeisiin jaettu
Saksa suljettiin kansainvälisestä jalkapallosta, eikä sen sallittu osallistua
ensimmäisiin sodanjälkeisiin arvoturnauksiin. Saksan jalkapallokomitea (DFA)
perustettiin 1948 ja jalkapalloliitto uudelleen 1950 ja syksyllä se hyväksyttiin
uudelleen FIFAn jäseneksi. Nyt jalkapalloliitto edusti länsiliittoutuneiden
miehitysvyöhykkeistä muodostettua Länsi-Saksaa aina Saksojen
jälleenyhdistymiseen asti.

Paluu MM-kisoihin tapahtui Sveitsissä vuoden 1954 maailmanmestaruuskilpailuissa,
joissa maa hävisi alkulohkossa kansainvälistä jalkapalloa tuolloin hallinneelle
Unkarille 8-3, ja tarvitsi uusintaottelun tasapisteisiin yltänyttä Turkkia
vastaan päästäkseen jatkoon. Alkulohkon jälkeen maa selvitti kuitenkin tiensä
loppuotteluun raivaten tieltään Jugoslavian ja Itävallan. Loppuottelussa vastaan
asettui alkulohkossa ylivoimaiseksi vastukseksi osoittautunut Unkari, ja ottelu
alkoikin odotetuissa merkeissä Unkarin siirtyessä kahdeksassa minuutissa 2-0
johtoon. Saksa onnistui kuitenkin kaventamaan välittömästi, ja vain yhdeksän
minuuttia myöhemmin oli peli tasan. Siitä eteenpäin muodostui ottelu
kiivastahtiseksi kamppailuksi, ja ratkaisu syntyi vasta 84. peliminuutilla
Helmut Rahnin toisen osuman myötä. Maalin jälkeen keskittyi Unkari pelkästään
hyökkäämään, ja onnistuikin maalinteossa melkein heti Saksan maalin jälkeen.
Osuma kuitenkin hylättiin paitsiona ja Saksa voitti ensimmäisen
maailmanmestaruutensa. Niin ottelusta itsestään kuin erityisesti sitä
seuranneesta voitosta muodostui Saksassa suuri kansanjuhla, ja voitto koettiin
yleisesti uuden aikakauden aluksi ja kansallistunnon palauttajaksi toisen
maailmansodan kauheuksien jälkeen. Mestaruuskautensa aikana Saksan
maaottelutilasto oli negatiivinen, mutta siitäkin huolimatta Saksa voitti
Ruotsin kisoissa alkulohkonsa ja oli lopulta neljäs. Chilen kisoissa 1962 Saksa
voitti alkulohkon, jossa oli isäntämaa Chile ja Italia, mutta putosi yllättäen
puolivälierässä Jugoslavialle.

Vuonna 1964 Saksa voitti olympiajalkapallossa pronssimitalit. Kyseessä oli sillä
kertaa DDR:n maajoukkue, joka kisoissa kuitenkin edusti Saksan yhteistä
joukkuetta.

Seuraavaa arvokisamenestystä saatiin odottaa vuoden 1966
maailmanmestaruuskilpailuihin asti, jolloin Saksa selviytyi vaikeasta
alkulohkosta tappioitta jatkoon, ja kaatoi jatkopeleissä Uruguayn ja
Neuvostoliiton kohdaten isäntämaa Englannin loppuottelussa. Tasainen ottelu
päätyi lopulta jatkoajalle, jolloin oli Saksan vuoro joutua kyseenalaisen
maalitulkinnan uhriksi Englannin Geoff Hurstin toimitettua pallon maaliviivalle.
Englanti voitti lopulta 4-2, Hurstin viimeisteltyä loppulukemat toisella
kyseenalaisella maalilla jatkoajan viimeisellä minuutilla yleisön rynnätessä jo
kentälle.

Vuoden 1970 maailmanmestaruuskilpailuissa Meksikossa joukkue sijoittui lopulta
kolmanneksi hävittyään välierissä dramaattisesti Italialle ottelussa, joka
muistetaan Saksassa nimellä Jahrhundertspiel - vuosisadan ottelu. Italia oli
siirtynyt ottelussa johtoon jo ensimmäisten peliminuuttien aikana, ja johto
kestikin aina lisäajalle saakka, jolloin Karl-Heinz Schellinger teki mittavan
maajoukkueuransa ainoan maalin vieden ottelun jatkoajalle. Jatkoajasta, jonka
Saksa pelasi käytännössä alivoimalla avainpelaajiin lukeutuneen Franz
Beckenbauerin taistellessa loukkaantuneena, muodostui poikkeuksellisen
runsasmaalinen. Molemmat joukkueet ehtivät jo vuorollaan johtaa ottelua, kunnes
Italian Gianni Rivera viimeisteli viimein 112. minuutilla lopullisiksi jääneet
4-3 numerot.

Saksa sai pitkän odottelun jälkeen lopulta MM-kisat 1974, sillä 1942 sota oli
esteenä ja 1966 kisat menivät Englannille, jonka liitto oli juuri täyttänyt 100
vuotta. Kuten Münchenin olympiakisoissa, niin nytkin myös DDR:n maajoukkue
selviytyi lopputurnaukseen (Suomen lohkosta). Saksa oli hallitseva
Euroopanmestari ja Brasilian ohella suurin mestariehdokas, johon kisojen aikana
nousivat myös olympiavoittaja Puola sekä Hollanti. Saksa voitti
kotimaailmanmestaruuden Münchenin olympiastadionilla Hollantia vastaan 2-1,
pelissä jossa Saksan suurimman seurajoukkueen FC Bayern Münchenin pelaajia oli
peräti kuusi eli maalivahti Sepp Maier, puolustaja Georg Schwarzenbeck, libero
ja kapteeni Franz Beckenbauer, Paul Breitner, joka teki rangaistuspotkusta
tasoitusmaalin, Uli Hoeneß sekä voittomaalin tehnyt Gerd Müller (Der Bomber,
pommittaja), joka nousi MM-kisojen kaikkien aikojen kuninkaaksi 14 osumallaan,
koska 15. maali hylättiin paitsiona väärin perustein. (Vuoden 2006 kisoissa
Brasilian Ronaldo teki 15. maalinsa ja ohitti Müllerin). DDR:n maajoukkue voitti
Saksan 1-0 historian ainoassa kohtaamisessa Hampurissa ja DDR oli lopulta
kuudes.

Argentiinan MM-kisoissa 1978 Saksa oli kuudes, mutta Espanjassa 1982 sekä
Meksikossa 1986 molemmissa hopealla. Saksa selviytyi Italian 1990 kisoissa
kolmannen kerran peräkkäin loppuotteluun ja voitti Argentiinan 1-0 ottaen
samalla kolmannen maailmanmestaruuden. Saman vuoden syksyllä Saksan
jälleenyhdistymisen yhteydessä DDR:n maajoukkue ja jalkapalloliitto (DFV)
lakkautettiin ja ne liitettiin Saksan jalkapalloliittoon.

Yhdysvaltojen 1994 ja Ranskan 1998 MM-kisoissa Saksa oli puolivälierissä, mutta
Korea/Japanin 2002 kisoissa Saksa selviytyi loppuotteluun, jossa se hävisi
historiallisessa pelissä Brasilialle 0-2. Vaikka maat olivat tuolloin
MM-historian kaksi ylivoimaisesti menestyksekkäintä maata, niin vasta nyt ne
kohtasivat ensi kertaa MM-lopputurnauksessa.

Toisissa kotikisoissaan 2006 Saksa lähti haastajan asemasta. Se kuitenkin pelasi
aiemmista kisoista poikkeavasti, erittäin hyökkäävää peliä, mikä tuotti tulosta.
Saksa voitti alkulohkonsa ja sen jälkeen se voitti pudotuspeleissä ensin Ruotsin
ja sitten Argentiinan. Saksa hävisi välierässä mestari Italialle jatkoajalla
0-2, mutta voitti pronssiottelussa Portugalin 3-1. Saksan pronssiottelun hahmoja
olivat keskikenttäpelaaja Bastian Schweinsteiger, joka teki 1–0- ja 3–0-maalit
sekä laukoi 2–0-maalia edeltäneen laukauksen, jonka Portugalin Petit ohjasi
omaan maaliin, sekä maalivahti Oliver Kahn, joka pelasi ottelussa viimeisen
maaottelunsa.

Vuoden 2008 EM-kisoissa, Itävallassa ja Sveitsissä, Saksalla oli viimeistä
kertaa mukana niin kutsuttu "kultainen sukupolvi", sillä kokeneista pelaajista
Michael Ballack, Christoph Metzelder, Oliver Neuville ja Jens Lehmann pelasivat
tuolloin viimeisen arvoturnauksensa. Saksa avasi kisat 2–0-voitolla Puolasta
mutta hävisi sitten Kroatialle 2–1. Jatkopaikka varmistui, kun Saksa voitti
Itävallan Michael Ballackin vapaapotkumaalilla 1–0. Saksa voitti ensimmäisellä
pudotuspelikierroksella Portugalin 3–2 ja välierässä Turkin tasaisen ja
intensiivisen ottelun jälkeen 3–2. EM-finaalissa Saksa hävisi Espanjalle 1–0
Fernando Torresin tehtyä ottelun ainoan maalin.

Etelä-Afrikan MM-kisoissa 2010 Saksalla oli uudistunut joukkue. Uusia pelaajia
MM-joukkueessa olivat muun muassa Manuel Neuer, Jerome Boateng, Thomas Müller,
Mesut Özil, Sami Khedira, Stefan Kießling, Toni Kroos, Marko Marin ja Cacau.
Saksa voitti alkulohkonsa ensimmäisessä ottelussa Australian 4–0, minkä jälkeen
se hävisi Serbialle Lukas Podolskin epäonnistuttua rangaistuspotkussa ja voitti
Ghanan. Saksa voitti ensimmäisellä pudotuspelikierroksella Englannin 4–1 ja
pudotti puolivälierissä Argentiinan 4–0. Näin Saksa eteni jälleen välierään,
jossa tuleva mestari Espanja voitti sen maalein 1–0 Carles Puyolin
puskumaalilla. Pronssiottelussa Saksa voitti Uruguayn 3–2 ja saavutti
MM-pronssia. Pronssiottelu oli Saksan 99. lopputurnausottelu.

Euroopan mestaruuskisoihin Saksa ei osallistunut vuonna 1960 eikä vuonna 1964,
mutta karsiutui yllättäen vuoden 1968 kisoista, kun varamiehinen joukkue jäi
Albaniaa vastaan 0-0 tasapeliin. Seuraavissa kolmissa kisoissa Saksa oli
loppuottelussa. Belgiassa 1972 mestaruus, Jugoslaviassa 1976 tappio
rangaistuspotkuilla ja Italiassa 1980 mestaruus.

Ranskan kisoissa 1984 Saksa oli viides ja kotikisoissaan 1988 kolmas (tappio
välierässä mestari Hollannille). Yhdistymisensä jälkeen Saksa otti EM-hopeaa
Ruotsin 1992 kisoissa ja voitti taas mestaruuden Englannin 1996 kisoissa.
Hollanti/Belgia 2000 kisoissa sekä Portugalin 2004 EM-kisoissa Saksa jäi
alkulohkoihin. 2008 EM-kisoissa Saksa otti taas hopeaa.

Vuoden 2012 EM-kisoihin Saksa lähti kisojen yhtenä suurimmista suosikeista,
vaikka joukkueen keski-ikä oli turnauksen joukkueista nuorin. Kisojen
avausottelussaan Saksa kaatoi jännittävien vaiheiden jälkeen Portugalin 1–0,
Mario Gómezin puskettua ottelun ainoa maali 72 minuutin pelin jälkeen. Lohkon
toisessa ottelussaan Saksa kukisti kisoissa pahasti alisuorittaneen Hollannin
2–1, Gomezin vastatessa jälleen Saksan maaleista. Saksa jatkoi voittojen tiellä
myös lohkon päätösottelussaan, kun se voitti Lukas Podolskin ja Lars Benderin
maaleilla Tanskan 2–1. Puolivälierissä Saksa kohtasi A-lohkossa toiseksi
sijoittuneen Kreikan, joka jäi Saksan jyrän alle 4–2-luvuin. Maalinteossa
Saksalta onnistuivat joukkueen kapteeni Philipp Lahm, Sami Khedira, Miroslav
Klose ja Marco Reus. Täten Saksa eteni neljänsissä arvokisoissa peräkkäin
välieriin, jossa se kohtasi Italian. Loppuottelupaikka jäi haaveeksi, kun
tiukasti puolustanut Italia eteni Mario Balotellin kahden maalin myötä jatkoon.
Saksan ainoasta maalista vastasi Mesut Özil, joka onnistui lisäajalla
rangaistuspotkussa.

Vuoden 2014 maailmanmestaruuskilpailujen karsinnoissa Saksa sijoittui
ensimmäiseksi omassa karsintalohkossaan. Lopputurnauksessa Saksa sijoitettiin
G-lohkoon, jossa se pelasi yhdessä Portugalin, Ghanan ja Yhdysvaltojen kanssa.
Ensimmäinen ottelu Portugalia vastaan kutsuttiin nimityksellä "kaikkien aikojen
lahjakkuudet vastaan joukkueen lahjakkuus (Cristiano Ronaldo)". Ottelu päättyi
Saksan 4–0 voittoon, jossa Thomas Müller teki hattutempun. Seuraavassa ottelussa
Ghanaa vastaan Saksa johti ottelua Mario Götzen tehdessä ottelun johtomaalin
toisella puoliajalla, mutta sen jälkeen Ghana teki kaksi maalia ja siirtyi
johtoon. Miroslav Klose sai kuitenkin tasoitettua ottelun 71. peliminuutilla ja
näin ollen peli päättyi 2–2 tasapeliin. Seuraavan ottelu Yhdysvaltoja vastaan
päättyi Saksan 0–1 voittoon, jollin neljännesvälierissä vastaan asettui Algeria.

Neljännesvälierissä Aleriaa vastaan pelatussa ottelussa, ottelu pysyi
maalittomana ja tämän jälkeen pelattiin jatkoaika. 92. peliminuutilla, Andre
Schürrle teki maalin Thomas Müllerin syötöstä, ja tämän jälkeen Mesut Özil teki
toisen maalin 120. peliminuutilla. Vielä tämän jälkeen Algeria onnistui tekemään
yhden maalin, mutta se ei kuitenkaan riittänyt. Ottelu päättyi Saksan 2–1
voittoon jok tarkoitti, että Saksa eteni puolivälieriin. Puolivälierissä vastaan
asettui Ranska.

Puolivälieräottelussa Ranskaa vastaan, Mats Hummels teki 13. peliminuutilla
ottelun ainoan maalin. Saksa voitti Ranskan 1–0 ja eteni näin ollen eteni
välieriin.

Välierissä voitto (7–1) Brasiliaa vastaan oli merkittävä saavutus. Saksasta tuli
ensimmäinen joukkue historiassa, joka teki viisi maalia 18 minuutissa
ensimmäisellä puoliajalla. Saksa teki neljä maalia 400 sekunnissa ja he johtivat
ottelua ensimmäisen puoliajan jälkeen 5–0 Thomas Müllerin, Miroslav Klosen, Sami
Khediran ja Toni Kroosin kahdella maalilla. Klosen maali 23. peliminuutilla,
hänen 16. maailmanmestaruusmaali, antoi hänelle yksinoikeutetusti haltuunsa
ennätyksen eniten maaleja maailmanmestaruuskilpailuissa tehneestä pelaajasta,
jota häntä ennen hallussaan piti Brasilian Ronaldo.

Toisella puoliajalla, Andre Schürrle teki kaksi maalia lisää ja näin Saksa johti
ottelua jo 7–0, joka oli suurin johto Brasiliaa vastaan yhdessä pelissä.
Brasilian ainoan maalin viimeisteli Oscar 90. peliminuutilla. Ottelu oli
Brasilialle suurin tappio maailmanmestaruuskilpailuiden historiassa. Saksa teki
ottelussa monta ennätystä voitollaan, mukaan lukien Klosen rikkoman ennätyksen,
ensimmäinen joukkue joka on ollut mukana neljä vuotta peräkkäin välierissä,
ensimmäinen joukkue joka teki seitsemän maalia maailmanmestaruuskilpailuiden
pudotuspeleissä, ensimmäinen joukkue, joka teki viisi nopeinta peräkkäistä
maalia maailmanmestaruuskilpailujen historiassa ja ensimmäinen joukkue, joka
teki viisi maalia ensimmäisellä puoliajalla välierissä. Myös Saksan seitsemän
maalia tekivät uuden ennätyksen Saksan tehdessä kaikkissa
maailmanmestaruuskilpailuissa 223 maalia, jota ennen Brasilia oli tehnyt eniten
maaleja 221 maalillaan.

Finaali järjestettiin Maracanalla Rio de Janeirossa 13. heinäkuuta, jota
mainostettiin maailman parhalla pelaajalla (Lionel Messi) vastaan maailman paras
joukkue (Saksa). Mario Götzen 113. peliminuutilla tekemä maali oli ottelun ainoa
ja näin ollen Saksa voitti finaalissa Argentiinan. Saksasta tuli ensimmäinen
erooppalainen joukkue, joka voitti maailmanmestaruuskipailut Amerikassa.

Seuraavat pelaajat on valittu ystävyysotteluun Australiaa vastaan 25.
maaliskuuta 2014 ja Euroopan-mestaruuskilpailuiden 2016 karsintaan Georgiaa
vastaan 29. maaliskuuta 2015. Ottelut ja maalit on päivitetty 29. maaliskuuta
2014 Georgiaa vastaan pelatun ottelun jälkeen.



https://fi.wikipedia.org/wiki/Juno_(luotain)

Juno on NASAn New Frontiers -avaruusohjelman Jupiter-planeettaa tutkiva
avaruusluotain. Luotain laukaistiin Atlas V-raketilla 5. elokuuta 2011 Cape
Canaveral Air Force Stationin laukaisukompleksilta Floridasta. Luotain saapui
Jupiterin kiertoradalle 5. heinäkuuta 2016 Suomen aikaa.

Luotaimen seitsemän mittalaitetta tutkivat Jupiterin rakennetta, painovoima- ja
magneettikenttää ja napojen magnetosfääriä. Luotain tutkii muun muassa Jupiterin
vedyn ja hapen suhdetta, mistä voidaan päätellä veden määrä. Lisäksi se
selvittää Jupiterin ytimen massaa, kaasukehän lämpötilaa ja pilvien koostumusta.
Juno pyrkii luomaan kolmiulotteisia karttoja Jupiterin napojen magnetosfääristä
ja revontulista. Luotaimessa on myös useita eri aaltoalueiden kameroita ja
mittalaitteita. Jupiterin voimakas säteily ja magneettikenttä vaikeuttavat
mittalaitteiden toimintaa.

Luotaimen massa on 3 625 kg. Juno on ensimmäinen Jupiteria tutkiva luotain, joka
käyttää aurinkopaneeleita voimanlähteenään. Aikaisemmat Jupiteria tutkineet
luotaimet (Pioneer 10, Pioneer 11, Voyager, Cassini-Huygens ja Galileo)
käyttivät RTG-generaattoria voimanlähteenään. Aurinkokennojen valmistuksessa
saavutetut edistysaskeleet mahdollistavat aurinkopaneelien käytön 5 AU:n päässä
Auringosta. NASA käyttää kuitenkin jatkossakin RTG-generaattoreita muissa
luotaimissaan. Junon aurinkokennojen pinta-ala on 60 neliömetriä, mikä tuottaa
15 kilowattia Maan kiertoradalla, mutta vain 486 wattia saavutettaessa Jupiterin
kiertoradalle, mikä vähenee edelleen 420 wattiin Jupiterin tuottaman ionisoivan
säteilyn vaurioittaessa aurinkokennoja.

Luotaimen mukana on myös Galileo Galileista kertova laatta. Galilei löysi
Jupiterin neljä suurinta kuuta, ns. Galilein kuut. Laatan lisäksi luotaimen
mukana on myös kolme LEGO-hahmoa, jotka kuvaavat Galileita sekä roomalaisia
jumalia Junoa ja Juppiteria. Tarun mukaan Juppiter (tai Jupiter; edustaa
jumalana muun muassa Jupiter-planeettaa) piilotti itsensä pilviverhoon. Juno
kykeni Olympos-vuorelta katsomaan pilviä ja erottamaan puolisonsa todellisen
muodon. LEGO-hahmoista Juno pitelee suurennuslasia etsiessään totuutta ja
Juppiter pitelee salamaa. Galileilla on teleskooppinsa mukanaan.

Jet Propulsion Laboratory Kaliforniassa hallinnoi tehtävää. Lockheed Martin
vastaa luotaimen suunnittelusta ja rakentamisesta. Sean Bolton Southwest
Research Institutesta San Antoniosta, Teksasista on päätutkija ja
kokonaisvastuussa hankkeesta. Junon tutkimuskumppaneina toimii myös useita muita
tutkimuslaitoksia. Lennon kustannuksien on arveltu olevan koko mission ajalta
1,1 miljardia Yhdysvaltain dollaria.

Juno on Galileon (1995-2003) jälkeen toinen Jupiteria pitkään havannoiva
luotain.

Keskeisiä tutkimuksen kohteita on Jupiterin ytimen massan tarkempi selvittäminen
ja tarkka Jupiterin gravitaatiokentän kartoitus. Näiden perusteella saadaan
selville muiden muassa planeetan syntyhistoriaa ja voidaan päätellä kaasukehän
rakennetta ja liikettä.

Magneettikentän tutkimuksella selvitetään plateetan dynamon tarkempaa luonnetta
ja erityisesti napa-alueiden magneettikentän rakenteesta saadaan uutta tietoa.

Eräs tärkeimmistä tehtävistä on pitkäkestoinen kaasukehän yleinen seuraaminen.
Siitä mitataan koostumusta ja lämpötilaa sekä rakennetta ja dynamiikkaa. Hapen
ja vedyn suhteen määrittämisellä selvitetään veden määrän suhdetta, josta
voidaan päätellä Jupiterin syntyhistoriaa.

Luotain laukaistiin matkaan lähes tarkalleen suunnitellun aikataulun mukaan 5.
elokuuta 2011 kello 19.25 Suomen aikaa Cape Canaveral Air Force Stationin
laukaisukompleksilta numero 41 Floridasta. Laukaisu tehtiin United Launch
Alliancen Atlas V -kantoraketilla. Luotain saapui Jupiterin kiertoradalle 5.
heinäkuuta 2016 klo 6.55 Suomen aikaa.

9. lokakuuta 2013 luotain suoritti maapallon ohilennon ja käytti hyväkseen
maapallon painovoiman linkovaikutusta matkallaan Jupiteriin.

5. heinäkuuta 2016 luotain sytytti päämoottorinsa 35 minuutin ajaksi
asettuakseen Jupiterin kiertoradalle.

Lokakuussa 2016 Juno ohjataan Jupiteria kiertävälle 14 päivän naparadalle, ja
luotain aloittaa 37 kierroksen mittaisen tutkimusohjelman. Luotain on
kiertoradallaan lähimmillään Jupiteria 4 600 kilometrin etäisyydellä. Kiertorata
on kuitenkin hyvin epäkeskinen, sillä luotain on kauimmillaan jopa Kalliston
kiertoradan ulkopuolella, mikä auttaa välttämään Jupiterin mittalaitteita
vahingoittavia voimakkaita säteilyvyöhykkeitä.

Helmikuussa 2018 luotain tuhoutuu suunnitellusti syöksyessään Jupiterin
kaasukehään.



https://fi.wikipedia.org/wiki/Jalkapallo

Jalkapallo on Britteinsaarilla 1800-luvun loppupuolella kehitetty pallopeli,
jossa kaksi joukkuetta pyrkii ensisijaisesti jalkoja ja päätä käyttäen saamaan
pallon toisen maaliin useammin kuin vastustaja. Se on maailman suosituin
urheilulaji. Arvioiden mukaan jopa 3,5 miljardia ihmistä joko seuraa tai
harrastaa jalkapalloa. Sitä pelataan ammattimaisesti jokaisella asutulla
mantereella. Suosituinta jalkapallo on Euroopassa ja Etelä-Amerikassa, isossa
osassa Afrikkaa ja tietyissä Aasian maissa.

Tyypillisesti peliväline pyritään saamaan vastustajan maaliin rakentamalla
tilanteita, joissa on mahdollista ohittaa maalivahti. Tavallisesti jalkapalloa
joko kuljetetaan potkimalla sitä eteenpäin tai joukkuetovereille syöttämällä
joko maata pitkin tai ilmassa. Maalit tehdään tavallisesti potkaisemalla pallo
kohti maalia siten, että maalivahti ei kykene sitä torjumaan. Pelaajat
tavallisesti pyrkivät ottamaan pallon oman joukkueensa haltuun syötönkatkoilla,
pallonriistoilla ja taklaamalla palloa kuljettavaa pelaajaa sekä sijoittumalla
siten, että vastapuolen pelaajien on vaikea syöttää palloa tai laukaista.

Kenttäpelaajat jaetaan puolustajiin, keskikenttäpelaajiin ja hyökkääjiin sen
mukaan, miten lähellä tai kaukana omaa maalia pelipaikka on. Nykyisin käytetyin
taktiikka on 4-4-2, joka on jopa muodostunut eräänlaiseksi jalkapallopelin
numeraaliseksi symboliksi. Tässä pelijärjestelmässä kentällä on neljä
puolustajaa (kaksi laitapuolustajaa ja kaksi keskuspuolustajaa eli topparia),
neljä keskikenttäpelaajaa ja kaksi hyökkääjää. 4-4-2:sta on useita variaatioita,
kuten ”timantti”, jossa yksi keskikenttäpelaaja pelaa ylempänä, yksi alempana ja
kaksi laidoilla, ja ”joulukuusi”, jossa kolme keskikenttäpelaajaa pelaa linjassa
alempana ja yksi ylempänä toisen hyökkääjän rinnalla.

Toinen nykyisinkin käytetty muodostelma on 4-3-3, jossa keskikentän keskellä
saattaa pelata niin kutsutun kymppipaikan pelinrakentaja, ja keskushyökkääjän
apuna on kaksi hyökkäävää laitapelaajaa. Eräänlainen puolustusvoittoinen muoto
4-3-3:sta on 4-5-1, jota käytetään etenkin vaikeissa vieraspeleissä.

Kolmas tavallinen tapa ryhmittää pelaajat on 3-5-2, johon turvautui esimerkiksi
Saksan liittotasavallan vuoden 1990 maailmanmestaruusjoukkue, jossa aiemmin yksi
puolustaja pelasi usein alempana, liberona. Viidestä keskikenttäpelaajasta kaksi
oli oikeastaan hyökkääviä laitapuolustajia, joten muodostelmaa on kutsuttu myös
5-3-2:ksi.

Jalkapallon ensimmäiset taktiikat olivat erittäin hyökkäysvoittoisia, sillä jos
palloa syötti tuolloin eteenpäin, tilanne oli paitsio. Englantilaisjoukkueet
pelasivat 1800-luvun puolivälissä 1-1-8-systeemillä, jossa hyökkääjiä oli
kahdeksan ja sekä keskikenttäpelaajia että puolustajia oli yksi. Vuodesta 1866
lähtien syötöt olivat sallittuja myös eteenpäin ja hyökkääjien määrä vähentyi.

1900-luvun alussa oli yleistä pelata viidellä hyökkääjällä, kolmella
keskikenttäpelaajalla ja kahdella puolustajalla. Tämä vaikutti olennaisesti
siihen, että maalimäärät muodostuivat tuolloin usein suuremmiksi kuin
tavallisessa nykyjalkapallo-ottelussa; vuoden 1938 MM-kisoissa tehtiin
keskimäärin 4,7 maalia ottelua kohden, kun taas vuoden 2006 kisoissa tehtiin
keskimäärin vain 2,3 maalia yhdessä pelissä. Myös eri pelipaikkojen edustajat
nimettiin toisin: oli esimerkiksi rakentajia ja tukimiehiä. Myös
välihyökkääjistä saatettiin puhua viiden miehen hyökkäyslinjan myötä.

Vuonna 1925 paitsiosääntöä muutettiin siten, että syöttöä vastaanottavan
hyökkääjän ja vastajoukkueen päätyrajan välissä täytyi olla enää kaksi
vastapuolen pelaajaa aiemman kolmen sijasta. Se muutti myös taktiikkaa ja
yleiseksi taktiikaksi muuttui Herbert Chapmanin kehittämä niin sanottu
WM-systeemi, jossa oli kolme puolustajaa, kaksi puolustavaa ja hyökkäävää
keskikenttäpelaajaa sekä kolme hyökkääjää. Tämä taktiikka oli ensimmäinen, jossa
oli mukana toppari.

Brasilia esitteli 1950-luvulla uuden 4-2-4-taktiikkansa. Samoihin aikoihin
Italiassa taas kehitettiin Catenaccioksi kutsuttu taktiikka, jossa neljän
puolustajan linjan alapuolella oli yksi puolustaja, joka toimi eräänlaisena
liberona. Taktiikka oli aiempia puolustusvoittoisempi, sillä se oli ensimmäisiä,
jossa hyökkääjiä oli vain kaksi. Englannin maajoukkueen valmentaja Alf Ramsey
keksi 1960-luvulla nykyisinkin yleisen 4-4-2-taktiikan, joka poisti perinteiset
laitahyökkääjät moniksi vuosiksi englantilaisten liigajoukkueiden
kokoonpanoista. Noihin aikoihin peli alkoi mennä lähemmäksi nykyisin yleisimpiä
taktiikoita, mutta poikkeuksena oli Alankomaiden joukkue, joka kehitti
1970-luvulla totaalisen jalkapallon, jonka ideana oli, että pelaajilla ei ollut
vakituisia pelipaikkoja, vaan taktiikka luotti pelaajiin, jotka pystyivät
pelaamaan lähes millä paikalla tahansa.

1990-luvun alussa tuli voimaan sääntömuutos, jonka seurauksena joukkueen
maalivahti ei saanut enää ottaa oman pelaajan syöttöä käsiinsä. Tämän
seurauksena valmentajat alkoivat peluuttaa joukkueitaan hyökkäävämmillä
taktiikoilla ja tiukan puolustuksen merkitys pelissä väheni hieman. 2000-luvun
taktiikoita on enää hankala kuvata numeroyhdistelmillä, sillä pelaajien liikkeet
muuttavat taktisia kuvioita pelien aikana.

Nykymuotoinen jalkapallopeli on lähtöisin Englannista. Samantapaisia pelejä oli
jo aiemmin pelattu muun muassa Song-dynastian Kiinassa (tsu chu), Etelä-Amerikan
intiaanien parissa, antiikin Kreikassa (episkyros, phaininda), Rooman
valtakunnassa (harpastum), 600-luvulla Japanissa (kemari). Keskiajalla eri
puolilla Eurooppaa pelattiin väkivaltaisia pallopelejä. Englannissa pelattiin
mob footballia, Ranskassa pelattiin 1100-luvulta lähtien soulea ja Italiassa
kansansuosioon nousi gioco de calcio.

Sanan jalkapallo (engl. football) ensimmäinen kirjallinen maininta on vuodelta
1409. Lajin pelivälineeseen viitattiin ensimmäistä kertaa samalla nimellä vuonna
1486. Yhdysvalloissa käytetty sana soccer syntyi 1800-luvun lopulla. Se
johdettiin nimen association football alusta.

Jalkapallon nykysäännöt perustuvat vahvasti 1800-luvun puolivälissä laadittuihin
määräyksiin, joilla pyrittiin yhdenmukaistamaan eri puolilla Englantia
sisäoppilaitoksissa pelattuja jalkapalloa muistuttavia pelejä. Ensimmäiset
nykyisenkaltaiset säännöt jalkapallolle laadittiin Cambridgen yliopiston Trinity
Collegessa vuonna 1848 kokouksessa, jossa olivat koolla edustajat Etonista,
Harrow’sta, Rugbysta, Winchesteristä ja Shrewsburystä. Merkittävintä kokouksessa
laadituissa säännöissä oli tuohon aikaan suositun käsillä pelaamisen
kieltäminen. Cambridgessa laaditut säännöt eivät kuitenkaan tulleet heti
käyttöön koko maassa, vaan jalkapalloa pelattiin yhä myös monin erilaisin
vaihtoehtoisin säännöin.

Vuonna 1863 perustettiin Englannin jalkapalloliitto, Football Association eli
FA. Saman vuoden aikana pidettiin vielä viisi muuta kokousta, joissa muotoiltiin
ensimmäiset jalkapallon viralliset säännöt. Viimeisessä kokouksessa Blackheathin
edustaja ilmoitti seuransa eroavan FA:sta, koska säännöistä oli pudotettu pois
kaksi pykälää: jalkapallon kuljettaminen kädessä kiellettiin, samoin kuin
vastustajan sääreen potkiminen, kamppaaminen ja kiinnipitäminen. Tämän
seurauksena jalkapallo ja rugby lähtivät lajeina ratkaisevasti eri teille: osa
seuroista perusti vuonna 1871 Rugby Football Unionin. Yksitoista FA:n jäljelle
jäänyttä joukkuetta ratifioivat jalkapallon 14 alkuperäistä sääntöä.
Nykymuotoisen jalkapallon ensimmäinen ottelun pelasivat Barnes ja Richmond 19.
joulukuuta vuonna 1863 Englannissa.

Nykyisin jalkapallon säännöt määrittää International Football Association Board
(IFAB). Sen perustivat vuonna 1882 FA, Skotlannin jalkapalloliitto (Scottish
Football Association), Walesin jalkapalloliitto (Football Association of Wales)
sekä Pohjois-Irlannin jalkapalloliitto (Irish Football Association). Vuonna 1904
perustettiin Pariisissa kansainvälinen jalkapalloliitto FIFA eli Fédération
Internationale de Football Association, joka sitoutui noudattamaan IFAB:n
sääntöjä. Jalkapallon kasvavan suosion seurauksena IFAB:iin pääsi edustajia myös
FIFA:sta vuonna 1913. Nykyään IFAB:n hallituksessa istuu neljän brittiläisen
jalkapalloliiton edustajat sekä neljä FIFA:n edustajaa.

Englannin jalkapalloliitto järjesti vuonna 1871 jäsenseuroilleen cupkilpailun,
josta syntyi maailman vanhin jalkapallokilpailu FA Cup. Vuotta myöhemmin
alettiin pelata maaotteluita Englannin ja Skotlannin maajoukkueiden välillä.

Jalkapallon kasvava suosio vaikutti nopeasti myös seurojen panostukseen.
Parhaille pelaajille alettiin maksaa korvauksia jo 1880-luvulla menetetystä
työajasta. Englannin jalkapalloliitto halusi ylläpitää lajin amatööri-imagoa ja
uhkasi ryhtyvänsä rangaistustoimiin ammattilaispelaajia vastaan. Osa seuroista
uhkasi puolestaan perustaa oman lajiliiton, jolloin FA:n oli taivuttava
ammattilaisuuden laillistamiseen vuonna 1885.

Englannin liiga (The Football League) perustettiin vuonna 1888 Aston Villan
puheenjohtajan William McGregorin aloitteesta. Liigaa pelattiin ensimmäisen
kerran kaudella 1888–1889 kahdentoista keski- ja pohjoisenglantilaisen joukkueen
voimin. Lauantai-iltapäivien otteluista tuli suosittua ajanvietettä erityisesti
työväenluokkaisten miesten keskuudessa, ja lajin vetovoimaa kiihdyttivät
entisestään sanomalehtien kirjoittelu otteluista sekä vedonlyöntimahdollisuudet.

Jalkapallo alkoi levitä Britteinsaarten ulkopuolelle 1900-luvun alussa.
Ensimmäisiä maaotteluita pelattiin vuosisadan ensimmäisinä vuosina niin
Etelä-Amerikassa kuin Keski-Euroopassakin. Kansainvälinen jalkapalloliitto
perustettiin vuonna 1904, ja se otti MM-kisojen järjestämisen ohjelmaansa heti.
Eri valtioista ei kuitenkaan löytynyt vielä tuolloin riittävästi rahaa eikä
innostusta. Olympiaohjelmaan jalkapallo oli tullut jo vuonna 1900, mutta
ensimmäinen turnaus, johon osallistui maajoukkueita seurojen sijaan ja jota myös
FIFA piti virallisena, pelattiin vasta Lontoon olympialaisissa 1908.
Olympialaiset alkoivatkin kehittyä MM-kisojen eräänlaiseksi edeltäjäturnaukseksi
seuraavina vuosikymmeninä.

1920-luvulla monet Euroopan maat olivat siirtymässä kohti ammattilaisuutta,
mutta olympialaisissa saivat kilpailla vain amatöörit. Tuolloin FIFA päätti
alkaa järjestää MM-kisoja, ja ensimmäinen turnaus pelattiinkin jo vuonna 1930
Uruguayssa. Kisoihin osallistui 13 joukkuetta, ja mestaruuden voitti isäntämaa
nujerrettuaan finaalissa Argentiinan maalein 4–2. MM-turnauksia alettiin pelata
neljän vuoden välein, mutta toinen maailmansota katkaisi rytmin jo kolmannen
turnauksen jälkeen. Kun kisoja jatkettiin 1950-luvulla, Brasilia oli noussut
maailman kärkipäähän. Se voittikin maailmanmestaruuden vuosina 1958 ja 1962.

1970-luvulla jalkapallon suosio ympäri maailmaa jatkoi kasvuaan ja yhä
useammilla mailla oli mahdollisuudet päästä arvokisoihin. Esimerkiksi Zaire
pääsi MM-kisoihin 1974 ensimmäisenä mustan Afrikan maana. MM-kisoja
laajennettiinkin vuoden 1978 jälkeen, ja Espanjan kisoihin 1982 osallistui
aiemman 16 sijasta 24 joukkuetta . Myös Euroopan-mestaruuskilpailut lisäsivät
suosiotaan ja vuoden 1980 kisat olivat ensimmäiset, joissa pelattiin
alkulohkoja.

1990-luvulla Afrikan maat nousivat kohti maailman huippua. Ensimmäinen
MM-kisoissa lähelle mitalipelejä päässyt afrikkalaisjoukkue oli Kamerun, joka
johti puolivälieräänsä Englantia vastaan vuonna 1990, mutta lopulta hävisi
numeroin 3–2. Tämän jälkeen myös Nigeria ja Senegal pääsivät pudotuspeleihin ,
mutta yksikään Afrikan maa ei ole vieläkään saanut mitalia MM-tasolta .

Ensimmäinen virallinen naisjoukkueiden välinen jalkapallo-ottelu pelattiin
vuonna 1895. Siinä kohtasivat Pohjois- ja Etelä-Englannin joukkueet, ja ottelun
voitti pohjoinen lukemin 7–1. Ensimmäistä kansainvälistä ottelua saatiin odottaa
vuoteen 1920 saakka. Tuolloin vastakkain pelasivat englantilainen Dick Kerr's
Ladies ja ranskalainen A French XI. Englantilaisjoukkue voitti ottelun numeroin
2–0 25 000 katsojan edessä. Vielä myöhemmin samana vuonna pelattiin ottelu, jota
oli katsomassa 53 000 katsojaa. Tämä oli siihen mennessä suurin katsojamäärä,
joka oli koskaan seurannut naisjoukkueiden välistä ottelua. Vuonna 1921
Englannin jalkapalloliitto FA kielsi jalkapallon naisilta, sillä liiton mielestä
laji ei sovi heille. Naiset perustivat oman liittonsa vuonna 1969. Peli alkoi
kehittyä jälleen 1970-luvun vaihteessa ja vuonna 1972 pelattiin ensimmäinen
virallinen naisten maaottelu. Ottelussa Englanti voitti Skotlannin 3–2.
Englannissa alettiin pelata kansallista sarjaa vuonna 1991.

Maanosien sisäisistä mestaruuskilpailuista vanhimmat ovat EM-kilpailut, joita on
pelattu vuodesta 1984 alkaen. MM-kilpailuja on järjestetty vuodesta 1991
lähtien. Turnauksen historian menestyneimpiä joukkueita ovat Yhdysvallat ja
Saksa kahdella mestaruudellaan. Turnaus järjestetään neljän vuoden välein ja
seuraavat kilpailut pelataan Kanadassa vuonna 2015. Olympialaisten ohjelmaan
naisten turnaus tuli vuonna 1996, ja se on ollut mukana kaikissa kisoissa siitä
lähtien. Ensimmäisen turnauksen voitti Yhdysvallat.

Seurajoukkueiden kilpailuista ehkä merkittävin on Mestarien liiga, jota on
pelattu vuodesta 2001 lähtien. Menestyneimpiä ovat saksalaiset joukkueet, sillä
yhdeksän kauden jälkeen vain kolme voittoa on mennyt muualle kuin Saksaan.

Kansainväliset kilpailut seurajoukkueiden välillä alkoivat kehittyä
1950-luvulla, jolloin alettiin järjestää Euroopan cupia, jonka seuraaja on
nykyäänkin pelattava Mestarien liiga. Aluksi cupia hallitsi Real Madrid, joka
voitti viisi ensimmäistä kautta. Seuraavaksi kilpailua pystyi hallitsemaan yhtä
rautaisella otteella Ajax, joka hallitsi sitä 1970-luvun alussa. Joukkue oli
sarjan mestari kolmesti peräkkäin vuosina 1971–1973. Myöhemmin seurojen väliset
erot ovat tasoittuneet, sillä mikään joukkue ei ole voittanut kilpailua kolmesti
peräkkäin vuoden 1976 jälkeen.

Samankaltaista kilpailua, Copa Libertadoresia on pelattu Etelä-Amerikassa
vuodesta 1960 lähtien, tosin yksittäinen kilpailun edeltäjäturnaus järjestettiin
jo vuonna 1948. Siinä voitot ovat jakautuneet melko tasaisesti, sillä kilpailun
on voittanut 22 eri joukkuetta. Menestynein on argentiinalainen Independiente
seitsemällä mestaruudellaan. Nuorempia seurajoukkuekilpailuja ovat Afrikan
Mestarien liiga, jota on järjestetty vuodesta 1965 ja Asian Champions League,
jota pelattiin ensimmäisen kerran vuonna 1967, mutta jota ei pelattu vuosina
1972–1985 . Seurajoukkueiden maailmanmestaruuskilpailuja on järjestetty
säännöllisesti vuodesta 2005 lähtien. Brasilialainen Corinthians on voittanut
sen kahdesti.

Jalkapallojoukkueesta kentällä saa olla kerrallaan korkeintaan yksitoista
pelaajaa. Kentällä olevista pelaajista yksi on maalivahti. Kilpailusäännöt
määrittelevät pelaajien minimimäärän, jolla ottelua on vielä mahdollista jatkaa.
Ison kentän peleissä erotuomarilla on oikeus lopettaa ottelu, jos joukkueen
pelaajien lukumäärä jostakin syystä vähenee alle seitsemän. Ottelun saa aloittaa
seitsemällä (7) pelaajalla, jos jostain syystä pelaajia puuttuu.

Jalkapallo-ottelua johtaa erotuomari, jolla on sääntöjen 5. kohdan mukaan täysi
toimivalta soveltaa sääntöjä siinä ottelussa, johon hänet on määrätty.
Erotuomarin ottelussa tekemät ratkaisut ovat lopullisia. Erotuomarin apuna on
kaksi avustavaa erotuomaria sivurajoilla. Monissa suuremman luokan otteluissa on
lisäksi neljäs kentän ulkopuolella toimiva erotuomari, jonka tehtäviin kuuluu
muun muassa teknisten alueiden ja vaihtojen valvonta ja maalituomarit, jonka
tehtäviin kuuluu tarkkailla pelaajien rikkeitä maalin edustalla ja vahtia käykö
pallo maalissa. Jos erotuomari ei kykene jatkamaan ottelua, hänet korvaa joko
avustava erotuomari tai neljäs erotuomari, sen mukaan miten on ennalta määrätty.

Jalkapallokenttää rajoittavat sivuilla sivurajat ja päädyissä pääty- eli
maalirajat. Kentän molemmissa päädyissä päätyrajan keskellä sijaitsee maali,
jonka edessä on maalialue (5,5 m) ja rangaistusalue (16,5 m). 11 metrin päässä
maalista on rangaistuspotkupiste.

Kentän alustana on tavallisesti erityisesti korkeampitasoisissa otteluissa
lyhyeksi leikattu ruoho, mutta myös hiekka on yleinen pelialusta alemmilla
sarjatasoilla. Otteluita voidaan pelata myös keinotekoisella nurmimatolla.

Kansainvälisissä aikuisten otteluissa kentän tulee olla 100–110 metriä pitkä ja
64–75 metriä leveä. Muissa otteluissa vaatimukset ovat vapaammat: pituus 90–120
metriä ja leveys 45–90 metriä. Kentän tulee olla pitempi pituus- kuin
leveyssuunnassa. Pelikenttä merkitään rajoin, jotka kuuluvat alueeseen, jota ne
rajoittavat. Rajat saavat olla korkeintaan 12 cm leveitä.

Pelikenttä jaetaan kahteen kenttäpuoliskoon, jotka erottaa toisistaan
keskiviiva. Keskiviivan puolivälissä on keskipiste, jota ympäröivän keskiympyrän
säde on 9,15 metriä.

Maalit sijaitsevat kummankin päätyrajan keskikohdassa. Maalikehikko koostuu
kahdesta pystypylväästä, tolpista, joista kumpikin on yhtä etäällä kentän
kulmissa sijaitsevista kulmalipuista. Pystytolppien välillä on vaakasuora
poikkipalkki, ylärima. Etäisyys poikkipalkista maahan on 2,44 m ja
maalipylväiden välinen etäisyys toisistaan 7,32 m.

Pelikentän jokaisessa kulmassa on vähintään 1,5 metriä korkea kulmalipputanko,
jossa on kulmalippu. Samanlaiset liput ovat joskus myös kentän keskirajan
kohdalla molemmin puolin pelikenttää vähintään metrin päässä sivurajasta.

Sääntö numero 2 määrää, että pallo on pyöreä, tehty sopivasta materiaalista,
ilmalla täytetty, sen ympärysmitta on 68–70 cm, massa 410–450 g (kuivana) ja
paine 0,6–1,1 ilmakehää. Normaalipallokokoa kuvataan numerolla 5. Lasten
peleissä käytetään pienempiä kokoja 4 ja 3.

Jalkapalloa pelataan ammattimaisesti jokaisella mantereella (pois lukien
Etelämanner) ja se on ykköslaji useimmissa Euroopan, latinalaisen Amerikan,
Afrikan ja Aasian maissa. Miljoonat ihmiset ympäri maailmaa seuraavat
jalkapalloa paikan päällä erityisillä jalkapallostadioneilla, ja vielä suurempi
ihmismäärä seuraa otteluita television välityksellä.

FIFA:n keväällä 2007 julkaistun tutkimuksen mukaan enemmän kuin 265 miljoona
ihmistä yli 200 maassa pelaa jalkapalloa. Jalkapallon yksinkertaiset säännöt
sekä muun muassa erikoisvälineiden vähäisyydestä johtuva harrastamisen helppous
tekevät siitä erityisen suositun lajin. Englantilaislähtöisen lajin leviämiseen
eri puolille maailmaa on epäilemättä vaikuttanut 1900-luvun voimakas
brittivaikutus ympäri maailmaa. Laji on levinnyt enemmänkin brittien
kansainvälisen kaupan ja merenkulun kuin Brittiläisen imperiumin kautta; monilla
brittiläiseen imperiumiin kuuluneilla alueilla, kuten Intiassa ja
Etelä-Afrikassa, ovat muut brittilajit (kuten rugby ja kriketti) perinteisesti
olleet jalkapalloa suositumpia, kun taas jalkapallon asema on ollut erityisen
vahva monilla sellaisilla Manner-Euroopan ja Etelä-Amerikan alueilla, jotka
eivät koskaan kuuluneet imperiumiin. Tästä esimerkkinä on Uruguay, johon
jalkapallo tuli brittiläisten merimiesten mukana, vaikka maa ei kuulunut
brittiläiseen imperiumiin.

Suomi oli 1920-luvun lopulta 1980-luvulle eräs Euroopan heikoimmista
jalkapallomaista. 1990-luvulta alkaen Suomi on noussut maanosan alempaan
keskikastiin, toisaalta koska ulkomaiden tasokkaissa sarjoissa pelaavien
suomalaisammattilaisten määrä on kasvanut muun muassa vapaampien EU-säännösten
vuoksi, toisaalta koska Euroopan jalkapalloon on tullut lukuisia uusia
pienmaita. Suomi ei ole koskaan selviytynyt miesten puolella MM- tai
EM-turnaukseen, mutta olympiaturnaukseen kuitenkin muutaman kerran. Suomi on
Baltian maiden, Itävallan ja Irlannin ohella Euroopan ainoa maa, jossa
jalkapallo ei ole ykköslaji. Suomessa ykköslaji on jääkiekko, Virossa ja
Itävallassa hiihtolajit, Irlannissa irlantilainen jalkapallo sekä Latviassa ja
Liettuassa koripallo. Jalkapallon imagon on sanottu viime vuosina parantuneen,
mutta pääsarjan eli Veikkausliigan suosio on esimerkiksi muiden Pohjoismaiden
pääsarjoihin verrattaessa vaatimaton. Silti Suomesta on tullut eräitä
huippujalkapalloilijoita, kuten Jari Litmanen ja Sami Hyypiä. Nykyisiä
huippupelaajia ovat muun muassa Roman Eremenko, Teemu Pukki ja Niklas Moisander.
Suomen naiset selvisivät vuoden 2005 EM-turnaukseen ja etenivät välieriin
saakka. Suomen jalkapallomaajoukkue toimii Suomen Palloliiton alaisuudessa.

Jalkapallolla on ollut vaikeuksia juurtua Yhdysvaltoihin. Siellä peli on
tunnettu nimellä soccer, kun jalkapallo-nimitys on varattu maan toiselle
kansallispelille, rugbyyn perustuvalle amerikkalaiselle jalkapallolle.
Jalkapalloa yritettiin toisen maailmansodan jälkeen ensi kerran toden teolla
tuoda Amerikkaan 1970-luvulla, jolloin Pelén vetoavulla aloitettiin jalkapallon
ammattilaisliiga North American Soccer League eli NASL. NASL:ssä tehtiin
amerikkalaista yleisöä ajatellen eräitä sääntömuutoksia: pelikello pysäytettiin
katkojen ajaksi ja paitsio määriteltiin erillisen paitsiolinjan avulla.
Sittemmin myös Yhdysvalloissa on siirrytty käyttämään tavallisia jalkapallon
sääntöjä. Nykyisin Yhdysvaltain ja Kanadan ammattilaisliiga jalkapallossa on
MLS. Jalkapalloa yritettiin saada suositummaksi Yhdysvalloissa kesällä 2007, kun
David Beckham siirtyi Los Angeles Galaxyn riveihin. Siirto herätti hetkellisen
buumin Yhdysvalloissa, mutta jo seuraavana vuonna katsojamäärät olivat
kääntyneet laskuun.

Yhdysvalloissa on enemmän rekisteröityjä jalkapalloilijoita kuin missään muussa
maassa, peräti 18 miljoonaa. Näistä noin 40 prosenttia on naisia ja tyttöjä.
Jalkapallo onkin Yhdysvaltain collegeissa naisten urheilulajeista suosituin.
USA:n maajoukkue kuuluu parhaisiin maajoukkueisiin naisten jalkapalloilussa,
sillä se on ollut naisten FIFA-rankingissa heikoimmillaankin toisena.

Merkittävin kansainvälinen jalkapallokilpailu ja maailman seuratuin
urheilutapahtuma on jalkapallon maailmanmestaruuskilpailut, jotka FIFA järjestää
neljän vuoden välein. Kilpailua edeltävät alueelliset alkukarsinnat, joiden
parhaat pääsevät varsinaiseen lopputurnaukseen. Nykyään lopputurnaukseen
osallistuu 32 maata kerrallaan, vuoteen 1998 asti 24, ja vuoteen 1978 asti 16
muutamaa poikkeusta lukuun ottamatta. Seuraava miesten MM-jalkapallon
lopputurnaus järjestetään Venäjällä 2018.

Jalkapallossa on myös kilpailtu olympialaisissa vuodesta 1900, poikkeuksena Los
Angelesin kisat 1932. Alun perin olympialaisten maajoukkueisiin pääsivät vain
amatöörit, mutta vuoden 1984 kisoista alkaen myös ammattilaisten osallistuminen
on sallittu. Vuonna 1992 tehtiin sääntömuutos, jonka mukaan joukkueissa sai olla
korkeintaan kolme yli 23-vuotiasta pelaajaa.

Jalkapallossa pelataan alueellisia kilpailuja joka maanosassa. Alueellisista
kilpailuista seuratuimpia ovat Euroopan-mestaruuskilpailut ja Etelä-Amerikan
Copa América, joka on myös vanhin vielä pelattava kansainvälinen turnaus.
Alueellisia kilpailuja järjestetään myös naisille ja junioreille.

Kansallisia jalkapallosarjoja pelataan ympäri maailmaa. Tasokkaimmat sarjat
pelataan niin, että yksi joukkue pelaa korkeintaan yhden ottelun päivässä.
Yleensä ei pelata pudotuspelejä, mutta poikkeuksena on ollut esimerkiksi
Brasilian liiga, jossa pelattiin pudotuspelejä vuoteen 2003 saakka. Useimmiten
mukana on systeemi, jossa sarjan viimeiset joukkueet putoavat alemmalle tasolle,
josta tilalle tulee saman verran uusia joukkueita. Voittaja ratkaistaan
pisteillä, joita saa voitetuista ja tasan pelatuista otteluista.

Euroopan kovatasoisimpina jalkapallosarjoina pidetään yleisesti Englannin
Valioliigaa, Saksan Bundesliigaa, Italian Serie A:ta ja Espanjan Primera
Divisiónia. Nämä liigat houkuttelevat huippupelaajia ympäri maailmaa ja ovat
myös selvästi muita sarjoja edellä eurocupmenestyksen perusteella lasketussa
UEFA:n Euroopan sarjojen rankinglistassa.

Raha on tärkeä asia nykypäivän jalkapallossa. Siitä osoituksena on Euroopan
Mestarien liiga, jossa liikkuvat isot summat esimerkiksi televisiosopimusten
ansiosta. Sen voittaminen onkin huippuseuroille erittäin tärkeää suurien
palkintosummien ja näkyvyyden vuoksi.

Toisaalta tasokasta jalkapalloa pelataan Euroopan ulkopuolellakin esimerkiksi
Brasiliassa ja Argentiinassa. Tästä osoituksena on se, että 2000-luvun
seurarankingin 25 parhaasta joukkueesta seitsemän on jommastakummasta valtiosta.
Näiden sarjojen vertaaminen eurooppalaisiin on vaikeata, sillä eurooppalaiset ja
eteläamerikkalaiset joukkueet kohtaavat harvakseltaan.

Suomessa maan korkein sarjataso on Veikkausliiga. Tätä seuraavat Ykkönen ja
Kakkonen. Nämä sarjat ovat valtakunnallisia ja niitä johtaa Suomen Palloliitto.
Liiton sarjojen alla pelataan vielä Suomen Palloliiton piirien sisäisiä sarjoja.

Voittaja jatkaa -periaatteella pelattavien cup-kilpailujen ”äiti” on Englannin
FA Cup. Se on maan sarjaakin vanhempi kilpailu. Sittemmin cupeja on ryhdytty
pelaamaan kaikissa merkittävissä palloilumaissa. Niille ovat tunnusomaisia eri
sarjatasoja edustavien joukkueiden kohtaamiset ja pelit, joissa alemmalla
sarjatasolla pelaava joukkue voittaa itseään ennakkoon paremman joukkueen.
Näistä tapauksista esimerkkinä on vuonna 2009 pelattu Espanjan cupin ottelu,
jossa 2. divisioonan joukkue Alcorcón voitti Real Madridin lukemin 4-0.

Monet huippujalkapalloilijat ovat tulleet tunnetuiksi ympäri maailmaa.
Ensimmäiset kuuluisiksi tulleet huippupelaajat pelasivat jo 1900-luvun alussa.
Esimerkiksi brasilialainen Arthur Friedenreich, joka pelasi maajoukkueessa
vuosina 1914–1930 nousi maankuuluksi hyvien peliesityksiensä ansiosta. Häntä
sanotaankin jalkapallon ensimmäiseksi supertähdeksi. 1920-luvun
olympiajalkapallo toimi MM-kilpailujen edeltäjänä ja katsojat pystyivät saamaan
idoleita niistä. Uruguay oli tuolloin menestyneimpiä joukkueita ja muun muassa
sen kapteeni José Nasazzi oli melko tunnettu.

1950-luvulla Brasilia oli yksi maailman parhaista joukkueista, sillä se oli
kärkikolmikossa kahdesti kolmesta vuosikymmenen aikana pelatusta
MM-turnauksesta. Tuolloin joukkueessa pelasivat muun muassa Pelé, jota on
monissa yhteyksissä kutsuttu kaikkien aikojen parhaaksi pelaajaksi sekä
Garrincha, joka oli brasilialaisfanien rakastama yleisön hauskuuttaja ja yksi
aikakauden tunnetuimmista pelaajista. Samoihin aikoihin Neuvostoliiton
joukkueessa pelasi Lev Jašin, joka on valittu 1900-luvun parhaaksi
maalivahdiksi. 1960-luvulla tunnettu oli Mosambikissa syntynyt ja Portugalia
edustanut Eusébio, joka oli Afrikan ensimmäisiä supertähtiä. Hän pelasi
Benficassa Portugalin liigaa 15 vuotta ja voitti sen maalikuninkuuden seitsemän
kertaa.

1970- ja 1980-luvuilla kenttiä hallitsivat jo toiset nimet. Brasilia voitti
maailmanmestaruuden vuonna 1970. Tuolloin joukkueessa pelasi muun muassa
hyökkääjä Jairzinho, jota pidetään yhtenä parhaista laitahyökkääjistä.
Seuraavissa kaksissa MM-kisoissa Alankomaiden joukkue pelasi finaalissa
kahdesti. Tuon joukkueen näkyvimpiä nimiä oli Johan Cruyff, joka valittiin
1900-luvun parhaaksi eurooppalaiseksi pelaajaksi ja joka on vaikuttanut
voimakkaasti myös nykyajan pelityyliin. 1980-luvun kirkkain tähti oli Diego
Maradona, joka johdatti maansa Argentiinan joukkueen kapteenina
maailmanmestaruuteen vuonna 1986 ja jota pidetään Pelén ohella yhtenä kaikkien
aikojen parhaista jalkapalloilijoista.

1990- ja 2000-luvuilla huippupelaajia on tullut entistä useammista maista, sillä
näiden kahden vuosikymmenen aikana maailman parhaan pelaajan palkinto Kultainen
pallo on jaettu peräti 13 eri maan edustajalle. Tunnettuja pelaajia ovat olleet
muun muassa liberialainen George Weah, josta tuli ensimmäinen afrikkalaista
maata edustanut palkinnon voittaja ja Ronaldo, joka on tehnyt toiseksi eniten
maaleja MM-kilpailuissa (15) ja joka on voittanut kolme kertaa FIFA:n vuoden
pelaajan tittelin (jakaa ranskalaisen Zinedine Zidanen kanssa). Ennätys on
Lionel Messillä, neljä kertaa FIFA:n vuoden pelaaja

Vuonna 2004 Pelé julkaisi FIFA 100 -listansa, jossa oli hänen mielestään 125
parasta elossa olevaa jalkapalloilijaa. Listalla on 50 uransa listan
ilmestymisen aikaan jo lopettanutta pelaajaa ja kaksi naispelaajaa, joista
kumpikin yhdysvaltalaisia. Brasilialaisia pelaajia oli nimetty eniten (15) ja
ranskalaisia ja italialaisia toiseksi eniten (14).

Maailman suurin jalkapallostadion on Korean demokraattisen kansantasavallan
Pjongjangissa sijaitseva Rŭngrado, jonka kapasiteetti on 150 000. Stadionilla
järjestetään jalkapallo-otteluita kuitenkin epäsäännöllisesti, suurin
säännöllisessä käytössä oleva jalkapallostadion on Intian Kalkutassa sijaitseva
120 000 -paikkainen Yuva Bharati Krirangan.

Euroopan suurin stadion on Barcelonan Camp Nou, jonka kapasiteetti on 98 934.
Camp Nou on FC Barcelonan kotistadion. Muita suuria suuria stadioneja Euroopassa
ovat muun muassa Moskovassa sijaitseva Lužniki, jolle mahtuu 84 745 katsojaa
,Dortmundissa oleva Signal Iduna Park, jonka katsojakapasiteetti on 81 264. ja
Estadio Santiago Bernabeu Madridissa, jonka katsomokapasiteetti on noin 82 000.

1950-luvulla maailman suurin jalkapallostadion oli Rio de Janeirossa sijaitseva
Maracanã-stadion, jonka yleisöennätys on arviolta 200 000 katsojaa.
Yleisöennätys syntyi vuoden 1950 MM-turnauksen mestaruuden ratkaisseessa
ottelussa Uruguay–Brasilia. Tällä hetkellä stadionin kapasiteetti on kuitenkin
vain 74 000. Toinen merkittävä ja tällä hetkellä suurin stadion latinalaisessa
Amerikassa on Méxicossa oleva Estadio Azteca, jossa on pelattu vuosien 1970 ja
1986 MM-loppuottelut.

Jalkapallo on maailmalla erittäin suosittu laji myös katsojien keskuudessa.
Esimerkiksi Saksan Bundesliigan otteluissa kaudella 2008–2009 otteluissa kävi
keskimäärin yli 40 000 katsojaa. Otteluissa käy tavallisten katsojien lisäksi
myös erittäin innokkaita faneja, joita kutsutaan ultriksi. He ovat faneja, jotka
seuraavat useimmat suosikkinsa ottelut ja kannattavat omiaan erityisen vahvasti.
Innokkaiden kannattajien haittapuolena on huliganismi, johon kuuluu muun muassa
katsomotappeluita. Tämä ongelma on liitetty ultra-kannattajiin. Joissakin
tapauksissa huliganismi saattaa jopa tappaa ihmisiä, kuten kävi Heysel-stadionin
mellakassa. Siinä Liverpoolin fanit hyökkäsivät Juventuksen kannattajien
kimppuun. Tappelun seurauksena kuoli 39 ihmistä, joista 38 oli italialaisia.
Tunnettuja jalkapallotapaturmia on myös ottelua valvoneiden poliisien virheistä
johtunut Hillsborough'n onnettomuus , jossa henkensä menetti lähes sata katsojaa
.

Huippujalkapallo on taloudellisesti huomattavaa liiketoimintaa, ja monista
pelaajista maksetaankin miljoonia euroja. Esimerkiksi Real Madrid maksoi
Zinedine Zidanesta 70 miljoonaa euroa vuonna 2001. Jotkut liikemiehet ovat jopa
ostaneet seuroja, tästä esimerkkinä on venäläinen miljardööri Roman Abramovitš,
joka osti Chelsea FC:n vuonna 2003 ja hankki seuralle monia kalliita pelaajia
varojaan säästelemättä. Menestyneet joukkueet saavat runsaasti rahaa muun muassa
katsojatuloista, oheistuotteista ja paitamainoksista, jotka maksavat joissakin
tapauksissa jopa parikymmentä miljoonaa euroa . Tuloista huolimatta monet
huippuseurat ovat velkaantuneet pahasti ja esimerkiksi Englannin valioliigassa
pelaavilla Chelsealla ja Manchester United FC:llä on velkaa noin 700 miljoonaa
puntaa. Rahaa on mukana myös vedonlyönnissä, joka lisääntyy jatkuvasti.

Jalkapallo ja jalkapalloilijat ovat olleet jo pitkään myös useiden kirjojen,
lehtien ja elokuvien aiheena. Lajista on tehty useita sen historiaa käsitteleviä
teoksia ja pelaajista elämäkertoja. Merkittäviä jalkapallolehtiä ovat muun
muassa France Football. Toinen merkittävä lehti on FourFourTwo, joka ilmestyy
ympäri maailmaa. France Footballin toimitus valitsi ennen vuotta 2010 maailman
parhaan pelaajan. Palkinnosta käytettiin nimeä Kultainen pallo. Nykyään maailman
parhaan pelaajan palkinto on yhdistetty jalkapallon kansainvälisen järjestön
FIFA:n vuoden pelaajan valinnan kanssa. Palkinnon nimi on FIFA:n kultainen
pallo. Jalkapallosta on tehty myös runsaasti sarjakuvaa ja ehkä tunnetuin
aiheeseen liittyvä sarjakuva on Buster. Jalkapalloa käsittelevät elokuvat ovat
usein täysin sepitteellisiä, mutta joidenkin elokuvien aiheena ovat tunnetut
ottelut. Jälkimmäisestä esimerkkinä on elokuva Bernin ihme, jonka päätapahtuma
on vuoden 1954 MM-kisojen finaali, joka tunnetaan tällä nimellä.



https://fi.wikipedia.org/wiki/Jupiter

Jupiter (symboli: ) on Aurinkokunnan viides planeetta Auringosta päin lukien.
Jupiter on enimmäkseen nestemäisestä vedystä ja heliumista koostuva
jättiläisplaneetta, jonka kaasukehässä on valtavia virtauksia ja pyörremyrskyjä.
Jupiter on selvästi Aurinkokunnan suurin planeetta. Sen massa on 2,5 kertaa
suurempi kuin kaikkien muiden planeettojen yhteensä.

Jupiterista nähdään ainoastaan sen pilvien yläosa. Siinä havaitaan vaaleita ja
tummia raitoja sekä suuri punainen pilkku, joka on valtava pysyvä pyörremyrsky.
Pilkun halkaisija on leveimmillään kolme kertaa Maan halkaisijan
kokoinen.Jupiter näkyy Maasta hyvin paljain silmin ja sen suuret kuut erottuvat
jopa tavallisella kiikarilla. Avaruusluotain Voyager 1 löysi Jupiterin ympäriltä
ohuet renkaat, jotka eivät näy Maahan asti. Jupiter on tunnettu jo muinaisista
ajoista lähtien. Roomalaiset nimesivät sen Juppiter-jumalan mukaan.

Jupiterin läpimitta on noin 11 kertaa Maan läpimitta ja sen massa on 318 Maan
massaa ja se on tilavuudeltaan 1 300 kertaa Maata suurempi. Painovoima Jupiterin
pinnalla on 2,3 kertaa niin suuri kuin Maan pinnalla. Jupiterilla on 67
tunnettua kuuta, joista neljää suurinta nimitetään Galilein kuiksi.
Aurinkokunnan massiivisimpana planeettana Jupiter vaikuttaa
vetovoimahäiriöillään monien komeettojen ja asteroidien ratoihin, ja on kyennyt
sieppaamaan itselleen suuren kuuperheen. Voidaan sanoa että Jupiter kuineen on
kuin pienoismalli aurinkokunnasta.

Jupiter on nopeasti pyörivä ulkoplaneetta, jonka pyörähdysaika akselinsa ympäri
on lyhin kaikista aurinkokuntamme planeetoista. Pyörähdysaika on alle 10 tuntia.
Nopean pyörimisensä takia Jupiter on litistynyt noin 0,06487 eli noin 6,5
prosenttia. Jupiterin kiertoaika Auringon ympäri on lähes 12 vuotta ja etäisyys
Auringosta noin 780 miljoonaa kilometriä eli noin 5,2 kertaa Maan etäisyys.
Auringon ja Jupiterin yhteinen massakeskipiste on hieman Auringon pinnan
ulkopuolella (1,068 × Auringon säde keskustasta mitattuna).

Jupiterissa on kolme eri nopeudella pyörivää kokonaisuutta, ”systeemiä”, joita
merkitään roomalaisilla numeroilla I, II ja III. Systeemi III mitataan
radiosäteilyn vaihtelusta. Se on Jupiterin magneettikentän pyörähdysaika,
yhdeksän tuntia, 55 minuuttia, 29,710 sekuntia. Systeemi I on päiväntasaajan
seudun ja alle yhdeksän leveysasteen päässä päiväntasaajasta olevien pilvien
pyörimisaika ja systeemi II yhdeksän leveysastetta kauempana päiväntasaajasta
sijaitsevien pilvien pyörimisaika.

Systeemi I, jossa on mukana suuret päiväntasaajan vaaleat pilvivyöt, pyörii
yhdeksässä tunnissa, 50 minuutissa ja 30,003 sekunnissa yhden kierroksen.
Systeemi II pyörii yhden kierroksen ajassa yhdeksän tuntia, 55 minuuttia ja
40,632 sekuntia.lähde?

Jupiter on suuresta koostaan huolimatta melko harvaa ainetta, sen tiheys on noin
1,33 g/cm³, josta päätellään, että Jupiterin massasta suurin osa on nestemäistä
vetyä ja heliumia. Vety nesteytyy suurissa paineissa. Tämä on
jättiläisplaneetoille tyypillistä. Jupiterilla lienee kiinteä
rautasilikaattiydin. Lisäksi Jupiterissa on huomattavia määriä metaania, vettä
ja ammoniakkia.

Vetymeri on nestemäistä molekyylimuodossa olevaa vetyä ja heliumia sisältävä
kerros 12 000 kilometrin syvyyteen asti. Molekulaarinen vety muuttuu
nestemäiseksi metalliseksi vedyksi noin 1–4 miljoonassa baarissa ja 5 000–10 000
kelvinin lämpötilassa. Metallisen vedyn kerros on 45 000 kilometriä paksu,
kattaen suuren osan Jupiterin säteestä, ja siinä on ehkä konvektiivinen vyöhyke.
Vety-heliumkerroksessa helium sataa hiljalleen alas kohti ydintä. Jupiterin
nestemäisen vedyn ja heliumin kerros on yhteensä yli 40 000 kilometrin
paksuinen. Sen alapuolella vety muuttuu kiinteäksi. Sisimpänä on kiinteä ydin,
jonka säde on muutamia tuhansia kilometrejä. Kiinteän ytimen vähimmäiskooksi
arvioidaan 10–15 Maan massaa. Osa kiinteästä ytimestä saattaa liueta ympäröivään
vetyvaippaan. Lämpötila Jupiterin ytimessä on 20 000–30 000 kelviniä. Joidenkin
arvioiden mukaan rautasilikaattiydin olisi läpimitaltaan 24 000 kilometriä.
Paine Jupiterin ytimessä lienee 40–80 megabaria.

Jupiter säteilee 1,16 kertaa niin paljon kuin se saa Auringosta, eli sen
luminositeetti on 8,67-10 Auringon luminositeettia, eli 8,24 (-/+0,13)17 wattia.

Tämä ylimääräinen lämpö on pääosin peräisin Jupiterin jäähtymisestä. Jupiterin
kehitystä on koetettu laskea simuloimalla tietokoneella. Kun Jupiter syntyi
alkuaurinkosumusta, se kuumeni vetovoiman vaikutuksesta planeetan pinnalle
putoavan kaasuvirtauksen voimasta. Alkujaan Jupiterin luminositeetti oli 0,01
Auringon luminositeettia, eli sama kuin himmeällä normaalilla tähdellä.
Jupiterin keskipisteessä saattoi vallita 50 000 kelvinin lämpötila, ja sen
läpimitta oli kymmenen kertaa nykyisestä. Jupiter kutistui suunnilleen
nykyiselleen 10 miljoonassa vuodessa. Miljoonan vuoden kuluttua syntymästään
Jupiter säteili miljoonasosan Auringon säteilyvoimasta.

Osa ylimääräisestä Jupiterin säteilystä voi olla peräisin heliumin kohti
keskustaa tapahtuvasta hitaasta vajoamisesta. Jupiterin kaasukehän atomeista
noin 18 prosenttia on heliumia ja 81 prosenttia vetyä, mikä vastaa massasta 75
prosenttia vetyä ja 24 prosenttia heliumia. Tämä kaasukoostumus on suunnilleen
sama kuin Auringossa. Jupiter pyörii navoilla viisi minuuttia hitaammin kuin
päiväntasaajalla, koska se on kaasumainen kappale. Voidaan erottaa
päiväntasaajan alueen pyöriminen, pyöriminen muualla ja sisustan pyöriminen,
joka mitataan radiosäteilyn perusteella. Jupiterin sisustan magneettikenttä
aiheuttaa muutoksia planeetasta tulevaan radiosäteilyyn.

Jupiterin kaasukehässä on runsaammin raskaita alkuaineita, kuin niitä on
Auringossa. Jupiterin kiinteä rautaydin on pieni. Nämä kaksi piirrettä
selittynevät parhaiten niin, että Jupiteriin törmäsi sen syntyvaiheessa kymmenen
Maan massainen supermaapallo, jonka aiheuttama törmäysmullistus höyrysti osan
ytimestä ja nosti raskaita aineita planeetan vetyvaippaan.

Vaaleiden ja tummien raitojen leveys ja väri muuttuvat ajan mukana. Jupiterissa
on nopeita tuulia, jotka puhaltavat useinkin jopa 600 km/h. Pilvien erilaiset
värit johtuvat eri lämpöisissä kaasukehän kerroksissa esiintyvistä erilaisista
aineista. Jupiterin vyöhykkeiden ja vöiden pinnan suuntaiset valtavan nopeat
tuulet saavat energiansa planeetan sisustasta. Sen kaasukehässä on jälkiä
metaanista, vesihöyrystä, ammoniakista ja silikaateista. Kaasukehässä on myös
hyvin pieniä määriä hiiltä, etaania, vetysulfidia, neonia, happea, fosfiinia ja
rikkiä. Kaasukehän uloimmassa kerroksessa on jäätynyttä ammoniakkia kiteinä.

Jupiterissa on valtavia revontulia ja ukkosia, sillä sen magneettikenttä ja
kaasukehän virtaukset ovat voimakkaampia kuin Maassa. Jupiterilla on ionosfääri
ja magnetosfääri.

Jupiterin magneettikentän voimakkuus on 4,28 gaussia, 14 kertaa Maan
magneettikentän voimakkuus, ja dipolimomentti 20 000 kertaa Maan magneettikentän
dipolimomentti. Se vaatii ainakin miljardien ampeerien virtoja Jupiterin
metallisen vedyn kerroksessa, jossa toimii Jupiterin pyörimisen ylläpitämä
dynamo.

Kenttä on 10 astetta kallellaan pyörimisakseliin nähden ja maalle vastakkainen.
Jupiteria ympäröivä voimakas magneettikenttä vangitsee nopeita ja vaarallisia
alkeishiukkasia, jotka saattavat helposti vahingoittaa avaruusluotaimia ja
-aluksia. Niinpä Jupiterillakin on noin 20 planeetan säteen päässä Van Allenin
vyöhykkeet, joissa on säteily 10 000 kertaa Maan Van Allenin vyöhykkeiden
säteilyä voimakkaampaa. Nämä hiukkaset tekivät NASA:n Pioneer 10:n laitteet
lähes toimintakyvyttömiksi luotaimen lentäessä Jupiterin ohi vuonna 1973.
Voimakkaan säteilyn vuoksi Jupiteriin ei voida tehdä miehitettyä lentoa, vaikka
lentoon tarvittava teknologia olisikin olemassa. Mahdolliset miehitetyt lennot
suuntautuisivatkin todennäköisesti Jupiterin sijasta sen kuille, kuten
Ganymedekselle tai Europalle.

Jupiterin magneettikentän etäisyys Auringon suunnalla on 3–7 miljoonaa
kilometriä eli 50–100 Jupiterin sädettä. Etäisyys vaihtelee huomattavasti
aurinkotuulen mukaan. Aurinkotuuli venyttää Jupiterin yöpuolella planeetan
magneettikentän pitkäksi pyrstöksi.

Jupiterin magneettikenttä aiheuttaa voimakasta radiosäteilyä, tasaista
desimetriaalloilla ja epätasaista dekametriaalloilla. Osan radiosäteilystä
synnyttävät Jupiterin magneettikentässä lähes valon nopeudella kiitävät
elektronit. Tämä on synkrotronisäteilyä, jonka tuottavat hiukkaset kiitävät jopa
300–400 miljoonan kelvinin lämpötilaa vastaavilla nopeuksilla. Io-kuun
tulivuorenpurkauksista vapautuu Ion radalla ionisoitunutta kaasua, plasmaa, joka
aiheuttaa aika-ajoin purkauksia Jupiterista tulevaan radiosäteilyyn, silloin kun
Io on tietyssä paikassa radallaan. Jupiterin magneettikentässä on sen
päiväntasaajan tasossa plasmalevy, joka aika ajoin vaihtaa hiukkasia Iosta
vapautuneesta kaasusta koostuvan munkkirinkilän kanssa. Iosta tulevan renkaan
hiukkastiheys vaihtelee huomattavasti Ion aktiivisuuden mukaan.

Jupiterissa on vaaleita vyöhykkeitä (engl. zone) ja tummia vöitä (engl. belt).
Vaaleat vyöhykkeet ovat matalapaineen alueita ja tummat vyöt korkeapaineen
alueita. Vaaleat vyöhykkeet ovat korkeammalla olevia viileämpiä pilviä, joiden
kohdalla tapahtuu kaasun virtausta ylöspäin. Jupiterin pilvet koostuvat
tutkijoiden mukaan monesta eri aineista koostuvista kerroksista, mutta
Galileo-luotain havaitsi laskeutumispaikallaan vain ammoniakkipilvikerroksen.

Joskus havaitaan napa-alueilla SSSTB, SSSTZ ja NNNTB sekä NNNTZ. SEB ja NET ovat
leveitä tummia vyöhykkeitä päiväntasaajan suunnassa. Jupiterin suuren punaisen
pilkun lyhenne on GRS (lyhenne sanoista Great Red Spot). Suuri punainen pilkku
on STrZ:ssä oleva SEB:in sisään ulottuva pullistuma. Se on korkeapaineen
vyöhyke. Sen reunalla on tumma pullistuma, Great Red Spot Hollow. STB:ssä oli
kolme pitkäikäistä lauhkean alueen ovaalia (FA, BC ja DE) ennen kuin ne
yhdistyivät Jupiterin pieneksi punaiseksi pilkuksi, eli ovaaliksi BA, joka
kasvaa jatkuvasti.

Koska Jupiter pyörii nopeimmin planeetoista, saa se pilvet kiertymään
nauhamaisiksi vöiksi. Jupiterissa puhaltavat tuulet ovat monta kertaa Maan
rajuimpia tuulia voimakkaampia.

Jupiter voidaan jakaa viiteen kerrokseen, joista ensimmäinen on pilvien
yläkerros ja viides on planeetan ydin. Ensimmäinen kerros koostuu tuulien
pilvinauhoiksi puhaltamista pilvistä, toinen kerros on pilvikerroksessa olevat
aukot, joista voi nähdä syvemmälle planeetan sisuksiin, kolmas kerros on noin
17 000 kilometrin paksuinen, neljäs kerros taas on hyvin tiiviisti kasaan
puristunutta vetyä ja tässä kerroksessa on noin 77 prosenttia Jupiterin
massasta. Viimeinen eli viides kerros on mahdollisesti kiinteä kiviydin.

Jupiterissa esiintyy myös suhteellisen lyhytikäisiä korkeintaan pari vuotta
kestäviä valkeita ja ruskeita tai punertavia täpliä, jotka ovat pyörremyrskyjä.
Jupiterin suuri punainen pilkku on aurinkokuntamme suurin pyörremyrsky, jonka
tummuus muuttuu aika ajoin. Pilkku on soikea ja pitkulainen leveysasteiden
suunnassa. Sen sijainti on 22 astetta eteläistä leveyttä.

Tietokonesimulaatioiden mukaan pilkku imee muita ilmakehän häiriöitä.
Neptunuksellakin on samankaltainen tumma pilkku.

Jupiteriin on syntynyt jatkuvasti kasvava Jupiterin pieni punainen pilkku,
toiselta nimeltään ovaali BA. Toukokuussa 2008 Jupiterin pinnalle ilmestyi
kolmas pilkku, kooltaan kahta muuta pienempi. Kuitenkin vain kaksi kuukautta
tämän jälkeen pilkku joutui Jupiterin suuren punaisen pilkun ”imaisemaksi” ja
katosi näin kokonaan.

Jupiterin suurimmat kuut ovat Galilein löytämät Io, Europa, Ganymedes ja
Kallisto, jotka ovat kooltaan pienen planeetan kokoisia. Näiden sisällä kiertää
joukko pienempiä kuita, muun muassa punainen, perunan muotoinen Amalthea.
Sisemmät kuut kiertävät renkaita ulompana ja niiden sisässä. Jupiterilla on
ympärillään eräänlainen kuista koostuva ”pienoisaurinkokunta”. Sisemmät kuut
lienevät syntyneet Jupiterin syntyessä, mutta kaukana olevat ulompien kuiden
ryhmät ovat ehkä siepattuja asteroideja. Toisten tutkijoiden mukaan nämäkin kuut
ovat syntyneet Jupiterin ympärille, koska pikkuplaneettasieppaukset ovat heidän
mukaansa harvinaisia.

Yhteensä kuita on löydetty jo 67 (vuonna 2013). Jupiterilla onkin enemmän kuita
kiertolaisinaan kuin millään muulla aurinkokuntamme planeetalla. Tämä ei ole
ihme, planeetta pystyy suurella vetovoimallaan vaikuttamaan kauas
aurinkokunnassa. Galileo Galilei näki Jupiterin neljä suurinta kuuta
ensimmäisenä kaukoputkellaan vuonna 1610 ja oletti aivan oikein niiden olevan
Jupiterin kiertolaisia. Seuraava kuu Amalthea löytyi vasta vuonna 1892.
Sittemmin paremmilla havaintolaitteilla on havaittu Jupiteria kiertämässä yhä
pienempiä kuita ja varsinkin 2000-luvun alussa niitä on löydetty kymmenittäin.

Jupiterin neljä suurta kuuta Io, Europa, Ganymedes ja Kallisto kiertävät niin
lähellä Jupiteria, että Jupiterin vetovoima on lukinnut ne kiertämään aina saman
puolen kohti Jupiteria.

Ganymedes on aurinkokunnan suurin kuu, ja sen pinnalla on Kuun meriä
muistuttavia tummia alueita. Kuulla on happea sisältävä ohut kaasukehä, ja
magneettikenttä toisin kuin millään muulla tunnetulla kuulla. Happi lienee
peräisin Auringon säteilyn hapeksi ja vedyksi hajottamasta vedestä, raskaampi
happi leijuu Ganymedeksen yllä veden toisen aineosan vedyn karatessa kevyempänä
avaruuteen.

Kallisto on Jupiterin toiseksi suurin kuu ja suunnilleen planeetta Merkuriuksen
kokoinen. Ruskea Kallisto on aurinkokunnan kraatteroitunein kuu.

Jupiterin suuret kuut Io, Europa ja Ganymedes ovat 1:2:4 resonanssissa eli
niiden kiertoaikojen suhde on 1:2:4. Tässä resonanssisysteemissä ovat mukana
myös Amalthea ja Kallisto.

Jupiterin heikko rengas koostuu pääosin Adrasteia- ja Metis-kuista irtoavasta
pölystä. Rengas näkyy vain avaruusluotainten ottamissa kuvissa. Pöly on
savunkaltaista ja irtoaa kuusta meteoriittien iskuista. Kaksi lisärengasta on
irronnut Thebe ja Amalthea -kuista. Jupiterilla on myös kaukainen rengas.
Rengashiukkasten läpimitta on vain muutama mikroni. Halo on harva rengas, jonka
hiukkaset liikkuvat kohti planeettaa. Renkaat ovat hyvin tummia, niiden albedo
on vain 0,05.

Massansa myötä Jupiterilla on suuri vetovoima ja se on Auringon jälkeen
aurinkokunnan toiseksi merkittävin kappale. Jupiterin kanssa samalla radalla
kiertää monia niin sanottuja troijalaisia asteroideja, jotka sijaitsevat sen
kiertoradalla noin 60 astetta planeetan edessä ja takana. Se on siepannut osan
komeetoista kymmeniä komeettoja käsittävään Jupiterin komeettaperheeseen.
Jupiter on aiheuttanut vetovoimallaan asteroidivyöhykkeeseen alueita, joissa
asteroideja ei ole lainkaan.

Jupiterin vaikutuksesta Aurinkokunnan kehitykseen ja erityisesti Maan elämään on
esitetty erilaisia spekulaatioita. Jupiterin arvellaan singonneen valtavat
määrät komeettoja Oortin pilveen. On myös esitetty spekulaatioita, joiden mukaan
Maan vesi olisi saanut alkunsa Jupiterin vetovoimallaan sinkoamista komeetoista.
Jos pieni kappale – kuten komeetta – ohittaa läheltä suuren kappaleen, pieni
kappale voi sinkoutua suurella nopeudella kauas avaruuteen. Todennäköisesti
Jupiterin sijainnin ja suuren massan vuoksi planeetta imee komeettoja ja
asteroideja itseensä muita planeettoja enemmän. On arveltu, että ilman Jupiteria
Maahan törmäisi kilometrin läpimittainen asteroidi joka 50. vuosi. Toisaalta se,
että Jupiterin massainen planeetta on estänyt suuren planeetan synnyn
asteroidivyöhykkeelle, on saattanut edistää evoluutiota Maassa, nimittäin
muutaman kymmenen miljoonan vuoden välein tapahtuva joukkotuho pyyhkii pois
lajeja ja antaa tilaa uusille lajeille, vauhdittaen näin evoluutiota.

Yli kaksikymmentä komeetta Shoemaker-Levy 9:n kappaletta iskeytyi Jupiterin
eteläiselle puoliskolle 16.–22. heinäkuuta 1994. Tapahtuma oli ensimmäinen
kahden aurinkokunnan kappaleen välinen törmäys, josta voitiin tehdä suoria
havaintoja.

Shoemaker-Levy 9 oli aluksi kokonainen komeetta, mutta Jupiterin valtava
vetovoima repi sen kappaleiksi ja kaappasi mukaansa. Palaset kiersivät hetken
aikaa Jupiteria ja iskeytyivät sitten planeettaan suurella voimalla. Tämä
törmäys vapautti Jupiterin kaasukehään enemmän energiaa kuin kaikkien maailman
ydinaseiden teho yhteensä.

Heinäkuussa 2009, tarkalleen viidentoista vuoden kuluttua Shoemaker-Levy 9:n
törmäyksestä Jupiter ilmeisesti joutui uuden törmäyksen kohteeksi.
Kaukoputkihavainnot viittasivat törmäykseen, jonka aiheutti mahdollisesti jokin
komeetta.

Jupiter on helppo havaita paljain silmin ja se tunnettiin jo esihistoriallisena
aikana. Ptolemaioksen maakeskisessä maailmanjärjestelmässä se oli viides Maata
kiertäneistä planeetoista sisältä päin lukien. Muiden planeettojen tapaan se
siirrettiin kiertämään Aurinkoa Kopernikuksen aurinkokeskisessä mallissa.
Tarkemmin itse Jupiteria tutki vasta Galileo Galilei, joka ensimmäisenä suuntasi
sitä kohti hiljattain kehitetyn kaukoputken. Galilei tutki usein Jupiteria ja
hän löysikin sitä kiertävät, hänen mukaansa nimetyt Galilein kuut. Cassini
määritti planeetan pyörähdysajan, Friedrich Bessel sen massan. 1664 Robert Hooke
havaitsi suuren punaisen pilkun.

Jupiter on Guinnessin ennätysten kirjan mukaan tutkituin planeetta heti
maapallon jälkeen.

Runsaasti tietoja on saatu amerikkalaisilla avaruusluotaimilla, jotka ovat
tutkineen Jupiteria. Pioneer 10 ja 11 lensivät Jupiterin ohi 1970-luvulla.
Näiden luotainten antama kuvanlaatu oli kuitenkin 1970-luvun luotainten tapaan
varsin huono.

Voyager 1 painoi 815 kilogrammaa ja se lähetettiin pitkälle matkalleen 5.
syyskuuta 1977. Voyager 1 aloitti Jupiterin kuvaamisen tammikuussa 1979 ja
lähimpänä planeettaa se oli 5. maaliskuuta 1979, jolloin se oli noin 349 000
kilometrin päässä planeetan keskuksesta. Lähietäisyys mahdollisti suuremman
havaintotarkkuuden. Suurin osa kuita, rengasjärjestelmiä, magneettikenttiä ja
säteilyä koskevista havainnoista tehtiinkin ohilentoa edeltävänä ja seuraavana
vuorokautena. Planeetan valokuvaus päättyi huhtikuussa. Kumpikin Voyager-luotain
teki tärkeitä uusia havaintoja Jupiterista ja sen kiertolaisista. Yllättävin
niistä oli Io-kuun tuliperäinen toiminta, jota ei ollut aikaisemmin havaittu
Maasta tai Pioneer 10- ja Pioneer 11 -luotaimien ohilennoilla.

Voyager 2 taas ei tutkinut Jupiteria yhtä paljon kuin lähes identtinen
kaksoiskappaleensa Voyager 1. Voyager 2 (alkujaan tarkoitettu olemaan
Mariner 12) otti suurimman osan vauhdistaan kiertämällä Saturnusta, minkä vuoksi
se sinkoutui nopeasti Uranuksen ja Neptunuksen luo jättäen Jupiterin vähemmälle
huomiolle.

18. lokakuuta 1989 laukaistu ydinkäyttöinen Galileo-luotain oli aikansa suurin
ja kallein luotain. NASAn insinöörit olivat kaavailleet sen tehtäviksi muun
muassa lähettää liikkuvaa kuvaa Jupiterin pilvistä. Galileon suunniteltiin
pystyvän lähettämään maapallolla sijaitsevalle havaintoasemalle noin 130 000
bittiä dataa sekunnissa, mutta pääantennin vaurioiduttua oli lopulta tyydyttävä
apuantennin vaivaiseen 160 bittiin sekunnissa. Tämän vuoksi osasta Galileon
toiminnoista oli luovuttava ja muun muassa edellä mainittu liikkuvan kuvan
lähettäminen katsottiin mahdottomaksi.

Galileon oli tarkoitus tutkia Jupiteria ja sen kuita perusteellisesti, mutta
teknisten virheiden vuoksi projekti epäonnistui osittain. Galileo välitti
kuitenkin tärkeää tietoa havaintoasemalleen, eikä kallis projekti mennyt täysin
hukkaan. Galileo muun muassa lähetti Jupiterin kaasukehään iskeytymisluotaimen,
joka lähetti mittaustietoja ennen murskautumistaan suuressa paineessa. Galileo
havainnoi myös Shoemaker-Levy 9: -komeetan jäännöksien törmäystä Jupiteriin.

Jupiterin kuista Galileo tutki enimmäkseen Ioa, Ganymedestä, Europaa ja
Kallistoa. Ion tapauksessa Galileo keräsi lisätietoa Voyager-luotaimien Iossa
havaitsemasta tuliperäisestä toiminnasta. Galileon havainnot Europasta taas
viittasivat siihen, että jääpeitteen alla oli meri.

Saturnuksen tutkimiseen tarkoitettu Cassini-Huygens-luotain oli lähimmillään
Jupiteria 30. joulukuuta 2000 ja suoritti lukuisia tieteellisiä mittauksia.
Kuukausia kestäneen ohilennon aikana luotain otti noin 26 000 valokuvaa, joiden
joukossa oli tähän saakka yksityiskohtaisin koskaan Jupiterista otettu
värivalokuva. Kuvan pienimmät yksityiskohdat ovat noin 60 kilometrin kokoisia.

Plutoon matkalla oleva New Horizons -luotain ohitti Jupiterin 28. helmikuuta
2007. Luotain käytti planeettaa painovoimalinkona, ja ohilentoa käytettiin
hyväksi planeetan ja sen kuiden tutkimukseen ja luotaimen laitteiden
testaukseen.

Juno on 5. elokuuta 2011 laukaistu Jupiteria tutkiva Nasan luotain, joka
saavutti planeetan kiertoradan 5. heinäkuuta 2016 klo 6.55 Suomen aikaa.

Jupiterin massaa (lyhennetään esim. MJ tai MJ ) käytetään mittayksikkönä
ilmoitettaessa esimerkiksi ruskeiden kääpiöiden ja eksoplaneettojen massoja.

Jupiterin massa on 1,899 ⋅ {\displaystyle \cdot } 1027 kiloa eli MJ = 317,8 Maan
massaa, tai MJ = 0,0009545 Auringon massaa. Auringon massa on 1047,7 Jupiterin
massaa.

Eksoplaneettoja massoja ilmoitettaessa käytetään myös Saturnuksen massaa, joka
on 5,6846 ⋅ {\displaystyle \cdot } 1026 kiloa eli 95,162 Maan massaa, eli melko
tarkkaan 0,3 Jupiterin massaa. Kolmannen vertailuplaneetan, Neptunuksen massa on
1,0243 ⋅ {\displaystyle \cdot } 1026 kiloa eli 17,147 Maan massaa tai 0,054
Jupiterin massaa. Jupiter on 18,53 kertaa Neptunusta massiivisempi.



https://fi.wikipedia.org/wiki/Suomen_kunnanvaakunat

Suomen kunnanvaakunat viittaavat Suomen kunnilla käytössä oleviin tai olleisiin
virallisiin vaakunoihin. Ennen 8. huhtikuuta 1949 annettua lakia
kunnanvaakunoista ainoastaan kaupungeilla oli oikeus käyttää vaakunaa, joskin
eräät kauppalat olivat onnistuneet vahvistamaan sellaisen itselleen jo aiemmin
tasavallan presidentin allekirjoittamalla asetuksella. Lain myötä myös
maalaiskunnat saivat oikeuden vaakunan käyttöön, mutta laki ei kuitenkaan
pakottanut kuntia hankkimaan omaa vaakunaansa lukuun ottamatta Ahvenanmaan
kuntia, joille velvoite tuli maakuntalain muutoksessa 1950 – tämän vuoksi
Suomessa on lakkautettuja kuntia, joille vaakunaa ei koskaan vahvistettu. Lain
säätämistä seuranneiden 20 vuoden aikana sisäasiainministeriö vahvisti vaakunan
kaikille Suomen kunnille, yhteensä 466 kappaletta, joista viimeinen Kempeleelle
24. marraskuuta 1969. Vaakunoiden suunnittelussa kunnostautuivat erityisesti
kolme suurta, heraldikot Gustaf von Numers, Olof Eriksson ja Ahti Hammar.

Tanskalainen heraldikko Sven Tito Achen on luonnehtinut suomalaista
kunnallisheraldiikkaa aikanaan maailman parhaaksi.

Laki kunnanvaakunoista kumottiin ja säädökset siirrettiin sellaisinaan
kunnallislakiin 10. joulukuuta 1976. Kuntalain korvatessa kunnallislain 1.
heinäkuuta 1995 vaatimus kunnanvaltuuston päätöksen alistamisesta
sisäasiainministeriölle poistui, mutta kunnan tuli hankkia vaakunaehdotuksesta
kansallisarkiston lausunto. Lausuntoa ei tarvita, mikäli kyseessä on aiemmin
hyväksytyn vaakunan käyttöönotto. Tällaisia tilanteita ovat esimerkiksi
kuntaliitokset, joissa kunta ottaa käyttöönsä jonkin muun kuin nimensä
säilyttävän kunnan vaakunan.

Kuntakentässä jatkunut tarve suurempiin kokonaisuuksiin on johtanut kuntien
määrän vähenemiseen, jonka yhteydessä useita vaakunoita on jäänyt pois käytöstä.
Suomen Kotiseutuliitto ja Suomen Kuntaliitto ovat esittäneet toivomuksena, että
näiden lakkautettujen kuntien vaakunoita voisi käyttää eräänlaisina
kotiseutuvaakunoina.



https://fi.wikipedia.org/wiki/Gareth_Bale

Gareth Frank Bale (s. 16. heinäkuuta 1989 Cardiff) on walesilainen
jalkapalloilija, joka edustaa Espanjan Primera Divisiónissa pelaavaa Real
Madridia.

Bale herätti Southamptonin kykyjenetsijöiden kiinnostuksen jo yhdeksänvuotiaana
ja pääsi seuran nuorisoakatemiaan. Koulun liikuntatunnilla Bale oli niin
ylivoimainen ikätovereihinsa nähden, että liikunnanopettaja Gwyn Morris määräsi
Balen pelaamaan jalkapallossa vain yhdellä kosketuksella ja kielsi häntä
käyttämästä vasenta jalkaa. Whitchurch High School -koulua käynyt cardiffilainen
pelasi myös rugbya ja harrasti kestävyysjuoksua.

Balesta tuli 17. huhtikuuta 2006, 16 vuoden ja 275 vuorokauden ikäisenä Theo
Walcottin jälkeen nuorin Southamptonin edustusjoukkueessa pelannut pelaaja. Hän
pelasi koko ottelun Saintsin voittaessa Mestaruussarjan ottelussa Millwallin
numeroin 2–0. Bale herätti pian huomiota erityisesti erinomaisena vapaapotkujen
laukojana. Hänet valittiin The Football Leaguen vuoden nuoreksi pelaajaksi
kauden 2006–2007 jälkeen.

Southamptonissa pelatessaan Bale oli pitkään siirtohuhujen kohteena.
Cardiffilaisen palveluksista olivat kiinnostuneet suurseurat Arsenal, Manchester
United, Tottenham, Liverpool, Newcastle ja Real Madrid. Bale vannoi kuitenkin
pysyvänsä Southamptonissa, jos seura nousee Valioliigaan. Toukokuussa 2007
varmistui, ettei Southampton nouse Valioliigaan, ja 25. toukokuuta 2007 Bale
siirtyi Tottenhamiin viiden miljoonan punnan korvauksella, jonka oli mahdollista
nousta 10 miljoonaan puntaan riippuen pelaajan menestyksestä. Tottenhamin
urheilutoimenjohtaja Damien Comolli uskoi Balen nousevan runkopelaajaksi jo
seuraavalla kaudella.

Valioliigadebyyttinsä Bale teki Tottenhamissa 26. elokuuta 2007 ottelussa
Manchester Unitedia vastaan. Uran toisessa liigaottelussa 1. syyskuuta pelatussa
3–3-tasapelissä Fulhamia vastaan Bale teki ensimmäisen valioliigamaalinsa
onnistuttua yllättämään Fulhamin suomalaisvahti Antti Niemen. 2. joulukuuta 2007
ottelussa Birmingham Cityä vastaan Bale loukkasi jalkansa ja joutui pois
pelikentiltä arviolta kolmeksi kuukaudeksi. Lopulta Bale oli koko loppukauden
poissa.

Kaudella 2008–2009 Bale sai pelinumerokseen numeron 3, joka oli ennen kuulunut
Lee Young-Pyolle. Bale kamppaili koko kauden ajan Benoît Assou-Ekotton kanssa
vasemman puolustajan avauspaikasta, ja lopulta walesilaiselle kertyi 16
liigaottelua kauden aikana.

Kesäkuussa 2009 Bale kärsi leikkausta vaatineesta polvivammasta, mistä
toipuminen kesti kaksi kuukautta. Leikkauksen vuoksi Bale ei pelannut lainkaan
harjoituskauden ja liigakauden alun aikana. Hän palasi liigapeleihin 26.
syyskuuta ottelussa Burnleyä vastaan. Assou-Ekotton hyvän pelivireen vuoksi Bale
ei kuitenkaan saanut juurikaan peliaikaa. Manageri Harry Redknapp antoi Balelle
näytönpaikan FA Cupin kolmannen kierroksen ottelussa Peterboroughia vastaan.
4–0-voitossa Bale oli hyvässä vireessä ja alkoi pikkuhiljaa kauden edetessä
vakiinnuttaa paikkaansa avauksessa. Tottenhamin kannalta kausi oli menestys ja
23 liigaottelua ja niissä kolme maalia iskenyt Bale oli auttamassa joukkuettaan
sarjassa neljänneksi ja paikkaa Mestarien liigaan.

21. elokuuta 2010 Bale maalasi kahdesti, kun Spurs löi Stoken vieraskentällä
2–1. Assou-Ekotton toipuessa loukkaantumisestaan, jatkoi Bale loistavia
otteitaan ja sementoi paikkansa avauksessa. Manageri nosti Balen ylemmäs
laitalinkin paikalle ja Assou-Ekotto jatkoi laitapuolustajana. 29 syyskuuta 2010
Bale teki ensimmäisen maalinsa Mestarien liigassa, kun hän iski pallon maaliin
4–1-kotivoitossa FC Twentea vastaan. Bale sai myös kauden aikana tunnustusta,
kun Walesin jalkapalloliitto valitsi hänet Walesin vuoden pelaajaksi. 20.
lokakuuta Bale teki ammattilaisuransa ensimmäisen hattutempun, osuttuaan
kolmesti italialaista Interiä vastaan San Sirolla. Kaudella 2010–2011 Balelle
kertyi yhteensä 30 liigaottelua, joissa hän teki seitsemän maalia. Hänet
valittiin kauden päätteeksi PFA:n vuoden pelaajaksi.

Kaudella 2012–2013 Tottenhamin uusi valmentaja André Villas-Boas vaihtoi Balen
pelipaikkaa peluuttaen tätä keskikentällä kärjen takana. Uusi pelipaikka sopi
walesilaiselle erinomaisesti, ja hän ohitti maaliennätyksensä jo varhain kauden
alkupuolella. Bale pelasi lopulta 33 liigaottelussa, joissa hän teki 21 maalia.
Hänet valittiin PFA:n vuoden pelaajaksi, PFA:n vuoden nuoreksi pelaajaksi ja
FWA:n vuoden pelaajaksi. Aiemmin ainoastaan Cristiano Ronaldo (2007) oli
voittanut kaikki kolme palkintoa saman kauden aikana.

1. syyskuuta 2013 virallistettiin pitkään huhuttu Balen siirtyminen
espanjalaisseura Real Madridiin, jonka kanssa hän teki kuusivuotisen sopimuksen.
Seurat eivät julkistaneet Balesta maksettua siirtokorvausta. Muun muassa
Britannian yleisradioyhtiö BBC uutisoi korvauksen olleen 85,3 miljoonaa puntaa
(100 miljoonaa euroa), mikä olisi uusi maailmanennätys. Ennen siirron
virallistumista myös madridilaiset urheilulehdet Marca ja AS uutisoivat noin 100
miljoonasta eurosta, mutta siirron jälkeen ne kertoivat korvauksen olleen 91
miljoonaa euroa. Aiempi ennätys on Real Madridin vuonna 2009 Cristiano
Ronaldosta maksama 80 miljoonaa puntaa (94 miljoonaa euroa).

Bale avasi maalitilinsä heti ensimmäisessä La Liga -ottelussaan, tehtyään 1–1
-tasoitusmaalin vierasottelussa Villarrealia vastaan. Hänet otettiin toisella
puoliajalla vaihtoon, ja ottelu päättyi lopulta tasan 2–2.

Bale loukkaantui joulukuussa 2016 ja joutuu olemaan sairauslomalla jopa neljä
kuukautta nilkkaleikkauksen vuoksi.

Walesin maajoukkueessa Bale debytoi 27. toukokuuta 2006 ottelussa Trinidad ja
Tobagoa vastaan, ja hänestä tuli 16 vuoden ja 315 päivän ikäisenä nuorin
joukkueessa pelannut. Myöhemmin samana vuonna EM-karsintaottelussa Slovakiaa
vastaan Bale teki maajoukkueuransa ensimmäisen maalin, minkä myötä hänestä tuli
myös nuorin maalintekijä Walesin maajoukkueen historiassa.

Bale ilmaisi kiinnostuksensa osallistua vuoden 2012 kesäolympialaisten
jalkapalloturnaukseen yhdistetyssä Britannian joukkueessa. Walesin
jalkapalloliitto, kuten myös Skotlannin ja Pohjois-Irlannin liitot, vastusti
ajatusta päästää pelaajiaan osallistumaan turnaukseen. Bale ja Aaron Ramsey
herättivät kohua poseeraamalla brittijoukkueen pelipaidat päällä
urheiluvälinevalmistaja Adidaksen kuvauksissa. Bale joutui lopulta vetäytymään
joukkueesta loukkaantumisen vuoksi, mutta joukkueeseen valittiin kuitenkin viisi
muuta walesilaista.

Balella on Alba Viola (s. 21. lokakuuta 2012) ja Nava Valentina (s. 22.
maaliskuuta 2016) -nimiset tyttäret Emma Rhys-Jonesin kanssa, jonka hän kihlasi
heinäkuussa 2016.



https://fi.wikipedia.org/wiki/Wikipedia

Wikipedia on Internetissä julkaistava ilmainen vapaan sisällön tietosanakirja,
joka perustuu MediaWiki-tekniikkaan. Tietosanakirja on virtuaalinen, eikä sitä
julkaista painettuna versiona. Wikipediaa kirjoitetaan 291 kielellä. Wikipedian
sisältö on vapaaehtoisten kirjoittama, ja se on vapaa GNU Free Documentation
-lisenssin mukaisesti. Wikipediaa ylläpitää Wikimedia Foundation, joka ei
kuitenkaan omista Wikipedian sisältöä. Wikipedian palvelimet sijaitsevat
Virginiassa, Floridassa ja Amsterdamissa.

Wikipedian perustajan Jimmy Walesin mukaan Wikipedia on ”pyrkimys luoda ja
levittää jokaiselle planeetan asukkaalle heidän omalla kielellään mahdollisimman
laadukas vapaa tietosanakirja”. Wikipedia tarjoaa laajat siteerausoikeudet: kuka
tahansa voi käyttää sen sisältöä ilmaiseksi ja joitakin kuvia lukuun ottamatta
myös kaupallisesti, kunhan samat oikeudet tarjotaan edelleen ja alkuperäinen
lähde mainitaan. Wikipedian kuvituksen tärkeimpänä lähteenä toimii media-arkisto
Wikimedia Commons, joka sisältää yli 30 miljoonaa tekijänoikeuksista vapaata tai
vapaasti levitettävää kuvaa ja muuta mediatiedostoa.

Kaikki kieliversiot yhteenlaskettuna Wikipediassa on noin 36 391 692 (12.5.2016)
artikkelia. Suomenkielisessä Wikipediassa on yli 400 000 artikkelia. Sivuston
suosio on kasvanut tasaisesti. Projektin ympärille on myös syntynyt useita
sisarhankkeita. Lisäksi Wikipedian sisältöä kopioidaan monille muille
sivustoille.

Alexa Internetin mukaan Wikipedia on internetin kuudenneksi suosituin
verkkosivusto maailmalla. Lukuisat tiedotusvälineet, monet tieteelliset
artikkelit ja jopa tuomioistuimet ovat viitanneet Wikipediaan lähteenään.
Wikipedia on suurin wiki-pohjainen sivusto. Artikkelimäärällä laskettuna
englanninkielinen Wikipedia on suurin englanninkielinen tietosanakirja.

Wikipedian kieliversiot toimivat hyvin itsenäisesti. Niillä on omat käytännöt,
ja artikkelien sisällön annetaan kehittyä riippumattomasti. Artikkelien ei
tarvitse olla käännöksiä toisistaan, ja eri kieliversioihin kirjoitetaankin
runsaasti etenkin paikallisluonteista materiaalia, jota ei muunkielisissä
Wikipedioissa vielä ole. Muutamat perusperiaatteet, kuten neutraali näkökulma,
sitovat kuitenkin kaikkia versioita.

Eri kieliversiot linkittävät toisiinsa sivun vasemmassa reunassa sijaitsevien
Wikidataan keskitettyjen interwiki-linkkien avulla. Lisäksi eri kieliversioilla
on runsaasti kuva- ja muuta mediamateriaalia omilla sivustoillaan, tai
yhteisesti Wikimedia Commonsin alaisuudessa.

Tammikuussa 2016 Wikipediaa julkaistiin 280 eri kielellä. Niistä kahdessatoista
on yli miljoona artikkelia, 57:ssä yli 100 000 artikkelia ja 133:ssa yli 10 000
artikkelia. Suurin on englanninkielinen Wikipedia, jossa on yli viisi miljoonaa
artikkelia. Ruotsinkielisessä on noin 2,5 miljoonaa, saksankielisessä noin 1,9
miljoonaa, hollanninkielisessä ja cebuanonkielisessä 1,8 miljoonaa ja
ranskankielisessä 1,7 miljoonaa artikkelia. Muut yli miljoonan artikkelin
kieliversiot ovat venäjän-, waray-warayn-, italian-, espanjan-, puolan- ja
vietnaminkielinen Wikipedia.

Wikipedia on sukua vuonna 2000 perustetulle Nupedialle. Sen tavoitteena oli
avoin tietosanakirja, joka tuotettaisiin vertaisarvioinnin kautta. Nupedia
epäonnistui, sillä siihen syntyi kahdessa vuodessa vain parikymmentä artikkelia.

Wikipedia lähti liikkeelle englanninkielisenä hankkeena 15. tammikuuta 2001. Sen
perustivat internet-yrittäjä ja Nupedian perustaja Jimmy Wales ja Wikipediaan
toimittajaksi palkattu Larry Sanger. Wikipedian merkittävin ero Nupediaan oli
wiki-periaate, jonka mukaan artikkeleita voi toimittaa kuka tahansa. Alun perin
Wikipedian ylläpidosta vastasi Walesin Bomis-yritys, mutta vastuu on sittemmin
siirretty Wikimedia Foundationille. Sanger on sittemmin vetäytynyt projektista
ja perustanut oman Citizendium-hankkeen, tietosanakirjan ilman Wikipedian
väitettyjä avoimuudesta johtuvia ongelmia.

Suomenkielinen Wikipedia perustettiin virallisesti 21. helmikuuta 2002.
Ensimmäinen artikkeli ”Kaskinen” luotiin toukokuussa. Artikkelimäärä alkoi
kasvaa vasta vuonna 2003, jolloin sadas artikkeli kirjoitettiin alkuvuodesta ja
tuhannes artikkeli heinäkuussa. Joulukuussa valittiin ensimmäiset ylläpitäjät.

Wikipedia käyttää wikiksi kutsuttua tekniikkaa, jonka avulla jokainen sivustolla
vieraileva voi muokata sivustoa. Sen ansiosta samanaikaisesti voi työskennellä
suurikin käyttäjämäärä, ja myös sivuja voi päivittää helpommin kuin tavallisia
verkkosivuja. Toisaalta ilkivalta ja muokkaajien väliset erimielisyydet ovat osa
wikien arkipäivää.

Internetissä on julkaistu muitakin tietosanakirjoja, jotka ovat yleensä
pohjautuneet perinteisempään toimituspolitiikkaan. Esimerkkejä niistä ovat
olleet Stanford Encyclopedia of Philosophy ja h2g2. Wikipedia eroaa niistä
paitsi tekniikkansa puolesta, myös lisenssiehdoiltaan.

Lähes kaikki Wikipedian käyttäjät voivat muokata sen sisältöä ja luoda siihen
uusia artikkeleita. Wikipedia perustuu ajatukselle, että yhteistyön tuloksena
syntyy vähitellen laadukkaampia artikkeleita. Tämä ajatus on peräisin avoimen
lähdekoodin ohjelmistohankkeista. Avoimuus ja oletus, että ihmiset yleensä
tarkoittavat hyvää, aiheuttaa sen, että artikkelit joutuvat helposti ilkivallan
kohteiksi ja niihin lisätään virheellisiä tietoja. Toisaalta seurauksena voi
olla muokkaussota, joka tarkoittaa Wikipedian käyttäjien välistä selkkausta,
jossa käyttäjät yhä uudestaan kumoavat toistensa muokkauksia. Ongelmiin pyritään
vastaamaan asianmukaisilla käytännöillä, ohjelmallisilla työkaluilla ja
vapaaehtoistyönä toimivalla valvonnalla.

Wikipedian filosofian mukaan artikkelit eivät ole koskaan valmiita, vaan niihin
voidaan aina tehdä parannuksia. Muokkaajilla säilyy tekijänoikeus omiin
muokkauksiinsa, mutta GFD-lisenssi takaa niiden vapaan käytön Wikipedian
sisällä. Siksi artikkeleita ei omista kukaan, vaan päätökset niiden suhteen
tehdään yhdessä. Wikipediassa pyritään konsensukseen päätöksenteossa, mikä
tarkoittaa, että pyrkimyksenä on aina saavuttaa käyttäjien mahdollisimman laaja
tuki käytännöille. Yksinkertaiseen enemmistöön perustuvaa äänestystä ei juuri
koskaan käytetä. Jimmy Wales on kuitenkin säilyttänyt oikeuden puuttua
toimintaan, ja tärkeissä asioissa hän saattaa puuttua päätöksentekoon.

Jos artikkeli joutuu kiivaan ilkivallan kohteeksi, se voidaan lukita ja
muokkaukset sille estää. Muokkaukset voidaan estää joko kaikilta tai vain
rekisteröitymättömiltä ja uusilta käyttäjiltä. Artikkelien lukitseminen pyritään
pitämään mahdollisimman lyhytaikaisena. Lukitsemisesta päättävät niin sanotut
ylläpitäjät, jotka ovat Wikipedian käyttäjien keskuudestaan valitsemia
aktiivisia ja luotettaviksi koettuja käyttäjiä. Lukitsemispäätösten tulee
perustua aina käyttäjien sopimiin käytäntöihin.

Ylläpitäjät tekevät myös muita siivoustoimia, kuten roska-artikkelien poiston.
Lisäksi he voivat väliaikaisesti estää muokkausoikeuden tietokoneilta, joilta
tärvellään Wikipediaa. Ylläpitäjien lisäksi on useita muita käyttäjiä, joilla on
tavallisista käyttäjistä poikkeavat oikeudet ja velvollisuudet organisaatiossa.
Byrokraatit ovat käyttäjiä, joilla on oikeus teknisesti tehdä uusia ylläpitäjiä
yhteisön valitsemista käyttäjistä. Kehittäjillä on pääsy varsinaiseen
tietokantaan. Heitä on koko Wikipediassa vain vähän. Lisäksi on niin sanottuja
ylivalvojia, jotka voivat muun muassa myöntää ja poistaa kaikkia
käyttäjäoikeuksia, kuten ylläpito-oikeuksia.

Tunnetuimmassa tutkimuksessa 15. joulukuuta 2005 tiedelehti Nature vertasi
englanninkielistä Wikipediaa ja Encyclopaedia Britannicaa ja totesi niiden
luonnontieteellisen sisällön lähes yhtä tarkaksi. Vertailu sai tosin osakseen
ankaraa kritiikkiä Britannican tekijöiltä.

Professori Andrea Ciffolilli toteaa, että Wikipedian yhteisöä tutkittaessa on
ilmennyt, että helppo osallistuminen edistää yhteistyönä tehtävää kehitystä.

Tiettävästi ainoa suomenkielisestä Wikipediasta tehty tutkimus on
diplomi-insinööri Ahti Karen Helsingin yliopiston Tietojenkäsittelytieteen
laitokselle tekemä sivulaudatur-tutkielma. Kyseessä oli Jyväskylän yliopiston
tohtorikoulutuksessa mukana olevan jatko-opiskelijan tekemä
sivulaudatur-tutkielma, joka täydentää ulkomaisten Wikipediasta tehtyjen
tieteellisten tutkimusten, itse asiassa varsin suppeaa kirjoa. Tutkielmassa
käytiin läpi aiempaa Wikipedia-tutkimusta maailmalla ja tehtiin
haastattelututkimus suomenkielisen Wikipedian aktiivisimpien muokkaajien
keskuudessa, jotka vastasivat kyselyyn. Tekijän mukaan saadut tulokset olivat
monilta osin yhteneviä ulkomaisten kyselyiden kanssa. Hän kiinnitti huomiota
Wikipedian matalan aloituskynnyksen merkitykseen sekä kokeneempien käyttäjien
tapauksessa yhteisöllisyyteen.

Wikipedian käyttäjien aktiivisuuden tutkimuksessa on tullut esille, että pitkään
mukana olleet käyttäjät tekevät yhä suuremman osan muutoksista. Lisäksi yhä
suurempi osa varsinkin aloittelevien käyttäjien tekemistä muutoksista kumotaan.
Vuonna 2009 kokeneemmat käyttäjät peruivat jo 25 % käyttäjien tekemistä
ensimmäisistä muutoksista.

Wikipediaa on arvosteltu luotettavuuden puutteesta, ja sen asemasta
lähdeteoksena on kiistelty. Arvostelijoiden mukaan Wikipedian luonne tekee siitä
haavoittuvan. Wikipediassa käytettyjä lähteitä on arvosteltu epäilyttäviksi. On
myös todettu, että neutraalin näkökannan käytännöstä huolimatta tietosanakirjan
suhtautuminen tiettyihin asioihin on vääristynyt.

Tunnetuimmassa tapauksessa yhdysvaltalainen John Seigenthaler, Sr. löysi
Wikipediasta itsestään artikkelin, jossa väitettiin perättömästi hänen
osallistuneen John ja Robert Kennedyn salamurhiin. Tätä virhettä ei ollut
huomattu artikkelissa neljään kuukauteen. Artikkelien tarkkailu on kuitenkin
parantanut huomattavasti Wikipedian luotettavuutta sen alkuajoista, väärä tieto
poistetaan yleensä nopeasti. Joskus tätäkin voidaan kiertää, kuten teki
opiskelija Shane Fitzgerald, joka kirjoitti maaliskuussa 2009 kuolleen Maurice
Jarren sanoneen, että hänen koko elämänsä on ollut yksi pitkä soundtrack.
Lausuma poistettiin, mutta se ehti olla Wikipediassa vuorokauden, jona aikana
lukuisat lehdet, jotka hakivat uutisointiinsa Jarresta tietoja, ehtivät lainata
sitä. Fitzgerald kertoi halunneensa osoittaa, miten paljon toimittajat luottavat
nykyään internetiin tiedonlähteenä.

Wikipedian toinen perustaja Larry Sanger on perustanut palvelun nimeltä
Citizendium, jonka tasalaatuisuudesta pyritään varmistumaan sillä, että
valtuutetuiksi asiantuntijoiksi nimetyt henkilöt tarkistavat palvelun tiedot.
Sanger itse on arvostellut Wikipediaa antielitistisyydestä ja asiantuntijuuden
halveksinnasta.

Wikipedia Watch -niminen kriittinen sivusto syyttää Wikipediaa siitä, että sillä
on merkittävä, ansaitsematon vaikutus siihen, mikä käy tiedosta. Encyclopaedia
Britannican päätoimittaja Dale Hoiberg on arvostellut Wikipedian tiedon
laikuttaisuutta, mikä johtuu kirjoittajien vapaudesta kirjoittaa haluamistaan
aiheista. Myös Wikipedian teknistä luotettavuutta on pidetty huonona.

Yliopistomaailman suhtautuminen Wikipediaan on pysynyt monilta osin
ristiriitaisena. Monissa yliopistoissa kehotetaan opiskelijoita pidättäytymään
Wikipedian käytöstä.[vanhentunut linkki] Joidenkin asiantuntijoiden mukaan oikea
vastaus on pidättäytyä Wikipedian muokkaamisesta, kun taas toisten mukaan paras
tapa on liittyä mukaan ja pyrkiä puuttumaan mahdollisiin ongelmiin sisältä
käsin.

2015 julkaistussa tietokonelingvistiikan tutkimuksessa havaittiin, että
sisällössä usein mies on sukupuolen neutraali ja ainoastaan poikkeama tästä
ilmaistaan eksplisiittisesti.

Joulukuussa 2005 ITviikko julkaisi asiantuntija-arvioita Wikipedia-artikkeleista
otsikolla ”Älä luota Wikipediaan”. Arvioijista esimerkiksi professori Jaakko
Hämeen-Anttila totesi silloisen artikkelin islamista olleen ”aika hirveä aivan
yksinkertaisiinkin tietosanakirjoihin verrattuna” ja ”täysin käyttökelvoton”.
Hänen mukaansa artikkeli oli hajanainen ja sen tyyli ala-arvoinen.
Englanninkielistä artikkelia Hämeen-Anttila piti hieman parempana.

Helsingin Sanomain kuukausiliitteessä 6/2006 toimittaja Unto Hämäläinen
suhtautui Wikipediaan myönteisesti, mutta totesi myös, että ”monet asiat on
selitetty pieleen ja hutaisten”. Hämäläinen kuitenkin arvosti keskeneräisyyden
tunnustamista.

Elokuussa 2006 professori Esko Valtaoja totesi Tähdet ja Avaruus -lehdessä, että
hänen arvionsa mukaan Wikipediaa ”voi käyttää ihan yhtä huoletta kuin mitä muuta
tahansa tietosanakirjaa. Mikä siis tarkoittaa sitä, että aina kannattaa
tarkistaa jostain toisesta, riippumattomasta lähteestä...”

Ylen Prisma Studio -ohjelmassa 8. marraskuuta 2006 esiintynyt Factum Uusi
tietosanakirja -kirjasarjan päätoimittaja Juha Honkala WSOY:sta puuttui
suomenkielisen Wikipedian kattavuuteen. Hänen mukaansa ”tietosanakirjassa on
pyritty juuri siihen, että kaikki tiedonalat esitellään kattavasti ja hyvin
tiiviissä muodossa”. Honkalan mukaan ”Wikipediassa tällaista tasapainoa ei vielä
ainakaan ole löydettävissä”. Honkala myös totesi, ettei hän koe ”Wikipediaa ja
tietosanakirjaa” kilpailijoina, vaan toisiaan täydentävinä.

Tietokirjailija Petteri Järvinen kritisoi Tietokone-lehden numeron 9/2007
kolumnissa Wikipediaa. Hänen mukaansa Wikipediaa tehdään kirjoittajien ehdoilla
ja vastaavasti perinteiset tietosanakirjat tehdään lukijoiden ehdoilla. Järvinen
epäilee myös, että Wikipedian nopeus ei ole niin tärkeää kuin tiedon
oikeellisuus. Hän vertaa tilannetta avoimen lähdekoodiin parissa työskenteleviin
yhteisöihin, joissa isojenkin aukkojen havaitseminen voi kestää pitkän aikaa.

Helsingin Sanomat arvioitutti syksyllä 2013 yhteensä 134 suomenkielisen
Wikipedian artikkelia (22. lokakuuta tallenteet) 96:lla kahdeksassa eri
suomalaisessa yliopistossa työskentelevällä asiantuntijalla. He arvioivat
asteikolla yhdestä (heikko) viiteen (erinomainen) artikkeleiden virheettömyyttä
(keskiarvo 3,8), neutraaliutta (keskiarvo 3,5), selkeyttä (keskiarvo 3,5),
tuoreutta (keskiarvo 3,1), kattavuutta ja painotuksia (keskiarvo 3,0) sekä
lähteytystä (keskiarvo 2,8). Asiantuntijoiden mielestä 70 % arvioiduista
artikkeleista oli virheettömiä tai lähes virheettömiä, mutta 10 % sisälsi paljon
tai vakavia virheitä. Sen sijaan vain 28 % oli hyvin lähteytettyjä ja 38 % oli
huonosti lähteytettyjä.

Helsingin Sanomien Kuukausiliitteen haastattelemat suomenkielisen Wikipedian
käyttäjät nostivat ongelmista esille artikkeleihin kohdistuvan ilkivallan,
juorujen ja väärän tiedon ujuttamisen artikkeleihin sekä ajoittain turhan
kiivaiksi äityvät keskustelut.

Helmikuussa 2014 The New York Times raportoi Wikipedian olevan maailman
viidenneksi suurin internetsivusto 18 miljardin ja 500 miljoonan yksilöllisen
vierailijan voimalla. Edellä olivat ainoastaan Yahoo, Facebook, Microsoft ja
Google. Vuonna 2015 Wikipedia sijoittui Alexa.com-sivuston seurantatilastoissa
päivämäärästä riippuen 6.–7. sijalle. Wikipediaa useammin käytettyjä sivustoja
olivat maailmanlaajuisesti Google, YouTube, Facebook, Baidu, Yahoo ja
Amazon.com.

Noin puolet Wikipediaan tulevista vierailijoista ohjataan sivuille Googlen
hakukoneen kautta. Pew Research Centerin Internet and American Life -projekti
totesi kolmanneksen amerikkalaisista käyttävän Wikipediaa asioiden
varmistamiseksi.

Wikipedian vuonna 2011 kävijöilleen teettämän tutkimuksen mukaan sivuston
käyttäjien keski-ikä on 36. Noin puolet käyttäjistä vieraille Wikipedian
sivustoilla enemmän kuin viidesti kuukaudessa. Vajaa puolet kyselyyn
osallistuneista ei tiennyt Wikipedian olevan tuottoa tavoittelematon
organisaatio.

Wikipedian käyttämä wikiohjelmisto on sitä varten kehitetty MediaWiki. Se on
avoimen lähdekoodin hanke, joka on kirjoitettu PHP-ohjelmointikielellä
MySQL-tietokantasovelluksen päälle. MediaWiki on lisensoitu GNU General Public
-lisenssillä.

Vuonna 2014 Wikipedia siirtyi käyttämään Facebookin kehittämää avoimen
lähdekoodin HipHop Virtual Machineä (HHVM) aikaisemman PHP-kielen sijaan. HHVM
kääntää PHP- sekä Hack-kielistä koodia omaksi HipHop Bytecodekseen ja tämän
jälkeen x86-konekieleksi johtaen nopeampaan sivuston vasteaikaan käyttäjille.

Wikipediaa ajetaan Linux-pohjaisilla palvelimilla, joita on Floridassa 300 ja
Amsterdamissa 44. Tammikuussa 2013 pääosa Wikipedian palvelinarkitehtuurista
siirrettiin Equinixin tiloihin Virginiaan, ja Floridan yksikkö on toiminut siitä
lähtien varapalvelimena.

Wikipedian perustaja Jimmy Wales on todennut tammikuussa 2011, että sanakirjan
editointi on liian vaikeaa monille ihmisille. Palvelusta yritetään tehdä
helpommin muokattava, jotta se voisi levitä laajemmalle.

Wikipedia saa rahoituksensa Wikimedia Foundationin kautta. Vuoden 2005
viimeisellä neljänneksellä kulut olivat noin 321 000 dollaria (n. 250 000
euroa), josta laitteistokulut muodostivat noin 60 %, kahden palkatun ja kahden
osa-aikaisen työntekijän henkilöstökulut noin 10 %. Säätiö kerää varansa
lahjoituksina.

Vuonna 2010 Google lahjoitti Wikimedia-säätiölle kaksi miljoonaa Yhdysvaltain
dollaria eli noin 1,5 miljoonaa euroa ilman erityisehtoja. Lahjoitus kattoi noin
viidesosan vuoden 2010 budjetista. Sergey Brin, yksi Googlen perustajista, on
kutsunut Wikipediaa yhdeksi Internetin suurimmista onnistumisista. Jay Walshin
mukaan lahjoitus selventää positiivisella tavalla Wikipedian suhdetta
Googleen.[vanhentunut linkki]

Helmikuussa 2014 Suomen poliisi ilmoitti pyytäneensä Wikipedialta selvitystä
käyttäjilleen suuntaamasta rahalahjoitusten pyynnöistä, sillä tämän tulkittiin
olevan suomalaisen rahankeräyslain vastaista. Wikimedia Suomi ry:n puheenjohtaja
Tommi Kovalan mukaan lakien kiertämisestä ei kuitenkaan ole kyse, sillä varat
eivät missään vaiheessa ole suomalaisten käsissä vaan toimintaa pyörittää
kansainvälinen Wikimedia Foundation.

Vuonna 2004 Wikipedia voitti Golden Nica for Digital Communities palkinnon
vuosittaisessa Prix Ars Electronica tapahtumassa. Samana vuonna Wikipedia voitti
myös Webby-palkinnon.

Vuonna 2007 brandchannel.com:in lukijat äänestivät Wikipedian neljänneksi
arvokkaimmaksi brändiksi. Syyskuussa 2008 Wikipedialle myönnettiin
'''Quadriga'''-palkinto.

Vuonna 2015 Wikipedialle myönnettiin arvostettu Erasmus-palkinto sekä Asturian
ruhtinattaren palkinto kansainvälisestä yhteistyöstä.



https://fi.wikipedia.org/wiki/Tampere

Tampere (ruots. Tammerfors) on Suomen kaupunki ja Pirkanmaan maakuntakeskus,
joka sijaitsee Näsijärven ja Pyhäjärven rannoilla Pirkanmaan maakunnassa.
Tampere on väkiluvultaan Suomen kolmanneksi suurin kunta (väkiluku: 228 173) ja
lähikuntineen Suomen toiseksi suurin kaupunkialue (väkiluku: 313 058). Tampere
on myös Pohjoismaiden suurin sisämaakaupunki. Tampereen kaupungin väkiluku on
228 173 ja kaupunkialueen väkiluku on 313 058

Tampereen keskustaajaman keskeisin osa sijaitsee järvi- ja harjualueella
Näsijärven ja Pyhäjärven välisellä kannaksella, jonka läpi virtaa Tammerkoski
Näsijärvestä Pyhäjärveen. Tammerkosken putouskorkeus on 18 metriä. Sen rannoilla
näkyvät punatiiliset tehdasrakennukset kertovat Tampereen teollisuushistoriasta.
Tampere onkin historiallisesti Suomen ensimmäinen ja suurin teollisuuskaupunki.
Tammerkosken koskimaisema on nimetty yhdeksi Suomen kansallismaisemista. Kustaa
III perusti Tampereen 1779, mutta kaupunki alkoi kasvaa vasta 1800-luvun
puolivälin jälkeen, kun siitä tuli merkittävä teollisuuskeskus. Varsinkin
tekstiiliteollisuus oli mittavaa. Sittemmin teollisuustuotanto on muuttanut pois
kaupungista, ja Tampereen talous on keskittynyt palveluihin ja korkean
teknologian yrityksiin.

Tampere on myös kulttuuri- ja urheilukaupunki. Siellä toimivat Suomen vanhimpiin
teatterihin kuuluvat Tampereen Teatteri ja Tampereen Työväen Teatteri.
Museokeskus Vapriikissa on monia museoita ja näyttelyitä, mutta matkailullisesti
merkittävin kohde on kuitenkin huvipuisto Särkänniemi. Populaarikulttuurissa
Tampere tunnetaan erityisesti Manserock-nimen saaneesta musiikkityylistä.
Paikallisruokana pidetään mustaamakkaraa. Tampereella pelaa useita urheilun
pääsarjajoukkueita, ja kaupunkia pidetään usein suomalaisen jääkiekkoilun
”kehtona”.

Tampereen kokonaispinta-ala on 689,59 neliökilometriä, josta maata on 524,89
neliökilometriä ja vettä 164,70 neliökilometriä. Tampereen pohjoisin kohta
sijaitsee Teiskon Vankavedessä, eteläisin Hervantajärven itäpäässä, itäisin
Teiskon Paalijärven koilliskulmassa ja läntisin Haukijärven kaakkoiskulmassa.

Tampereen korkein kohta sijaitsee Teiskon Kaanaassa. Koskelankorkea on 211
metriä merenpinna yläpuolella. Alin kohta on Pyhäjärvessä olevassa syvänteessä
Pyynikin saarten eteläpuolella. Se on 32 metriä merenpinnan yläpuolella.

Tampereen kunnan alueella on noin 160 järveä. Niistä kaksikolmasosaa on alle
kymmenen hehtaarin suuruisia. Yli 50 hehtaarin suuruisia järviä on noin kymmenen
prosenttia. Suurimmat järvet ovat Näsijärvi ja Pyhäjärvi. Näsijärvi on Suomen
16. suurin järvi: se on 44 kilometriä pitkä, ja sen vedet ulottuvat Ylöjärven ja
Ruoveden kuntiin. Se on muodostonut kolmesta suuresta selästä, Koljonselästä,
Näsinselästä ja Vankavedestä.

Näsijärven ja Pyhäjärven yhdistää noin 5 400 – 6 900 vuotta sitten syntynyt
Tammerkoski, joka muodostui Pyynikinharjun matalimpaan kohtaan. Koskessa on
kolme putousta, ja vesi tippuu Näsijärvestä Pyhäjärveen 18 metrin matkan.

Tampereen kantakaupungin muita keskeisiä järviä ovat 145 hehtaarin laajuinen
Särkijärvi, 142 hehtaarin Kaukajärvi, 83 hehtaarin Hervantajärvi, 64 hehtaarin
Iidesjärvi ja 63 hehtaarin Tohloppi.

Tampereen kaupungin maaperässä on poikkeuksellista alueen muihin kuntiin
verrattuna moreenimuodostumien harjujen runsas määrä. Moreeni on Tampereen
yleisin maalaji. Sen paksuus on yleisimmin 1–4 metriä.

Tampereen kunnan pohjoisosien läpi kulkee Sisä-Suomen reunamuodostumavyöhyke ja
eteläosissa on noin kilometrin levyinen saumaharju, joka kulkee luoteesta
kaakkoon ja kohoaa 30–60 metriä ympäristöään korkeammalle. Sen osia ovat muun
muassa Epilänharju ja Pyynikinharju. Viimeksi mainittua sanotaan maailman
korkeimmaksi soraharjuksi.

Tampereen kallioperä muodostuu kiilleliuskeesta ja migmatiitista. Tampereen
rakennuskiviesiintymät ovat monipuoliset. Perinteisen graniitin lisäksi löytyy
runsaasti muun muassa kvartsidioriittia, tonaliittia, kiilleliusketta ja
kiillegneissiä.

Suomi kuuluu boreaaliseen väli-ilmastoon. Tampereella ilmasto on pääosin
mantereinen, mutta isot järvet tuovat siihen myös merellisiä vaikutteita. Tuuli
puhaltaa vallitsevasti etelästä ja lounaasta. Golfvirran vaikutuksesta myös
Tampereen ilmasto on hieman lämpimämpi kuin muualla maailmassa vastaavilla
leveyspiireillä. Heinäkuu on Tampereen lämpimin kuukausi, keskilämpötila on noin
16,0 celsiusastetta. Helmikuun keskilämpötila puolestaan on -7,3 celsiusastetta.

Tampereella sataa keväällä keskimäärin 7–8 päivänä kuukaudessa, muulloin 10–11
päivänä kuukaudesa. Kuukauden sademäärä on helmikuussa 25 mm, heinä- ja
elokuussa yli 70 mm. Auringonpaistetunteja kertyy vuodessa keskimäärin 1 661, ja
kasvukauden pituus on 137 päivää.

Pirkanmaan ja samalla Tampereen metsät kuuluvat havumetsävyöhykkeen
eteläboreaaliseen alueeseen. Tampereen kaupungin omistamissa metsissä yleisin
kasvupaikkatyyppi on tuore kangasmetsä. Teiskon–Aitolahden alueella yleisin
kasvupaikka on mustikkatyypin kangasmetsä, jota on noin 43 prosenttia metsistä.
Lehtomaisia kankaita on noin 24 prosenttia, puolukatyypin metsiä noin 13
prosenttia ja korpia noin 8 prosenttia metsistä.

Tampere kuuluu viettokeitaiden vyöhykkeeseen. Useimmat suot ovat pienialaisia ja
kapeita, ja ne ovat syntyneet moreeni- ja kalliomaaston painanteisiin, purojen
varsille ja järvien rannoille. Yleisimmät suotyypit ovat rämeet ja korvet.
Eniten soita on Tampereen koillisosissa.

Tampereen kaupungilla omistaa luonnonsuojelulain nojalla rauhoitettua alueita
sekä Tampereella että jonkun verran myös muissa kunnissa. Näiden alueiden
yhteispinta-ala on 593 hehtaaria. Alueet edustavat monipuolisia luontotyyppejä:
vanhoja luonnonmetsiä, lehtoja, kosteikkoja, lintujärviä ja perhosniittyjä.
Teiskon Vattulan luonnonsuojelualue on Tampereen suurin. Sen pinta-ala on 61
hehtaaria.

Tampereen keskusta-alue sekä myös Pyynikin, Ylä-Pispalan ja Ala-Pispalan
kaupunginosat sijaitsevat Pyhäjärven ja Näsijärven välisellä kannaksella.
Näsijärveä ja Pyhäjärveä yhdistää Näsijärvestä lähtevä ja Tampereen keskustan
halki virtaava valjastettu Tammerkoski, jonka putouskorkeus on 18 metriä.
Kaupungin sijainti vesivoimaa tuottavan kosken partaalla kahden pitkän
vesistöreitin välissä oli eräs tärkeimmistä virikkeistä sen perustamiseen
1770-luvulla.

Tampereen keskustan kadut muodostavat tyypillisen ruutukaavan. Keskustan
länsi­laidalla kulkee pohjois-etelä­suuntainen puistokatu, Hämeenpuisto, joka
johtaa Pyhä­­järven rannasta lähelle Näsi­järveä. Leveä Hämeenkatu johtaa
itä-länsi­suuntaisesti rautatieasemalta Hämeen­puistoon ja ylittää Tammer­kosken
Hämeensiltaa pitkin. Hämeen­kadun suuntainen on myös keskusta-alueen pisin katu,
Rautatien­kadulta Pyynikille ulottuva Satakunnankatu, joka ylittää Tammer­kosken
Satakunnan siltaa pitkin. Tampereen Keskustori sijaitsee Tammer­kosken
länsi­rannalla lähellä Hämeensiltaa. Tampereen liikenteellisenä keski­pisteenä
pidetään Kalevassa, Liisankallion kaupungin­osassa sijaitsevaa
Itsenäisyydenkadun, Teiskontien ja Kalevan puistotien risteystä.

Tammerkosken seutu sai pysyvää asutusta noin 600-luvulla, jolloin lännestä
tulleet uudisraivaajat asettuivat Takahuhdin viljelyspaikoille. Tampereen seudun
asutushistoria keskittyy Messukylän ja Pirkkalan pitäjiin, joiden yksittäisiä
taloja sijaitsi kaupungin myöhemmällä alueella jo keskiajalla. Nykyisen
Tampereen alueella oli keskiajalla noin 200 taloa.

Erik Edner ehdotti valtiopäivillä 1771–1772 kaupungin perustamista
Tammerkoskelle. Kustaa III perusti Tampereen 1. lokakuuta 1779. Tampere sijaitsi
syrjäisellä takamalla, ja sen asukkaat olivat maanviljelijöitä. Tammerkoski
virtasi vielä lähes vapaana, mutta kuningas uskoi, että sen avulla kaupunki
voisi menestyä ja tuoda kruunulle verotuloja. Tampereelle annetiin
vapaakaupungin oikeudet. Kuka tahansa saisi muuttaa kaupunkiin ja toimia
haluamassaan ammatissa. Maata kaupungissa ei kuitenkaan saanut viljellä.
Toimeentulo hankittiinkin kaupasta ja käsityöstä, sillä tehtaita ei vielä ollut.

Vaikka yritäminen oli vapaata ja Tampereella oli merkittäviä tullietuja,
teollistuminen oli hidasta. Suomi liitettiin Venäjään 1809, jolloin Tampereella
oli edelleen alle tuhat asukasta.

Skotlantilainen James Finlayson perusti Tampereelle vuonna 1820 tehtaan, jonka
alkuperäisenä tarkoituksena oli tuottaa kehruukoneita. Finlayson ei saanut
koneitaan kaupaksi, minkä takia tehdas siirtyi puuvillan kehräämiseen. Finlayson
myi tehtaansa 1836 pietarilaisille liikemiehille, mistä alkoi teollistumisen
kasvu.

Tampere oli vielä 1800-luvun alkupuolella väljästi rakennettu maalaiskylä. Sen
maamerkiksi rakennettiin 1824 Charles Bassin suunnittelema Vanha kirkko.
Keskusta sai nykyisen rakenteensa, kun Carl Ludvig Engelin suunnittelema
empiretyylinen asemakaava hyväksyttiin.

Puuvillatehdas työllisti Tampereella 1850-luvulla jo 2 000 ihmistä, ja vuoden
1856 kaupungissa oli 4 000 asukasta. Teollisuus alkoi vähitellen myös
monipuolistua, ja Finlaysonin rinnalle kaupunkiin tulivat Tampellan konepaja ja
pellavatehdas, Frenckellin paperitehdas ja Tampereen verkatehdas. Finlaysonin
kutomossa otettiin vuonna 1882 käyttöön Suomen ensimmäinen sähkövalo.

Tampereen väkiluku ja pinta-ala kasvoivat nopeasti 1800-luvun lopulla.
Asukasluku kasvoi vuosien 1870 ja 1900 aikana 7 000:sta 36 000:een. Tampereen
talouden nousukausi näkyi myös monien näyttävien kerrostalojen rakentamisessa.
Asukasluvun kasvun takia Tampereeseen liitettiin uusia alueita. Pispalan
rakentamista vauhditti myös Tampere–Pori-radan valmistuminen 1893.

Tampereesta kasvoi huomattava taloudellinen ja polititinen keskus, ja
kaupunkilaiset olivat 1900-luvun alussa huomattavan aktiviisia muun muassa
raittius-, herätys- ja naisliikkeesä.

Suomen itsenäistymisen jälkeen syttyneen sisällissodan aikana Tampereella
käytiin keväällä 1918 sodan ratkaisutaisteluita. Sisällissodan aikana Tampere
oli punaisten hallinnassa. Valkoisten lähestyessä kaupunkia Tampere muuttui
sekasortoiseksi sotilasleiriksi. Kaksiviikkoa kestäneissä valtaustaistelussa
noin 2 000 ihmistä menetti kotinsa. Kyttälä ja Tammela kärsivät taistelussa
eniten.

Vaikka itsenäistynyt Suomi menetti Venäjän markkinansa, Tampere säilyi
tekstiiliteollisuuskeskuksena. Finlayson, Pellavatehdas ja Suomen Trikoo olivat
Pohjoismaiden suurimpia. Lisäksi kaupunkiin siirrettiin 1930-luvun lopulla
Valtion lentokonetehdas ja kaupunkiin perustettiin Klingendahlin villatehdas,
Tampereen kutomateollisuus ja Pyynikin panimo. Samalla kaupungin ympärille
syntyi useita esikaupunkialueita.

Tärkeänä teollisuuskaupunkina Tampere joutui talvisodan aikana useaan otteeseen
Neuvostoliiton ilmavoimien pommihyökkäysten kohteeksi, mutta jatkosodan aikana
kaupunkia ei pommitettu kertaakaan.

Sotakorvaustuotteiden valmistus edisti Tampereen metalliteollisuutta, mikä veti
kaupunkiin paljon työikäistä väestöä. Voimakkaan väestönkasvun myötä uusia
asuinalueita rakennettiin varsinkin Tammerkosken itäpuolelle. Messukylä
liitettiin Tampereeseen 1947 ja Lielahti 1950. Kaleva ja Kissanmaa rakennettiin
1950–1960-luvuilla. Sadantuhannen asukkaan raja ohitettiin vuonna 1950.

Tampereesta alettiin 1960-luvulla rakentaa modernia teollisuuskaupunkia.
Autoliikenteen lisääntyessä rakennettiin moottoritie etelään ja keskustan
ohikulkuteitä. Väkiluvussa Tampere ohitti Turun Suomen toiseksi suurimpana
kaupunkina. Asuinrakentamisen painopiste siirtyi länteen ja etelään. Vuosina
1965–1975 Tampereelle piti rakentaa asunnot noin 30 000 uudelle asukkaalle.
Lähiöitä rakennettiin eri puolelle kaupunkia, esimerkiksi Hervantaa alettiin
rakentaa 1973.

Tampereesta tuli korkeakoulukaupunki, kun Yhteiskunnallinen korkeakoulu siirtyi
Helsingistä Tampereelle vuonna 1960 ja muuttui Tampereen yliopistoksi vuonna
1966.

Tampereen pinta-ala nelinkertaistui 1960- ja 1970-luvuilla, kun Aitolahden ja
Teiskon kunnat liitettiin siihen.

Tampereen keskustan ”savupiipputeollisuus” alkoi autioitua 1980–1990-luvuilla,
kun eurooppalainen teollisuustuotanto alkoi siirtyä halpatuotantomaihin tai
kaupunkien reuna-alueille. Tampereella rakennemuutoksesta selviydyttiin
suhteellisen hyvin, kun kaupunki alkoi panostaa korkean teknologian tuotteisiin.
Merkittävä avaus oli vuonna 1986 Tampereen teknillisen korkeakoulun viereen
rakennettu Hermian tiedepuisto. Siellä toimi myös Nokian tutkimus- ja
tuotekehitysyksikkö.

Tampere on kasvanut edelleen 2000-luvulla, ja kaupunki rikkoi 200 000 asukkaan
rajan vuonna 2003.

Vuoden 2007 alusta Tampere siirtyi uuden kuntalain sallimaan malliin, jossa
kaupunkia johtavat pormestari ja neljä apulaispormestaria. Pormestari ei ole
virkasuhteessa kuntaan vaan hän on luottamushenkilö. Pormestari toimii
kaupunginhallituksen puheenjohtajana ja johtaa kunnan toimintaa. Pormestarin
tehtävät on määritelty kaupunginhallituksen johtosäännöissä. Koska pormestari ja
apulaispormestarit ovat luottamushenkilöitä, valtuusto voi heidät erottaa, jos
he menettävät enemmistön luottamuksen. Ensimmäisen kaksivuotiskauden ajan
pormestarina toimi 2007–2012 kokoomusta edustava Timo P. Nieminen. Vuonna 2013
pormestariksi valittiin saman puolueen Anna-Kaisa Ikonen.

Hallinnossa ja palveluissa Tampere käyttää niin sanottua
tilaaja–tuottaja-mallia, jossa palvelun järjestämisvastuu ja tuottaminen ovat
eriytetty. Tampereella on kuusi tilaajalautakuntaa: lasten ja nuorten
palvelujen, sivistys- ja elämänlaatupalvelujen, terveyttä ja toimintakykyä
edistävien palvelujen ja ikäihmisten palvelujen lautakunnat,
yhdyskuntalautakunta ja osaamis- ja elinkeinolautakunta. Tilaajalautakuntia
johtavat apulaispormestarit, ja ne tilaavat palvelut kuntalaisille
hyvinvointipalveluilta, yhdyskuntatuotannolta, ulkoisilta liikelaitoksilta,
sisäisiltä liikelaitoksilta ja palvelukeskuksilta. Tuottajat ovat
pääsääntöisesti edelleen kaupungin omia organisaatiota.

Tampereen kaupunginvaltuustossa on 67 jäsentä. Valtuuston puheenjohtaja vuosina
2013–2016 on Sanna Marin (sd). Valtuuston suurimmat puolueet ovat Kokoomus ja
SDP. Kokoomus ja RKP muodostavat yhteisen valtuustoryhmän. 11-jäseninen
kaupunginhallitus kokoontuu viikoittain, ja se johtaa kaupungin hallintoa,
valmistelee kaupunginvaltuustossa käsiteltävät asiat, huolehtii valtuuston
päätösten täytäntöönpanosta, valvoo kaupungin etua ja edustaa kaupunkia.

Suomen ensimmäinen Lasten parlamentti perustettiin Tampereelle vuonna 2005.
Tampereella toimii vuodesta 1998 myös nuorisovaltuusto, aikaisemmalta nimeltään
nuorisofoorumi.

Tampereen kaupunginjohtajan virka perustettiin vuonna 1929.
Pormestarijärjestelmä tuli käyttöön vuodesta 2007 alkaen.

Tampereen taloudellinen tulos oli vuonna 2015 Suomen suurten kaupunkien heikoin.
Vuonna 2016 tilikausi jäi 18,8 miljoonaa tappiolliseksi. Kaupungin taloudessa
suurimmat tulot tulevat veroista ja valtionosuuksista. Kaupunki sai vuonna 2015
kunnallisverotuloja 761 miljoonaa euroa. Lisäksi 61,4 miljoonaa tuli
yhteisöveroista ja 64,0 miljoonaa kiinteistöveroista. Verotulot eivät ole
kasvaneet 2010-luvulla oletetusti, vaikka kaupungin asukasluku onkin kasvanut.
Tähän on vaikuttanut korkea työttömyys.

Tampereen seudulla talouselämän painopiste on siirtynyt teollisuudesta
palveluihin. Tampereen työpaikoista palvelutoimialat kattavat yli 70 prosenttia.
Teollisuuden osuus työpaikoista on alle 20 prosenttia, ja maa-, riista- ja
metsätaloudessa oli vuoden 2012 lopussa vain 355 työpaikkaa. Vuonna 2014
Pirkanmaan suurimmat työllistäjät olivat Kesko, Pirkanmaan Osuuskauppa,
Aamulehteä julkeiseva Alma Media ja Posti. Aiemmin suurimpien työllistäjien
listalla kärjessä olleet Metso Tampere ja Nokia Solutions & Networks olivat
pudonneet monta sijaa alaspäin.

Tampereella oli vuoden 2010 lopussa yli 116 000 työpaikkaa. Työntekijöistä 34,5
prosenttia käy Tampereella muilta paikkakunnilta. Tampereen työläisistä
puolestaan 15,6 prosenttia kävi töissä ulkopaikkakunnilla. Tammikuussa 2016
Tampereen työttömyysaste oli 18,9 prosenttia; se oli korkein kuuden suurimman
kaupungin joukosta. Yli vuoden työttömänä olleiden määrä kasvoi 28 prosentilla
vuonna 2015, myös nuorisotyöttömyys kasvoi 8 prosenttia. Rakennetyöttömyys on
kasvanut yhtäjaksoisesti vuodesta 2012 lähtien. Korkea työttömyys johtuu
erityisesti tietotekniikkayritysten ja perinteisen teollisuuden
rakennemuutoksesta sekä työttömien muuttamisesta lähialueilta.

Tampereen yliopiston johtamiskorkeakoulun Tutkimus- ja koulutuskeskus Synergosin
tekemän tutkimuksen mukaan matkailun kokonaisvaikutus Tampereen seutukunnassa
oli vuonna 2012 yli 909 miljoonaa euroa. Matkailu toi lisäksi alueelle 4 805
henkilötyövuotta. Tampereen suurin yksittäinen vetonaula oli Särkänniemen
elämyspuisto, jonka tuo Tampereelle vuosittain yli 235 000 yöpyjää ja yli 19,6
miljoonaa euroa kunnan talouteen.

Vuonna 2015 Tampereen hotelleissa yövyttiin 1 021 151 kertaa. Määrä ylitti
edellisen ennätysvuoden yli 20 000 yöpymisellä. Tampere oli hotelliyöpymisten
määrässä Helsingin jälkeen Suomen toiseksi suosituin kaupunki. Vapaa-ajan
matkailun osuus yöpymisistä oli 55,4 prosenttia ja ammattiin liittyvän matkailun
43,2 prosenttia. Kaikkien yli 20 huonetta käsittävien majoitusliikkeiden
käyttöaste oli 57,0 prosenttia, kun koko maan majoitusliikkeiden käyttöaste oli
48,3 prosenttia.

Tampereen kaupunkiliikenteessä matkoista tehdään noin 60 prosenttia autolla.
Tamperelaiset omistavat vuoden 2011 lopussa 98 000 autoa, mikä on 15,7
prosenttia enemmän kuin vuonna 2005. Autojen määrän kasvu on lisännyt myös
Tampereen liikennemääriä pääteillä ja -kaduilla.

Tampereella on pyritty 2010-luvulla panostamaan kevyen liikenteen sujuvuuteen.
Sen ansiosta kaupunki sai vuonna 2013 Vuoden pyöräilykunta -tittelin. Vuonna
2015 tehdyn kyselytutkimuksen mukaan sekä pyöräilyn että kävelyn houkuttelevuus
oli kasvanut vuosien 2014 ja 2015 aikana.

Tampereen kaupunki vastaa joukkoliikenteen viranomaisena Tampereen lisäksi
Kangasalan, Lempäälän, Nokian, Oriveden, Pirkkalan, Vesilahden ja Ylöjärven
alueella. Vuonna 2013 sisäisestä joukkoliikenteestä vastasi 71-prosenttisesti
liikennelaitos Tampereen Kaupunkiliikenne. Bussiliikenteen lisäksi Tampereella
on raitiotie on kehitysvaiheessa. Tampereen kaupungivaltuusto päätti
marraskuussa sen rakentamisesta. Ensimmäisen vaiheen rakennustyöt alkavat vuonna
2017. Lähijunaliikettä yritetään parantaa liikennejärjestelmän toimivuutta ja
palvelutasoa lisäämällä, sekä panostamalla lippujärjestelmään ja liikennöintiin.
Kaupungissa toimi myös johdinautoliikenne vuosina 1948–1976.

Tampere sijaitsee liikenteellisesti keskeisessä paikassa eteläistä Suomea ja
sieltä on lyhyt matka moniin muihin kaupunkeihin. Keskustaan ohittaa Tampereen
kehätie, joka käyttää muun muassa valtatietä 3 ja 9. Keskustan merkittävimpiä
sisääntuloväyliä ovat ovat Paasikiventie (kantatie 65), Nokian moottoritie
(valtatie 12), Teiskontie (valtatie 12) ja Valtatien 3 jatke (yhdystie 3495).
Valtatie 3:sta pitkin kulkee Helsinkiin Suomen pisin moottoritie. Tampereella on
myös Suomen ainoa nelitasoinen eritasoliittymä Lakalaivassa 3-tien ja 9-tien
risteyksessä.

Tampereelta pääsee junalla kaikkiin pääilmansuuntiin. Tampere onkin yksi Suomen
vilkkaimmista rautatieliikenteen keskuksista, ja sieltä on suora junayhteys
useimpiin Suomen kaupunkeihin ja matka-ajat ovat lyhyitä keskeisen sijainnin
ansiosta. Tampereen asemalle saapuu ja sieltä lähtee päivittäin noin 150 junaa,
joissa on vuosittain 8 miljoonaa matkustajaa.

Tampereen lentoliikennettä palvelee kansainvälinen Tampere-Pirkkalan lentoasema.
Finavian matkustajamäärätilastossa se oli 357 082 matkustajalla vuonna 2015
Suomen neljänneksi vilkkain lentoasema. Lentoasemalta lennetään kesäkaudella
yhdeksää, talvella neljää ulkomaan reittiä. Matkustajamäärät putosivat
edellisvuodesta yli 13 prosenttia.

Tampereen Energiantuotanto, joka kuuluu Tampereen Sähkölaitos -konserniin,
tuotti vuonna 2013 sähköä 1 254 GWh ja kaukolämpöä 2 184 GWh. Naistenlahden
voimalaitoksen kaksi yksikköä tuottivat yhteensä noin 65 prosenttia ja Lielahden
voimalaitos noin 30 prosenttia sähköntuotannosta. Kaukolämmöntuotannossa
Naistenlahden voimalaitosyksiköiden osuus oli 57 prosenttia ja Lielahden
voimalaitoksen 23 prosenttia. Tampereen kymmenen lämpökeskuksen osuus oli
puolestaan 21 prosenttia.

Maakaasun osuus energiantuotannossa oli vuonna 2013 noin 65 prosenttia. Puun ja
turpeen osuus oli noin 17 prosenttia. Lisäksi käytettiin vesivoimaa ja öljyä.

Energiantuotannosta syntyvät päästöt ovat 2000-luvulla pienentyneet, mikä johtuu
uusiutuvien tuotantomuotojen kasvusta ja Naistenlahden laitoksen
modernisoinnista. Hiilidioksidipäästöjä syntyi vuonna 2013 noin 669 000 tonnia
ja rikkidioksidipäästöjäå 297 tonnia.

Tampereen talousvedestä 66,5 prosenttia on pintavettä ja 33,5 prosenttia
pohjavettä. Talouskäyttöön vedestä ohjattiin 58 prosenttia ja teollisuuskäytöön
13 prosenttia. Tampereen Vesi hoitaa Tampereen lisäksi vettä Pirkkalaan. Lähes
kaikki pintavesi tulee Roineesta. Sen lisäksi Tampereen Vedellä on neljä
pintavesilaitosta Näsijärvessä ja viisi pohjavedenottamoa.

Tampereen Vesi vastaa 96-prosenttisesti Tampereen, Kangasalan, Pirkkalan ja
Ylöjärven jätevesistä. Tampereella puhdistettiin 2012 yhteensä 31,9 miljoonaa
kuutiometriä jätevettä. Viinikanlahden puhdistamossa käsitellään yli 75
prosenttia jätevesistä.

Tampereen Vedellä on viisi vesitornia ja ylävesisäiliö. Kaupissa on vanha ja
uusi vesitorni. Muut vesitornit ovat Hervannan vesitorni, Peltolammin vesitorni
ja Tesoman vesitorni. Lisäksi Pyynikinharjulla on ylävesisäiliö.

Pirkanmaan Jätehuolto hoitaa Tampereen jätehuollosta. Sillä on
jätteenkäsittelylaitokset Nokian Koukkujärvellä ja Tampereen Tarastenjärvellä.

Tampereen väkiluku oli Tilastokeskuksen ennakkotietojen mukaan heinäkuussa 2016
228 173. Tampereen keskustaajamassa oli vuonna 2014 kaikkiaan 325 025 asukasta.
Tampereen kaupunkiseudun lasketaan käsittävän Tampereen lisäksi Nokian,
Ylöjärven, Oriveden, Lempäälän, Pirkkalan ja Vesilahden. Se on Pääkaupunkiseudun
jälkeen Suomen toiseksi suurin kaupunkiseutu.

Tampereen väestöraketneessa näkyy kaupungin asema opiskelupaikkakuntana, sillä
nuorten aikuisten määrä on selvästi suurempi kuin seutukunnan muissa kunnissa.
Väestöllinen huoltosuhde oli vuoden 2012 lopulla 45. Väestöstä yli 65-vuotiaita
oli noin 17,3 prosenttia. Naisia väestöstä on hieman yli puolet, kuten koko
maassa. Väestö on melko koulutettua, ja kaksi kolmasosaa yli 15-vuotiaista on
suorittanut peruskoulun jälkeisiä tutkintoja.

Tampere on Suomen suurin yksikielisesti suomenkielinen kunta. Ruotsinkielisiä
asui vuonna 2013 Tampereella 1 172. Ruotsinkieliset olivat vasta kolmanneksi
suurin kieliryhmä, sillä venäjää puhuvia oli 2 647. Näiden lisäksi yli tuhat
ihmistä puhui vuonna 2013 arabiaa ja persiaa. Ulkomaan kansalaisia vuonna 2013
asui Tampereella 9 122. Suurimmat kansalaisuusryhmä olivat venäläiset,
virolaiset, afganistanilaiset, kiinalaiset ja irakilaiset. Kaikkiaan
ulkomaalaisia oli 4,1 prosenttia ja vieraskielisiä 6,1 prosenttia Tampereen
asukasluvusta. Vieraskielisiä oli vähemmän kuin muissa Suomen suurissa
kaupungiessa, Helsingissä, Espoossa, Vantaalla, Oulussa ja Turussa.

Tampereella oli vuoden 2012 lopussa 125 067 asuntoa. Niistä kerrostaloja oli
72,8, omakotitaloja 14,5, rivitaloja 10,5 ja muita asuinrakennuksia 2,3
prosenttia. Asuntokanta oli kasvanut 2000-luvun alusta noin 23 500 asunnolla.

Asumisväljyys on kasvanut pitkän aikaa, vaikka kasvu käytännössä pysähtyi vuoden
2008 jälkeen. Keskimääräinen asumistila oli vuoden 2012 lopussa noin 36,8
neliömetriä asukasta kohden, kun se vuonna 1970 oli noin 19,2 neliömetriä ja
vuonna 1990 noin 31,8 neliömetriä. Keskimäärin asunnon asukasluku oli vuonna
2012 noin 1,8 asukasta.

Kuntaliitto teetti 2000-luvun alussa Suomen kaupungit kattavan
ilmapiiritutkimuksen, jossa Tampereella todettiin ilmenevän kokoonsa nähden
vähän sosiaalista pahoinvointia. Taloustutkimuksen suorittamassa
muuttohalukkuuskyselyssä Tampere sijoittui ensimmäiseksi vuonna 2014, samoin
vuonna 2016. Saman yrityksen imagotutkimuksessa vuonna 2014 Tampere sijoittui
neljänneksi. Tampere sijoittui toiseksi vuonna 2014 tehdyssä Kuntabarometrissa.

Kaupungin ylläpitämiä peruskouluja Tampereella on yhteensä 38. Niistä 22 on
alakouluja, 7 yläkouluja ja 9 yhtenäiskouluja, joissa on luokat 1–9. Näiden
lisäksi Tampereella perusopetusta järkestävät valtion ylläpitämä opettajien
harjoittelukoulu normaalikoulu, Rudolf Steiner -koulu, Svenska samskolan ja
Tampereen kristillinen koulu.

Lukiokoulutusta järjestää Tampereella järjestävät kuusi kaupungin päivälukiota
ja yksi aikuislukio. Näiden lisäksi on viisi muiden tahojen ylläpitämiä
lukioita. Kaupungin lukioissa on paikka noin 3 200 päivälukion opppilaalle.

Tampereen kaupunki ylläpitää Tampereen seudun ammattiopistoa Tredua, jossa on
noin 8 000 nuorisoasteen opiskelijaa, noin 8 000 aikuisopiskelijaa ja 3 600
oppisopimusopiskelijaa. Tredu syntyi, kun Tampereen Tampereen ammattiopisto ja
Pirkanmaan koulutuskonserni yhdistyivät vuoden 2013 alusta. Tampereen toinen
merkittävä ammatillinen oppilaitos on Tampereen Aikuiskoulutuskeskus TAKK. Se
antaa ammatillista perus-, jatko- ja täydennyskoulutusta. Näiden lisäksi
ammatillista koulutusta tarjoavat muun muassa Ahlmanin ammattiopisto, Kiipulan
ammattiopisto, Ammattiopisto Luovi, Tampereen konservatorio, Tampereen
palvelualan ammattiopisto ja Varalan urheiluopisto.

Tampere on yliopistokaupunki, ja kaupungissa toimivat Tampereen yliopisto ja
Tampereen teknillinen yliopisto sekä avointa koulutusta tarjoava Tampereen
kesäyliopisto. Tampereen yliopisto perustettiin 1960, kun Yhteiskunnallinen
korkeakoulu siirtyi Helsingistä Tampereelle. Tampereen teknillinen korkeakoulu
sai alkunsa 1965, kun sinne syntyi Teknillisen korkeakoulun sivukorkeakoulu.
Tampereen teknillinen korkeakoulu itsenäistyi 1972 ja muutti myöhemmin nimensä
Tampereen teknilliseksi yliopistoksi.

Tampereen ammattikorkeakoulussa on vuosittain noin 5 500 oppilasta, ja sieltä
valmistuu muun muassa insinöörejä, medianomeja, kuvataiteilijoita ja
tradenomeja. Se aloitti toimintansa 1996. Lisäksi kaupungissa on
poliisiammattikorkeakoulu, jonka valtio sijoitti Tampereelle vuonna 1974.

Tampereella on useita uskonnollisia yhteistöjä. Suurin niistä on
evankelis-luterilainen Tampereen seurakuntayhtymä. Siihen kuuluu viisi
seurakuntaa, Tampereen eteläinen seurakunta, Harjun seurakunta, Messukylän
seurakunta, Tampereen tuomiokirkkoseurakunta ja Tampereen ruotsalainen
seurakunta (Tammerfors svenska församling)

Evankelis-luterilaisen seurakuntayhtymän lisäksi Tampereella on toimintaa
katolisella seurakunnalla, ortodoksisella seurakunnalla, Suomen vapaakirkolla,
Tampereen helluntaiseurakunnalla, Suomen Metodistikirkolla, Suomen
Adventtikirkolla ja Suomen Baptistiyhdyskunnalla. Lisäksi Tampereella toimivat
muun muassa Jehovan todistajien yhteisö ja Tampereen islamin yhdyskunta.

Paikannimeä Tampere on yleensä pidetty lainana skandinaavisista kielistä
(muinaisruotsin damber ’pato’). Viimeaikaisessa kielentutkimuksessa tätä
etymologiaa on kuitenkin alettu pitää epätyydyttävänä, koska kosken nimi on
hyvin vanha ja alueella on asunut aikaisemmin saamelaisia eikä ruotsalaisia.
Saamelaista alkuperää on esitetty jo 1900-luvun alussa, kun A. V. Koskimies
ehdotti, että sana Tammerkoski olisi voinut lainautua saamen kielen
(pohjoissaamen) sanasta dabbal ’koskessa sijaitseva suvantokohta’. 2010-luvulla
tätä etymologiaa ovat kannattaneet Pauli Rahkonen ja Mikko Heikkilä. Heidän
mukaansa sana Tampere juontuisi myöhäiskantasaamen rekonstruoidusta esimuodosta
tḙmpḙl.

Kansan suussa Tampere tunnetaan yleisesti lempinimellä Manse. Nimen etymologia
on Tampereen vahvassa teollisuusperinteessä, assosiaatiossa Manchesterin
teollisuuskaupunkiin Englannissa. Leikillinen nimitys Suomen Manchester
tunnettiin jo 1900-luvun alussa. Kuitenkaan Tampereen murteessa ei käytetä
erityisemmin nimeä ”Manse”.

Tampereella on rakennuksia monelta arkkitehtuurin tyylikaudelta. Keskiaikaista
rakennuskulttuuria edustaa vain Messukylän kivikirkko. 1800-luvun alun
uusklassismia edustaa puolestaan Vanha kirkko ja sen kellotapuli.
Uusklassismista irtautuneita uusgoottilaisia rakennuksia Tampereella ovat
Messukylän uusi kirkko ja Aleksanterin kirkko ja uusrenessanssisia rakennuksia
ovat Hatanpään kartano, Raatihuone, Ruuskasentalo ja Näsilinna.
Kansallisromanttinen muotokieli näkyy Tampereella Commercentalossa, Tirkkosen
talossa, Palanderin talossa, Tampereen tuomiokirkossa, keskuspaloasemassa ja
Kansallispankintalossa.

Jugendin jälkeinen klassismi oli pitkälti pohjoismaista, ja sen aikana
Tampereella rakennettiin muun muassa Vanha kirjastotalo, hotelli Tammer,
Tuulensuun talo ja Viinikan kirkko. Funktionalismin noustua 1930-luvulla
vallitsevaksi tyylisuunnaksi Tampereella rakennettiin muun muassa rautatieasema,
Tempon talo, linja-autoasema ja Kaupin sairaala. Sotien jälkeisen ajan
tyylisuunnalle ei ole yhtä hyväksyttyä nimitystä, mutta jälleenrakennuskauden
keskeisiä edustajia ovat Suomen Pankin talo, Amurinlinnan kortteli ja Pyynikin
uimahalli. Modernistisen kauden rationalistia rakennuksia edustavat Tampereen
yliopisto, keskussairaala, Sampola, kauppaoppilaitos, Ratinan stadion ja Kalevan
kirkko. Tämän jälkeen monimuotoista modernismia edustavat muun muassa
pääkirjasto Metso, Hervannan toimintakeskus, Tampere-talo, yliopiston laajennus
ja Nokian toimitalo Hatanpäällä.

Tampereella järjestetään vuosittain useita kulttuuritapahtumia. Kesäkuukausien
aikana Tampereella järjestetään Tampere Guitar Festival, Tampereen sävel,
Tammerkosken sillalla, Tammerfest, Tampereen flamencoviikot, Kukkaisviikot,
Tampereen teatterikesä, Blockfest. Tampereen musiikkijuhlat järjestää yhtye- ja
kuorolauluun keskittyvän Tampereen sävelen lisäksi nykyjazzin Tampere Jazz
Happeningia ja kahden vuoden välein järjestettävää Tampere Biennalea, joka
keskittyy uuteen suomalaiseen konserttimusiikkiin. Vuodesta 1995 järjestetty
Tammerfest on useampipäiväinen kaupunkifestivaali, jonka aikana on
ulkoilmakonsertteja ja klubikeikkoja. Blockfest on puolestaan Pohjoismaiden
suurin hip hop -tapahtuma.

Tampereen teatterikesän perustivat Tampereen teatterit ja Tampereen kaupunki
vuonna 1968, ja se on Pohjoismaiden vanhin teatterialan ammattifestivaali.
Tanssivirtaa on puolestaan nykytanssifestivaali. Pispalan Sottiisi on vuodesta
1970 järjestetty kansantanssifestivaali, joka järjestetään parillisina vuosina.
Sottiisiin liittyvät myös parittomina vuosina järjestettänä nykykansantanssin ja
-musiikin koulutus- ja konserttitapahtuma Tanssimania ja Ruotsin-laivalla
järjestettävä kansanmusiikki ja -tanssitapahtuma Folklandia.

Tampereen elokuvajuhlat saivat alkunsa Tampereen lyhytelokuvapäivistä 1969.
Seuraavana vuonna perustettiin Pohjoismaiden ensimmäinen elokuvafestivaali
Tampereen elokuvajuhlat. Sen yhteydessä on sekä kansainvälinen että kotimainen
lyhytelokuvakilpailu.

Kukkaisviikkojen aikana Tampereella on erilaista ohjelmaa Keskustorilla. Sen
alkuperäinen idea vuonna 1984 perustettaessa oli monipuolistaa Tampereen
kesäohjelmaa. Valoviikot ovat puolestaan järjestetty jo vuodesta 1966. Ne kestää
lokakuusta tammikuulle, ja niiden aikana Tampereen keskustan kauppakatujen ylle
ripustetaan erilaisia valokuvioita. Kaksipäiväiset kalamarkkinat tuovat
Laukontorille kahdesti vuodessa 40 000 – 50 000 kävijää. Ne järjestetään
keväällä vappuna ja syksyllä Tampereen päivän yhteydessä.

Tampere-talo toimii konserttien ja konferenssien pitopaikkana. Esimerkiksi
Tampereen kaupunginorkesteri eli Tampere Filharmonia konsertoi Tampere-talossa.
Tampere-talon kävijämäärältään suurin tapahtuma on vuosittain järjestettävä
roolipeli- ja animetapahtuma Tracon.

Tampereella toimii useita teattereita sekä Tampereen ooppera.
Ammattilaisteattereita Tampereella on yhteensä kymmenen. Suurimmat teatterit
ovat Tampereen Teatteri ja Tampereen Työväen Teatteri. Tampereen Työväen
Teatteri aloitti vuonna 1901 ja Tampereen Teatteri 1904. Ne ovat Suomen
vanhimpia taidelaitoksia. Tampereen Teatterin pitkäaikaisimpia johtajia ovat
olleet Eino Salmelainen ja Rauli Lehtonen ja Tampereen Työväen Teatterin Kosti
Elo, Eino Salmelainen ja Lasse Pöysti. Tampereen Työväenteatteri oli vuonna 2015
kävijämäärältään Suomen neljänneksi ja Tampereen Teatteri Suomen kuudenneksi
suoistuin teatteri. Tampereen komediateatteri puolestaan on suurimpia
pienteattereita.

Tampereen muut ammattiteatterit Teatteri Siperia, ravintolateatteri
Musiikkiteatteri Palatsi, taiteellisista kokeiluistaan tunnettu Teatteri
Telakka, vuodesta 1955 toiminut Pyynikin kesäteatteri, lasten- ja nuorten
näytelmiin erikoistunut Ahaa Teatteri, nukketeatteri Teatteri Mukamas ja
Tanssiteatteri MD.

Tampere on Suomen mittakaavassa merkittävä museokaupunki, ja esimerkiksi
museologi Janne Vilkuna pitää Tamperetta Suomen parhaana museokaupunkina. Vuonna
1996 perustettua Museokeskus Vapriikkia hän pitää koko Suomen museoalan
lippulaivana. Vapriikissa on useita näyttelytiloja ja museoita, ja se oli
museokeskuksena Suomen ensimmäinen laatuaan. Vapriikin omien näyttelyiden
lisäksi siellä pitää majaansa myös Tampereen Kivimuseo, Postimuseo, Suomen
jääkiekkomuseo, Mediamuseo Rupriikki ja Suomen pelimuseo. Vapriikin lisäksi
Tampereen kaupungin ylläpitämiä museoita ja gallerioita ovat Amurin
työläismuseokortteli, Galleria Emil, Nottbeckien suvun historiaan keskittyvä
Museo Milavida, Tampere-taloon vuonna 2017 siirtyvä Muumimuseo, Sara Hildénin
taidemuseo ja Tampereen taidemuseo, jolla on Suomen toiseksi suurin
taidekokoelma.

Vuoden 2013 museotilastojen mukaan Museokeskus Vapriikki oli Suomen toiseksi
suosituin museo Ateneumin taidemuseon jälkeen. Vapriikissa oli tuolloin 188 527
kävijää. Vuonna 2015 Vapriikkiin tehtiin 101 284 vierailua, ja se oli vasta
kahdeksanneksi suosituin museo. Tampereen taidemuseossa oli 62 359 kävijää,
Työväenmuseo Werstaassa 44 684 kävijää, Poliisimuseossa 26 101 kävijää ja Sara
Hildénin taidemuseossa 24 470 kävijää.

Tamperelainen kirjallisuus nousi tunnetuksi toisen maailmansodan jälkeen
perustetun Mäkelän piirin myötä. Vuosina 1946–1954 toiminut kirjailijaryhmä
kerääntyi kirjastonhoitaja Mikko Mäkelän ympärille. Sen keskeisimpiä
kirjailijoita olivat Väinö Linna, Lauri Viita, Mirkka Rekola, Harri Kaasalainen,
Ilpo Kaukovalta ja Jaakko Syrjä. Kirjallisuuden tutkija Yrjö Varpion mukaan
ryhmän jäseniä yhdisti romanttinen kirjallisuuskäsitys, jossa pyrittiin myös
osaltaan hakeutuun sodan ja sen jälkeisen ajna ankeudesta. Lisäksi muun muassa
Minna Canth on syntynyt Tampereella ja Anni Polvan lapsuuden maisemiin on tehty
Tiina-kirjoihin liittyvä kävelyreitti. Monilla muillakin nuortenkirjailijoilla
on yhteyksiä Tampereeseen.

Suurisuuntaisimmin Tamperetta on kirjallisuudessa kuvannut Tampere-trilogiassaan
vuosina 1971–1973 Eila Pennanen. Muita Tamperetta kuvanneita kirjailijoita ovat
Anneli Toijala, Erkki Lepokorpi, Hannu Aho, Raija Oranen, Olli Jalonen, muusikko
Juice Leskinen ja dekkarikirjailijat Seppo Jokinen ja Wexi Korhonen. P. A.
Manninen on katsellut Tamperetta kauhufantasian näkökulmasta Kapteeni Kuolio
-sarjakuvissaan.

Tampereen rockkulttuuri alkoi kukoistaa 1970-luvulla, jolloin syntyi monia uusia
yhtyeitä. Niiden tyyliään kutsutaan nimellä manserock. Manageri Epe Heleniuksen
mukaan nimitys keksittiin Helsingissä ja oli alun perin ”haukkumasana
suomenkieliselle junttirockille”, mutta sai menestyksen myötä ylimääräistä
hohtoa. 1970-luvulla pinnalle nousivat muun muassa Juice Leskinen, Mikko
Alatalo, Virtanen, Kaseva, Nolo et Rähjä, Tabula Rasa, Alwari Tuohitorvi,
Popeda, Eppu Normaali, Kari Peitsamo ja Kontra. Lisäksi punkin menestys
1970-luvun jälkipuoliskolla synnytti Tampereelle Poko Records -levy-yhtiön ja
uuden aallon yhtyeet Sensuuri, Kollaa kestää ja Karanteeni. 2000-luvulla Tampere
on ollut tunnettu hip hop -musiikista mutta myös esimerkiksi glam rock -yhtye
Negativen ansiosta.

Tampereella on vahvaa mediakaupunki, sillä siellä sijaitsevassa Tohlopin
televisiokeskuksessa on 1970-luvulta lähtien toiminut valtakunnallinen Yle TV2
-televisiokanava ja esimerkiksi suomalainen radiotoiminta sai alkunsa
Tampereella, kun Arvi Hauvonen perusti 1923 ensimmäisen yleisradioaseman.

Yle TV2 -kanavan juuret ovat Tamvisiossa, joka siirtyi Yleisradiolle 1964.
Kakkoskanava on ollut merkittävä vaikuttaja Tampereella, ja kaupungissa onkin
kuvattu useita tunnettuja televisio-ohjelmia ja -sarjoja.

Tampereella ilmestyvä Aamulehti oli vuonna 2014 Helsingin Sanomien ja
Ilta-Sanomien jälkeen levikiltään Suomen kolmanneksi suurin sanomalehti. Lehden
levikki oli 106 842. Lisäksi Tampereella ilmestyy muun muassa ilmaiseksi
jaettava kaupunkilehti Tamperelainen.

Tampereen paikallinen erikoisruoka on mustaksimakkaraksi kutsuttu verimakkara.
Nimitys mustamakkara on peräisin 1950- ja 1960-luvun taitteesta, ja lopullisesti
se vakiintui 1980-luvulla. Sitä ennen Tampereella myytiin ”kuumaa sian
verimakkaraa”. Mustanmakkaran ohella Tampereen toinen perinneruoka on rievä,
joka on reiätön ja litteähkö ohrasta makunsa saava hiivaleipä. Tampereelle rievä
tuli 1850-luvulla. Järvensivun kaupunginosan useiden leipomoiden ansiosta
aluetta alettiin kutsua rieväkyläksi, joka laajeni pian viittaamaan koko
Tampereeseen.

Tampereen grillien erikoisuus on tataarien perinneruokaan pohjautuva pärämäts.
Se on karjalanpiirakkaa muistuttava piiras, jonka sisällä on maustettua
jauhelihaa. Tampereella se kehitettiin Linkosuon leipomossa. Tampereen
uusimmaksi perinneruoaksi on puolestaan kehittynyt kanansiivet. Suomessa
myytävistä kanansiivistä Pirkanmaalla syödäänkin lähes puolet.

Tamperetta on kutsuttu suomalaisen jääkiekkoilun mekaksi ja kehdoksi.
Kaupungissa sai alkunsa 1926 Suomen jääkiekkotoiminta ja sinne rakennettiin 1956
Suomen ensimmäinen tekojäärata (Koulukadun kenttä) ja 1965 ensimmäinen jäähalli
(Tampereen jäähalli). Ilves ja Tappara ovat voittaneet molemmat 16 mestaruutta,
kun Tapparan edeltäjän TBK:n mestaruudet lasketaan mukaan. Näiden lisäksi Koovee
ja Tampereen Palloilijat ovat voittaneet yhden mestaruuden. Jääkiekon
pääsarjassa on ollut mukana kaksi tamperelaisjoukkuetta joka kerta vuodesta
1943.

Jääkiekon lisäksi Tampereen tunnetuimpia urheilulajeja ovat jalkapallo,
yleisurheilu, lentopallo, paini ja nyrkkeily. Jalkapallossa tamperelaisia
Suomenmestareita ovat Tampere United, Ilves-Kissat, Ilves ja Tampereen
Pallo-Veikot. Lentopallossa mestaruuksia ovat voittaneet Isku-Volley ja
Järvensivun Kisa. Koripallossa Tampereen Pyrinnöllä on kolme Suomenmestaruutta.

Suurimpia Tampereella järjestettäviä urheilutapahtumia ovat tenniksen Tampere
Open, koripallon Delfin Basket, nyrkkeilyn Tammer-turnaus, kansainvälinen
souturegatta ja Pirkan kierrokseen liittyvät tapahtumat. Tampereella on
järjestetty Vuoden 2009 Euroopan nuorten olympiafestivaalien kesäkisat, painin
EM-kilpailut vuosina 1987, 2008 ja judon Euroopan-mestaruuskilpailut 2006.

Ensimmäiset yleisurheilun Suomen-mestaruuskisat Kalevan kisat pidettiin
Tampereella 1907. Kaiken kaikkiaan kaupunki on isännöinyt Kalevan kisoja 13
kertaa, viimeksi vuonna 2008. Tampere isännöi vuonna 2016 yleisurheilun
Suomi–Ruotsi-maaottelua. Kyseessä on samalla ensimmäinen kerta, kun maaottelu
järjestetään Suomessa muualla kuin Helsingissä.

Tampereella pelattiin Helsingin olympialaisten jalkapallo-otteluita. Tampere
haki itse vuoden 1976 talviolympialaisten kisaisännyyttä, mutta jäi
valintaäänestyksessä kolmanneksi.

Tampereella on runsaasti ulkoiluun sopivia alueita ja reittejä, palloilu- ja
urheilukenttiä, uimarantoja, luistelukenttiä ja lumisina talvina runsas
latuverkosto. Sisäliikuntaan on seuroilla mahdollisuus varata vuoroja muun
muassa Tampereen Messu- ja Urheilukeskukseen, jäähalleihin, Nääshalliin,
Tampereen stadionille Ratinaan, Tesoman palloiluhalliin, Hervannan
vapaa-aikakeskukseen ja moneen muuhun sisäliikuntatilaan. Neljä uimahallia ja
Nääshalli ovat myös yksittäisten kuntoilijoiden käytettävissä.

Lisäksi Tampereella on kaksi kehitysyhteistyöperustaista ”ystäväkaupunkia”,
Mwanza Tansaniassa ja León Nicaraguassa.



https://fi.wikipedia.org/wiki/Salatut_el%C3%A4m%C3%A4t

Salatut elämät (puhekielessä Salkkarit) on FremantleMedia Finland Oy:n tuottama
suomalainen draama- ja saippuasarja, jota esittää MTV3-kanava. Sarjan kuvaukset
alkoivat maanantaina 16. marraskuuta 1998 ja sen ensimmäinen osa nähtiin
MTV3:lla maanantaina 25. tammikuuta 1999.

Alun perin sarjaa suunniteltiin tehtävän 540 jaksoa alkuvuoteen 2002 asti, mutta
sopimusta on jatkettu sen jälkeen useita kertoja. Elokuussa 2014 julkistettiin
tieto, että Salatut elämät jatkuu vielä ainakin kevään 2018 loppuun asti.

MTV3-kanavalla vuosina 1996–1998 esitetyn Ihmeidentekijät-sarjan jälkeen kanava
halusi uuden joka arkipäivä lähetettävän sarjan. Sarjan konseptin kehitti
Salattujen elämien alusta asti sen vastaavana tuottajana ja MTV:n
draamapäällikkönä työskentelevä Sarita Harma. Sarja on yksi MTV3:n kalleimmista
hankkeista urheiluohjelmien rinnalla. Sarjan on usein väitetty perustuvan
australialaisen Neighbours-saippuasarjan ohjelmaformaattiin, mutta sarjan
tuottajan mukaan tämä tieto on virheellinen.

Suurin osa sarjan tapahtumista sijoittuu kuvitteelliselle Pihlajakadulle, joka
sarjassa sijaitsee Helsingin Ullanlinnassa. Salatuille elämille ominaista on
kohtauksien välissä esitettävät maisemakuvat Helsingistä sekä lopussa siniseksi
(kausilla 2001–2002, 2002–2003 keltaiseksi) muuttuva cliffhanger, joka jää usein
jännittävään tilanteeseen.

Salattujen elämien alkaessa oli sarjaan palkattu lähes 20 näyttelijää, joista on
nykyisin jäljellä enää viisi. Heistä ainoastaan Ismo Laitelaa esittävä Esko
Kovero on ollut sarjassa poistumatta kertaakaan. Pete Lattun esittämä Kalle
Laitela palasi sarjaan kevään 2012 viimeisessä jaksossa oltuaan sarjasta pois
kymmenen vuotta. Maija-Liisa Peuhun näyttelemä Ulla Taalasmaa palasi sarjaan
toistamiseen syksyllä 2013. Sami Uotilan esittämä Aki Nikkinen palasi sarjaan 12
vuoden tauon jälkeen syksyllä 2014. Lisäksi ensimmäisellä kaudella sarjaan
tullut hahmo Kari Taalasmaa (Tommi Taurula) palasi sarjaan keväällä 2015. Sarjan
pitkäkestoisimman naisroolin tehnyt Anu Palevaara (Jenni Vainio) poistui
sarjasta maaliskuussa 2013, kun hänen esittämä Jenni joutui vahingossa Seppo
Taalasmaata uhanneen tappajan ampumaksi. Myös pitkään Seppo Taalasmaan roolissa
esiintynyt Jarmo Koski poistui sarjasta lokakuussa 2013 esitetyssä jaksossa.

Sarjan alkaessa tammikuussa 1999 MTV3 mainosti uutta ohjelmaa lauseella ”Kuinka
hyvin tunnet naapurisi? Mitä naapurisi tietää sinusta? Jokaisella on jokin
salaisuus. Unelma. Pelko. Rakkaus. Romanssi. Tragedia.”

Syksyllä 2009 sarjaa alettiin kuvata uusilla kameroilla, jolloin vanha
4:3-kuvasuhde (lomitettu) vaihtui uuteen 16:9-kuvasuhteeseen (progressiivinen).
Lisäksi uudet kamerat kuvaavat kaiken materiaalin HD:nä, eli teräväpiirtona.
Ensimmäinen 16:9-muotoinen jakso esitettiin 25. tammikuuta 2010.

Talonmies Seppo Taalasmaan ja hänen vaimonsa Ullan pyynnöstä poliisi on tullut
tutkimaan, miksi Tyyne Puustinen ei avaa ovea. Hänet löydetään asunnostaan
kuolleena, ja poliisi ryhtyy selvittämään kuolinsyytä.

Aki Nikkinen ja Markus Ekholm ovat etsineet pitkään sopivaa liiketilaa
kahvilalleen ja löytävät lopulta sopivan. Katja Vainio lupautuu
sisustussuunnittelijaksi. Katjan sisko ja kämppäkaveri Jenni on tuonut kotiinsa
herrasmies Toni Veijalaisen. Jenni saa kirjeen, jossa kerrotaan, että hänet on
erotettu koulusta jatkuvien poissaolojen vuoksi. Samalla myös tuet loppuvat,
joten Jenni pyytää Tonia heidän alivuokralaisekseen.

Jukka Salin ja hänen uusi vaimonsa Hanna palaavat Kanariansaarilta kotiin.
Kotona heidät ottavat vastaan juuri armeijasta päässyt Aleksi, perheen
keskimmäinen lapsi Saku sekä perheen kuopus Silja. Hanna ja Jukka paljastavat
lapsille avioituneensa matkan aikana. Saku ja Aleksi ovat iloisia Hannan
muutosta heidän luokseen, mutta Silja ei ota uutista hyvin, eikä asiaa auta se,
että Silja saa kuulla Aleksin tietäneen avioliittoaikeista.

Salinien naapurissa asuu Ismo Laitela, joka on leskeksi jäänyt kahden
teini-ikäisen lapsen, Miian ja Kallen yksinhuoltaja. Ismo työskentelee
kauppiaana Ismon valinta -nimisessä kioskimaisessa kaupassa. Juristi Laura
Kiviranta asustaa yksin vannoutuneena sinkkuna.

Salatut elämät on kerännyt paljon huomiota käsitellessään avoimesti monia
vaikeita ongelmia, kuten huumeita, alkoholismia, uusioperheen sisäisiä
seksisuhteita, raiskaamista, viiltelyä, perheväkivaltaa, varastamista, rasismia,
insestiä, teiniraskauksia, aborttia, lapsettomuutta, peliriippuvuutta, syöpää,
epilepsiaa, kehitysvammaisuutta, psykopatiaa, syömishäiriöitä, narsistista
persoonallisuushäiriötä, koulukiusaamista, HIV:tä, psykoottisuutta ja
itsemurhaa.

Saippuasarjoille ominaiseen tapaan myös Salatuissa elämissä on käsitelty
pettämistä ja kolmiodraamoja.

Salatuista elämistä on tehty myös erikoisjaksoja, joissa ollaan vierailtu
kulissien takana, ollut oma (sarjan omasta juonesta irrallinen) tarinansa tai
ollut johonkin tiettyyn hahmoon tai tapahtumaan keskittyvä jakso.

Ohjelmassa nähdään sarjasta poistettuja kohtauksia sekä henkilöhaastatteluja.
Haastattelijana toimii sarjassa Aleksia näytellyt Tuomas Kytömäki.

Pihlajakadun väki viettää joulua Ylläksellä. Jaksossa nähdään myös poistuneita
henkilöitä, esimerkiksi Pete Latun esittämä Kalle.

Kolme päivää ennen kauden 2005–2006 alkua nähdyssä erikoisjaksossa kerrottiin
sarjan tekemisestä sekä nähtiin näyttelijöiden ja muiden tekijöiden
haastatteluja. Juontajana toimi Annikaa sarjassa esittänyt Emmi Parviainen.
Jaksossa näytettiin myös hieman uutta tunnaria sekä paljastuksia alkavasta
kaudesta.

Seppo Taalasmaa nukahtaa sohvalleen ja näkee unen, jossa pihlajakatulaiset
päättävät yhdessä esittää William Shakespearen näytelmän Kesäyön unelma. Sepon
unessa tapahtuu outoja asioita eläinhahmoisten näyttelijöiden vauhdittaessa
Elinan viidakkoaiheisia juhlia.

Salatut elämät 10 v on Salattujen elämien 10-vuotisen taipaleen kunnaksi tehty
juhlaohjelma, joka kuvattiin 15. joulukuuta 2008. Ohjelman kuvauksiin pääsi
mukaan 82 arvonnassa voittanutta sarjan fania, jotka ovat jaksossa
studioyleisönä. Jaksossa Ismo ja Seppo isännöivät talk-show’ta, jossa
muistellaan menneitä. Studioemäntänä toimii Jenni. Ohjelmassa vierailee sarjasta
poistuneita henkilöitä, kuten Aki Nikkinen, Kalle Laitela ja Jukka Salin.
Musiikista vastaa Karin ja Panun ”Pihlajakadun Big Band”. Ohjelmassa nähdään
myös pätkiä vanhoista jaksoista. Ohjelman toinen osa oli viikon katsotuin
ohjelma 862 000 katsojallaan.

Marianna Kurki muistelee menneisyyttään tiedottomuuden rajamailla ja jaksossa
selviää millaiset asiat ovat Mariannan käytöksen taustalla.

Juhlajaksossa Sebastian muistelee elämäänsä ja entisiä naisystäviään terapeutin
vastaanotolla ja ihmettelee, miksi hän ihastuu hulluihin naisiin.

Erikoisjaksossa selvitetään sosiaalityöntekijä Moilasen asunnossa tapahtunutta
ampumavälikohtausta ja sen seurauksia, rikkoen sarjalle ominaista aikajanaa.
Jakson alkaessa Kalle Laitela saapuu ilmoittamaan huolestuneille Sebastianille,
Ismolle, Ullalle, Gunnarille ja Karille, että henkilö, jota hän on leikannut, on
huonossa kunnossa. Tämän jälkeen nähdään tapahtumat kuusi tuntia ennen jakson
alussa nähtyä kohtausta. Myöhemmin selviää ampumavälikohtauksen uhrin olleen
Lari Väänänen, ja jakson lopussa nähdään, kuinka joku laskee toistaiseksi
tuntemattoman henkilön haudalle ruusun, viiden viikon päästä
ampumavälikohtauksesta. Henkilö paljastui lopulta Eliakseksi.

Salattujen elämien tuottajan Marko Äijön mukaan sarjan kaikkien aikojen suurinta
kohua herättänyt jakso nähtiin 2000-luvun alkupuolella, kun Pete Latun esittämä
Kalle Laitela suuteli toista miestä. Äijön mukaan jaksosta faksattiin palautetta
yli 40 metriä.

Erityisen suuren kohun aiheutti myös 1. kesäkuuta 2009 esitetty kauden
päätösjakso, jossa nähtiin Paulan elävältä hautaaminen sekä Kentaurin räjähdys.
Kanavalle tuli jaksosta yli sata palautetta ja keskustelupalstoilla käytiin
kiivasta keskustelua. Iltapäivälehdissä oli jakson esittämisen jälkeisinä
päivinä paljon juttuja päätösjakson tapahtumista ja lisäksi kuvitteellisen
Kentauri-ravintolan edustalle Helsingin Pietarinkadulle kerrottiin ilmestyneen
hautakynttilöitä. Lisäksi esimerkiksi silloinen viestintäministeri Suvi Lindén
kertoi olevansa järkyttynyt jakson sisällöstä, vaikkei jaksoa ollut nähnytkään.
Mediassa kritisoitiin erityisesti sitä, oliko jakso sopiva lasten katsottavaksi.
Sarjan esityskanavasta vastattiin kohuun sanomalla lasten tv:n katselun olevan
vanhempien vastuulla. Viestintävirasto lähetti heinäkuussa 2009 tiedotteen,
jossa mainittiin, että jakson esitysajassa ei ole rikottu lasten kehitykselle
haitallisten ohjelmien lähettämistä koskevia säännöksiä.

Mediassa herätti keskustelua myös 29. elokuuta 2011 esitetty syyskauden
avausjakso Pihlajakadun haikaralla on pahat mielessä, jossa mystinen henkilö
vaihtoi Isabella Holmin ja Cindy Rintalan vastasyntyneet vauvat keskenään.
Mediassa jaksoa kuvailtiin ”todelliseksi sokkijaksoksi” ja ”ennennäkemättömän
rajuksi”.

Syksyllä 2011 otsikoihin nousi jälleen kohu, kun nettiin vuoti ennakkoon kahden
viikon jaksot. Ulkomaalaisiin tiedostojenjakopalveluihin ladatut jaksot
poistettiin pian tapahtuneen jälkeen, ja MTV3 ilmoitti ryhtyvänsä raskaisiin
toimenpiteisiin saadakseen krakkerit vastuuseen teoistaan. MTV3 harkitsi
tekevänsä asiasta rikosilmoituksen, mutta myöhemmin selvisi, että jaksot
pääsivät vuotamaan kanavan itse tekemän virheen vuoksi.

28. helmikuuta 2012 Iltalehti uutisoi verkkosivuillaan samana päivänä esitetyn
jakson järkyttäneen katsojia, sillä jakson lopussa Isabella joutui
raiskausyrityksen kohteeksi. Myöhemmin myös Ilta-Sanomat uutisoi samasta
aiheesta sivuillaan.

Ilta-Sanomat uutisoi 29. toukokuuta 2012 14-vuotiaan pojan löytäneen Salattujen
elämien viiden tulevan jakson käsikirjoitukset helsinkiläisestä puistosta. 250
sivuisen ja noin sadan kohtauksen käsikirjoitus paljasti löytäjälleen muun
muassa erään vanhan, jo sarjasta poistuneen, näyttelijän palaavan sarjaan.

Iltalehti uutisoi isosti verkkosivuillaan 23. marraskuuta 2012 esitetyn jakson
Kallen rakkauden meri värjäytyy mustaksi jälkeen, kuinka jakson päätteeksi
Valtterin raiskaamaksi joutuneen Kallen kohtalo järkytti sarjan katsojia. Sarjan
tuottaja Marko Äijön mukaan aihe oli tärkeä, sillä usein miehiin kohdistuvasta
väkivallasta vaietaan.

24.2.2016 nousi kohu, kun sarjassa kuolleen Miia Laitelan uutisoitiin palaavan
sarjaan. Tapausta pidettiin mauttomana, kunnes selvisi, että kyseessä olikin
Miian näköinen henkilö. Asia keräsi huomattavasti kommentointia, esimerkiksi
Ilta-Sanomien sivuilla.

Salatuista elämistä on tehty tähän mennessä kahdeksan sarjan omasta juonesta
irrallista internetissä esitettyä minisarjaa. Sarjasta on tehty myös joulukuussa
2012 ensi-iltansa saanut elokuva, jonka jatko-osa sai ensi-iltansa joulukuussa
2014.

Ensimmäinen Salatuista elämistä tehty spin-off-sarja on nimeltään Romeo & Rafael
Desperados. Sarjassa seurattiin Romeo (es. Constantinos Mavromichalis) ja Rafael
Aron (es. Sami Ristiniemi) pakomatkaa. Veljeksillä oli paljon rahaa, mutta ne
hupenivat heidän joutuessaan pikkurikollisten huijaamiksi.

Sarja kuvattiin kesän 2008 aikana. Sen ensimmäinen osa julkaistiin 18. elokuuta
2008 eli samana päivänä, kuin Salatut elämät palasi kesätauolta.

Toinen Salatuista elämistä tehty spin-off-sarja on nimeltään Lillukanvarsia.
Romeo & Rafael Desperados -sarjan mukaisesti myös tämä sarja julkaistiin
ainoastaan internetissä MTV3:n Katsomo-palvelussa. Sarja julkaistiin internetiin
Salattujen elämien joulutauon aikana vuodenvaihteessa 2010–2011. Ensimmäinen osa
julkaistiin 27. joulukuuta 2010 ja viimeinen, sarjan kymmenes osa 7. tammikuuta
2011.

Lillukanvarsia-sarjan pääosassa ovat sarjan roolihahmot Jenni Vainio (es. Anu
Palevaara) ja Cindy Rintala (es. Mia Ehrnrooth), jotka haluavat perustaa oman
meikkibisneksen.

Kolmas Salatuista elämistä tehty spin-off-sarja on nimeltään Tuuliranta. Sarja
julkaistiin MTV3:n Katsomo-palvelussa Salattujen elämien joulutauon aikana
vuodenvaihteessa 2011–2012. Sarja esitettiin kokonaisuudessaan MTV3-kanavalla 2.
syyskuuta 2012.

Kymmenosaisen sarjan pääosissa näyttelevät Sara ja Mikko Parikka, Venla Savikuja
ja Markku Pulli.

MTV3 ilmoitti huhtikuussa 2012, että Salatut elämät -sarjaan perustuva
kauhuelokuva on tuotannossa. Työnimellä Ei maata näkyvissä aiemmin tunnetun
Nightmare – painajainen merellä -elokuvan ovat käsikirjoittaneet Tiina Tanskanen
ja Teemu Salonen, ja sen ohjasi Marko Äijö. Elokuva kuvattiin kesäkuussa 2012,
ja sen ensi-ilta oli 5. joulukuuta 2012.

Elokuvan pääosaa näyttelee Sara Parikka, ja muissa rooleissa nähdään Mikko
Parikka, Venla Savikuja, Markku Pulli, Tero Tiittanen, Sara Lohiniva, Patrik
Borodavkin, Sampsa Tuomala sekä Karoliina Blackburn. Elokuvassa Parikan esittämä
Peppi joutuu kohtaamaan laivamatkalla menneisyytensä haamuja, jotka liittyvät
huumekuolemaan, jossa Peppi oli osallisena.

Elokuva sai innoituksensa Salattujen elämien spin-off-sarjasta Tuuliranta.
MTV3:n mukaan Salatut elämät -aiheinen elokuva oli ollut jo pidemmän aikaa
suunnitteilla, mutta sopivaa konseptia elokuvalle ei aiemmin keksitty. Elokuvan
kokonaisbudjetti oli noin puoli miljoonaa euroa, ja Suomen elokuvasäätiö kattaa
siitä 200 000 euroa. Elokuva on pääasiassa nuorille suunnattu, ja se on
kielletty alle 12-vuotiailta.

Neljäs Salatuista elämistä tehty spin-off-sarja on nimeltään Young Man, Cash
Man. 20-osainen nettisarja julkaistiin MTV3:n Katsomo-palvelussa kesällä 2013.
Sarjan pääosassa on Emil Hallbergin esittämä Onni ”Tale” Taalasmaa, joka pääsee
hotellin vloggaajaksi.

Viides nettiin Salatuista elämistä tehty spin-off-sarja on nimeltään Young Girl,
Dream Girl. 20-osainen nettisarja julkaistiin MTV:n Katsomo-palvelussa kesällä
2014. Sarjan päähenkilönä on Rosa Rusasen esittämä Iida Mustonen, joka joutuu
ystävineen kokemaan ahdistavia tapahtumia Jannen (es. Hemmo Karja) perheen
luksushuvilalla.

Toinen sarjaan perustuva elokuva on nimeltään Nightmare 2 – Painajainen jatkuu.
Elokuva kuvattiin kesällä 2014. ja se sai ensi-iltansa 3. joulukuuta 2014.
Elokuvassa sen henkilöhahmot joutuvat eristyksiin saarelle. Elokuvan pääosissa
näyttelevät Sara Parikka, Tero Tiittanen, Mikko Parikka, Hemmo Karja, Emil
Hallberg sekä Tommi Taurula.

Kuudes nettiin Salatuista elämistä tehty spin-off-sarja on nimeltään Satula.
Sarja julkaistiin MTV:n Katsomo-palvelussa kesällä 2015. Sarjan pääosissa
näyttelevät Hemmo Karja (Janne), Emil Hallberg (Tale) sekä Jasmin Voutilainen
(Aino).

Sarjassa Ulla (Maija-Liisa Peuhu) on lähettänyt Jannen ja Talen auttamaan
serkkuaan pieneen maalaiskylään. Retken alussa joku kuitenkin yrittää
vahingoittaa heitä. Maalaiskylässä he tapaavat outojen asukkaiden lisäksi myös
Aino Kaukovaaran.

Salatut elämät -sarjan seitsemäs spin-off-sarja on nimeltään Bikineitä ja
timantteja. Sarja julkaistiin MTV:n Katsomo-palvelussa kesällä 2016. Sarjan
pääosissa näyttelevät Johanna Puhakka (Alissa Nikkinen), Kerttu Rissanen (Sanni
Pohjonen) sekä Pinja Kanon (Iida Mustonen). 16 sarjan fania valittiin kuvaamaan
sarjan kuvauksista materiaalia Salattujen elämien YouTube-kanavalle.

Kahdeksannessa spin-offissa pääosissa ovat Monika Lindeman (Linda), Irina Vartia
(Monica), Tiia Elg (Eva) sekä Nora Rinne (Camilla). Sarjassa naisnelikko viettää
Lindan polttareita ja joutuvat seuraavana päivänä kertaamaan yhdessä
edellisillan tapahtumia.

Sarjan tunnusmusiikkina on toiminut sen alusta alkaen Åsa Schmalenbachin
säveltämä ja Jörgen Ringqvistin sanoittama ”Jag vill” -kappale, jonka Jiri
Nikkinen suomensi Anna Hanskille hänen vuonna 1999 julkaistulle Minä tahdon
sinut -albumille nimellä ”Tunteisiin”.

Alkutunnus on ollut sarjan alusta täysin instrumentaali. Alkuperäinen
tunnusmusiikki oli käytössä vuosina 1999-2001. Syksyllä 2001 tunnus vaihdettiin
uuteen versioon. Syksyllä 2004 aiemmin kitaralla soitettu tunnus vaihdettiin
elektroniseen versioon. Syksyllä 2007 tunnusmusiikkia uudistettiin jälleen
hieman, vaikka se pysyikin pääosin samana. Sarjan 15-vuotisjuhlan kunniaksi
keväällä 2014 sarjan alkuperäinen tunnusmusiikki palasi sarjan tunnuskappaleeksi
ja korvasi jo lähes 10 vuotta tunnuksessa olleen musiikin. Samalla viisi vuotta
käytössä olleet tunnusteema ja logo vaihtuivat uusiin.

Alkuperäinen, Anna Hanskin laulama tunnus oli käytössä vuosina 1999–2001.
Musiikista käytettiin kahta eri versiota; toisessa versiossa loppumusiikki alkoi
ensimmäisestä (Oon yksi muista...) ja toisessa versiossa toisesta (Mä seison
sillalla...) säkeistöstä. Lopputunnuksen tausta oli ruskea ja ennen
lopputekstejä jakso päättyi siniseen cliffhangeriin. Syksystä 2001 vuoden 2004
kevääseen tunnuksen esitti Jore Marjaranta. Syksyllä 2001 lopputunnuksen tausta
ja cliffhanger olivat molemmat keltaisia. Syksyllä 2003 muutettiin sekä
cliffhanger että tunnuksen taustaväri kummatkin sinisiksi. Syksyllä 2004
lopputunnus vaihdettiin alkutunnuksen tapaan elektronisen musiikin versioon.

Ensimmäisen kerran sitten syksyn 2004 lopputunnusmusiikkia uudistettiin keväällä
2011, kun edellisessä tunnuksessa olleet kuiskaten lauletut ”tunteisiin” sekä
”joo ja niin” korvattiin trumpetin äänellä. Silti lopputunnusmusiikki pysyi
saman pituisena, kuin se oli aikaisemmin lyhennetty.

Salattujen elämien sisäkohtaukset kuvataan Helsingin Konalassa vanhaan
koulurakennukseen rakennetussa studiossa. Vuoden 2014 loppuun asti
ulkokohtaukset kuvattiin pääosin Ullanlinnan Huvilakadulla, joka esittää
sarjassa Pihlajakatua. Alkuvuodesta 2015 FremantleMedia päätti vuokrasopimuksen
Huvilakadun taloyhtiön kanssa ja sarjan ulkokuvaukset ovat siirtyneet pääosin
lähemmäksi Konalan studiota, muun muassa Munkkiniemeen. Muutoksen syynä oli muun
muassa Helsingin lisääntyneet liikennemäärät. Tuotanto myös pystyy tekemään
kohtaukset paremmin, kun suurin osa ajasta ei mene kuvauspaikalle ajamiseen.
Ulkokuvauksia on tehty myös muualla Helsingissä sekä muun muassa Karkkilassa,
Kirkkonummella, Tampereella, Lapissa ja Kanariansaarilla. Syksyllä 2009
kuvausryhmä vieraili Vilnassa. Syksyllä 2012 sarjaa käytiin kuvaamassa
Lontoossa.

Yhtä viiden jakson kokonaisuutta kuvataan seitsemän päivää. Jaksot kuvataan
keskimäärin neljä kuukautta ennen niiden esittämistä. Maanantai on
harjoittelupäivä. Vuosina 1998–2009 sarjan studiokohtaukset kuvattiin
monikameratekniikalla kolmella kameralla. Syksyllä 2009 uusitun kameratekniikan
myötä studiokohtaukset siirryttiin kuvaamaan pääosin yhdellä kameralla. Studion
ulkopuoliset kohtaukset on kuvattu alusta alkaen yhdellä kameralla.

Sarjan tuotanto työllisti kokopäiväisesti vuonna 2014 noin 110 ihmistä. Sarjassa
on vieraillut lähes 6000 avustajaa.

Sarjan musiikin sävellyksestä vastasi vuosina 1999–2014 säveltäjä Vesa Mäkinen.
Marraskuussa 2014 sarjassa siirryttiin käyttämään ruotsalaisen Epidemic Soundin
katalogimusiikkia.

Salattuja elämiä on esitetty MTV3-kanavalla prime time -esitysajassa, eli kello
19.30–20.00 sen alusta saakka. Kauden 2001–2002 aloitusjakso Laura kohtaa uhan
alkoi poikkeuksellisesti jo kello 19.15 ja oli kestoltaan tunnin mittainen.
Syksyllä 2003 esitettiin kauden 2003–2004 ensimmäinen ja toinen jakso eli Elina
pelkää itseään ja Aleksi tekee miehen teon samana päivänä putkeen. Sarjaa
esitetään maanantaista perjantaihin, tosin kevätkauden 2006 alusta kevätkauden
2007 loppuun jaksoja esitettiin vain neljänä päivänä viikossa maanantaista
torstaihin. 29. huhtikuuta 2013 alkaen sarjaa esitettiin maanantaista torstaihin
kauden loppuun saakka. Myös keväällä 2014 jaksoja esitettiin 12. toukokuuta
alkaen vain maanantaista torstaihin.

Uusintoja on esitetty myös AVA-kanavalla, jossa sarjan edellisen päivän jakso
esitettiin uusintana iltaseitsemältä eli juuri ennen kuin uuden jakson
esittäminen alkoi MTV3:lla. Tammikuusta 2013 AVA:n uusintojen esitysaikaa
aikaistettiin kello 17:ään.

Sarjan kesäuusinnat alkoivat 19. toukokuuta 2003, ja kesän 2003 aikana nähtiin
jaksot 1–150. Seuraavana kesänä uusittiin jaksot 151–300. Kesällä 2005
esitettiin jaksot 301–450. Kun aikaisempina kesinä oli uusinnat esitetty
iltaisin, siirtyivät uusinnat kesällä 2006 arkiaamuihin, jolloin esitettiin
kolme jaksoa päivässä. Kesän aikana esitettiin jaksot 451–600, jotka esitettiin
ensimmäisen kerran 31. elokuuta 2001 – 15. huhtikuuta 2002. Myös kesällä 2007
uusinnat esitettiin aamuisin.

Kesällä 2008 esitysaikaa muutettiin siten, että jaksoja esitettiin iltapäivisin
kolme jaksoa päivässä sekä viimeisellä uusintaviikolla myös viikonloppuna.
Kesällä 2008 esitetyt jaksot olivat tuotantokaudelta 2003–2004. Uusinnat
päättyivät kyseisen kauden viimeiseen jaksoon Viesti menneisyydestä tyrmää
Sepon. Uusintakierros jatkui 1. kesäkuuta 2009 ja se päättyi 21. elokuuta 2009.
Esitysajankohta oli edellisen kesän tapaan iltapäivällä. Kesän 2009 aikana
esitettiin kokonaisuudessaan tuotantokausi 2004–2005 ja uusintakierros päättyi
kauden 2005–2006 jaksoon 1097: Laura taistelee ollakseen tasa-arvoinen. Kesällä
2010 esitettiin loppuun kausi 2005–2006. Uusintakierros päättyi kauden 2006–2007
jaksoon 1259. Kesällä 2011 esitettiin uusintana alun perin kausilla 2006-2007 ja
2007-2008 esitetyt jaksot 1260–1423. Jaksoja esitettiin iltapäivisin 2–3 jaksoa
joka arkipäivä. Lisäksi kesällä esitettiin uusintana erikoisjakso Seppo Goes
Shakespeare.

Kesällä 2012 esitettiin uusintana jaksot 1424–1588, jotka esitettiin ensimmäisen
kerran vuosina 2007–2008.. Kesällä 2013 esitettiin uusintana jaksot 1589–1753,
jotka ovat alun perin vuosilta 2008–2009.

Kesällä 2014 uusintoja esitettiin alkaen jaksosta 1766, jolloin jaksot 1754–1765
jätettiin televisiosta uusimatta. Uusintojen ensimmäisellä esitysviikolla
jaksoja lähetettiin yksi jakso maanantaista perjantaihin. Toisesta viikosta
alkaen uusintoja esitettiin kolme jaksoa arkisin ja kaksi jaksoa lauantaisin.
Kesän viimeinen uusittava jakso oli järjestysnumeroltaan 1905. Kesällä 2015
uusintoina lähetetään kolme jaksoa arkipäivisin sekä kaksi jaksoa lauantaisin.
Ensimmäinen uusittava jakso oli järjestysnumeroltaan 1945, jolloin jaksot
1906–1944 jätettiin uusimatta televisiossa, mutta ennen kesäuusintojen alkua
kyseiset jaksot olivat katsottavissa MTV Katsomossa. Kesän 2015 viimeinen
uusittava jakso oli järjestysnumeroltaan 2131, joka esitettiin televisiossa
ensimmäisen kerran syksyllä 2011. Kesällä 2016 esitettiin uusintana jaksot
2132-2313, jotka esitettiin ensimmäisen kerran vuosina 2011-2012. Uusintoja
esitettiin arkipäivisin kolme jaksoa ja viikonloppuisin kaksi jaksoa.

2000-luvun alussa Salatut elämät oli todella suuressa suosiossa. Sarja nousi
heti alkuaikoina katsotuimpien ohjelmien joukkoon. Sarjan kaikkien aikojen
katsotuin jakso (osa 390) Kalle tekee päätöksen armeijan suhteen esitettiin 26.
helmikuuta 2001, jolloin sarjalla oli 1 360 000 katsojaa.

Vuonna 2002 Salatut elämät ylsi vuoden katsotuimpien ohjelmien TOP10-listan
sijalle 9. Kyseisenä vuonna sarjan katsotuin jakso keräsi 1 308 000 katsojaa.

Digiaikaan siirryttäessä Salattujen elämien katsojaluvut laskivat hieman, sillä
kanavien määrä lisääntyi ja samalla ohjelmatarjonta suureni. Sarja teki
digikauden katsojaennätyksensä 18. helmikuuta 2008, jolloin sarjalla oli
1 027 001 katsojaa. Helmikuussa 2008 esitetty jakso (osa 1501) Eeron piinaaja
saa kasvot oli koko vuoden kymmenenneksi katsotuin ohjelma. Yli kymmenen vuoden
esittämisen jälkeenkin Salatut elämät on yksi Suomen suosituimmista
televisiosarjoista ja usein viikon katsotuimmalla jaksollaan katsojatilastojen
ykkönen.

Tuotantokaudella 2008–2009 Salattujen elämien katsojaluvut olivat korkeimmillaan
1 043 000 katsojaa ja matalimmillaan 484 000 katsojaa. Syksyllä 2008 sarjalla
oli keskimäärin 793 200 katsojaa ja koko kaudella 2008–2009 keskimäärin 820 000
katsojaa. Elokuussa 2009 sarja teki jälleen uuden digikauden
katsojaennätyksensä, kun 24. elokuuta 2009 esitetty syyskauden avausjakso
Kaikkien elämä ei jatku keräsi keskimäärin 1 063 000 katsojaa. Vastaavasti
syksyllä 2009 katsojia on ollut matalimmillaan 647 000. Syyskaudella 2009
sarjalla oli keskimäärin hieman yli 870 000 katsojaa jaksoa kohden.
Kevätkaudella sarjan katsojaluvut olivat 900 000 katsojan molemmin puolin. Luvut
olivat korkeimmillaan tammikuussa 2010, jolloin ylitettiin miljoonan katsojan
luvut. Luvut kuitenkin vähenivät kauden loppua kohden, sillä kevään päätösjaksoa
seurasi enää 681 000 katsojaa. Kauden 2010–2011 avausjakso keräsi keskimäärin
819 000 katsojaa eli huomattavasti vähemmän kuin edellisen kauden avausjakso.

Esityskaudella 2014-2015 Salatut elämät -sarjan jaksojen keskikatsojamäärä oli
840 000 (180 jaksoa, sis. ensiesitys, uusinnat, 7 vrk tallennekatselu ja MTV
Katsomo). Sarjaa seurasi MTV3-kanavalta vuoden 2015 aikana kaikkiaan yli 4,2
miljoonaa suomalaista (81 %). Jaksojen yhteenlasketut katsojaluvut (ensiesitys,
ajassa siirretty katselu, uusinnat, MTV Katsomo) saavuttavat kuitenkin edelleen
yli 1 000 000 katsojaa jaksoa kohden.

Salatuista elämistä on julkaistu monia erilaisia oheismateriaaleja. Alla
lueteltujen tuotteiden lisäksi sarjasta on julkaistu muun muassa vuosikalenteri,
koru, sormus, magneettisetti, kangaskassi sekä erilaisia
tekstiilinäköistuotteita.

Romaanien lisäksi on julkaistu keittokirja, jossa sarjan näyttelijät kertovat
lempireseptejään sekä sarjan teosta kertova päiväkirjan muotoon kirjoitettu
kirja. Elokuussa 2009 julkaistiin Aki Ryynäsen kirjoittama kirja, jossa
kerrotaan näyttelijä Sara Säkkisen valitsemisesta roolihahmonsa Peppi Puolakan
rooliin ja näyttelemisestä sarjassa.

Sarjasta on tehty myös Tacticin lanseeraama lautapeli vuonna 2009, jossa
pelaajan tulee tietää mahdollisimman paljon sarjan hahmoista ja tapahtumista.

Sarjaa aloitettiin julkaisemaan loppuvuodesta 2011 40–50 jakson DVD-bokseissa.
Neljä ensimmäistä boksia sisälsi jaksot 1–180, jotka olivat esitetty alun perin
vuonna 1999. Toukokuusta 2013 lähtien DVD:illä on julkaistu jaksoja, jotka ovat
esitetty televisiossa vuodesta 2009 alkaen, koska sarjan alkupään jaksojen
DVD-julkaisu ei ole saanut kaikkien tarvittavien osapuolten hyväksyntää.

Julkaisut eivät sisällä lisämateriaalia, poikkeuksena viidennen boksin
erikoisjulkaisu, joka sisälsi 56 minuuttia kestävän koostevideon ”Paula & Lasse
Forever”, jossa on materiaalia vuosilta 2004–2009.

Helmikuussa 2014 DVD:llä julkaistiin kaikki siihen mennessä julkaistut neljä
spin-off -sarjaa.



https://fi.wikipedia.org/wiki/Viro

Viron tasavalta (viroksi Eesti Vabariik) eli Viro on tasavalta Itämeren
itärannalla Pohjois-Euroopassa Suomenlahden eteläpuolella. Virolla on maaraja
Venäjän federaation ja Latvian kanssa. Maan asukasluku on 1 320 174, joista noin
kolmannes (434 426) asuu pääkaupungissa Tallinnassa. Tallinnan jälkeen suurimpia
kaupunkeja ovat yliopistokaupunki Tartto (98 449 asukasta), teollisuuskaupungit
Narva (59 049 asukasta) ja Kohtla-Järve (37 198 asukasta) sekä niin sanottu
Viron kesäpääkaupunki Pärnu (40 005 asukasta).

Viron pinta-ala on noin 45 339 neliökilometriä. Alueeltaan se on näin ollen
Baltian maista pienin. Se on suurempi kuin esimerkiksi Alankomaat, Sveitsi tai
Tanska. Idästä länteen Virolla on leveyttä 350 kilometriä ja pohjoisesta etelään
pituutta 240 kilometriä. Muiden valtioiden pääkaupungeista Tallinnaa lähinnä on
Helsinki – Suomenlahden yli matka on noin 85 kilometriä.

Viron maaseutua täplittävät yli 1 500 järveä, joista suurin on Venäjän rajalla
oleva Peipsijärvi. Viron suurimmat joet ovat Narvajoki ja Emajoki. Virossa on
noin 800 saarta. Pinnanmuodoiltaan Viro on melko tasainen. Korkein kohta on Iso
Munamäki (viroksi Suur Munamägi) Etelä-Virossa, 318 metriä meren pinnan
yläpuolella. Keskimäärin Viro on vain 50 metriä merenpinnan yläpuolella ja alle
10 prosenttia maan pinta-alasta on yli 100 metrin korkeudella merenpinnasta.

Pohjois- ja Länsi-Viro ovat pinnanmuodoiltaan tasaisia, mutta Etelä-Viron
pinnanmuodot ovat vaihtelevampia. Länsi-Viron manneralueen pääosa kuuluu
Länsi-Viron alankoon, joka on vanhaa merenpohjaa. Pohjois- ja Länsi-Virossa on
laaja kalkkikivitasanko, joka on osa Baltian klinttiä. Tasangon reunan
kalkkikivitörmästä muodostuu jyrkänteitä, joista korkein on Koillis-Virossa
sijaitseva Ontika, jolla on korkeutta 56 metriä. Ontikaa matalampi, mutta
kuuluisampi on Saarenmaan Pangan rantatörmä, jolla on pituutta 2,5 kilometriä ja
korkeutta 21 metriä. Pohjois- ja Länsi-Viron nummilla on kalkkikiven hajotessa
syntyneitä karstiluolia. Sedimenttikerrostumat ovat ohuita lukuun ottamatta
Etelä-Viroa, jossa sedimenttikerrostumien paksuus voi olla jopa 76 metriä.
Huomattavimmat luonnonmaantieteelliset piirteet Virossa on muovannut
mannerjäätikkö, joka vetäytyi Virosta 13 000–10 000 vuotta sitten.

Viro kuuluu mantereisen ja merellisen ilmaston siirtymävyöhykkeeseen. Ilmasto on
lauhkea, kesät ovat lämpimiä ja talvet leutoja. Viron ilmastoon vaikuttavat muun
muassa Suomenlahti, Itämeri, sekä Golfvirran ja Atlantin läheisyys. Viron
vuotuinen sademäärä on noin 670 mm. Pysyvä lumipeite saapuu ensiksi itäiseen
Viroon, yleensä joulukuun alussa, ja viimeisenä Saarenmaalle, yleensä vasta
tammikuun puolella. Lumipeite pysyy suurimmassa osassa maata noin 100 päivän
ajan, mereisillä alueilla se pysyy lyhyimmän aikaa. Pisimpään lumipeite pysyy
Haanjan ylängöllä. Lumet ovat sulaneet lounaisesta Virosta ja Saarenmaalta
yleensä maaliskuun viimeiseen päivään mennessä, ja muualta Virosta huhtikuun
alkupäivinä. Keväät ovat kuivia ja aurinkoisia, terminen kesä alkaa keskimäärin
toukokuun puolessa välissä.

Heinäkuu on lämpimin kuukausi, jolloin keskimääräinen lämpötila on 17,4 astetta.
Vastaavasti helmikuu on kylmin kuukausi, jolloin keskilämpötila on −4,5 astetta.
Yli puolet vuodesta sää on liikkuvien matalapaineiden takia pilvinen, tuulinen
ja sateinen, etenkin syyskuukausina. Sateisin kuukausi on elokuu. Tuulet
puhaltavat enimmäkseen lounaasta, mutta keväällä ja alkukesällä tuuli puhaltaa
lännestä ja koillisesta.

Suot kattavat noin 22 prosenttia Viron pinta-alasta, mikä on toiseksi eniten
maailmassa Suomen jälkeen.Yli yhden hehtaarin kokoisia soita Virossa on noin
10 000. Valtaosa Viron soista on pieniä, 1,10 hehtaarin kokoisia soita.
Vanhimmat suot ovat 7 000 – 8 000 vuotta vanhoja. 66 prosenttia kaikista soista
on syntynyt maan soistuessa. Loput ovat umpeen kasvaneita järviä. Tyypillisiä
piirteitä Viron soille ovat paksu turvekerros ja suonsilmäkkeet. Soiden suojelu
alkoi 1970-luvulla kun huolestuttiin niiden ojittamisesta. Nykyisin suojeltua
suota on Virossa noin 216 000 hehtaaria. Soista noin 1 600 on riittävän suuria
turpeentuotantoon. Turvetta nostetaan 103 paikasta, ja sitä käytetään
lämmitykseen ja maataloudessa.

Metsät kattavat Viron maapinta-alasta noin 49 prosenttia. Suurimmat metsät
sijaitsevat Lounais- ja Koillis-Virossa. Kaikista metsistä noin 20 prosenttia on
suojeltu. Viro on taiga- ja lehtimetsien rajavyöhykettä. Yleisimpiä puulajeja
ovat mänty, kuusi, koivu, haapa ja tervaleppä. Metsäpinta-alasta 33 % on
mäntymetsää ja 31 % koivumetsää. Tammi, saarni, lehmus ja vaahtera ovat Virossa
selvästi yleisempiä kuin Suomessa. Länsi-Virossa on lehtoniittyjä, jolla kasvaa
monia harvinaisia pohjoisen lehtipuulajeja. Monet lehtoniityt ovat muuttumassa
lehtometsiksi. Parhaiten säilyneitä lehtoniittyjä on suojeltu. Länsi-Virossa on
lehtoniittyjen lisäksi rantaniittyjä, joilla aiemmin kasvatettiin maitokarjaa.
Karjanpidon loputtua monet niistä ovat vesakoituneet. Luonnonsuojelualueilla
tätä on yritetty välttää tuomalla alueelle lihakarjaa.

Virossa tavataan noin 20 000 eri hyönteislajia, sekä 65 kala-, 10 sammakkoeläin-
ja viisi matelijalajia. Sammakkoeläimistä suurin osa on harvinaisia ja
rauhoitettuja. Selkärankaisia on yhteensä noin 500 lajia. Nisäkkäistä yleisimpiä
ovat metsäkauris (40 000 kpl), rusakko, metsäjänis ja villisika (13 000 kpl).
Petoeläimistä Virossa on muun muassa 1 100 ilvestä, 800 karhua ja noin 600
sutta. Harmaahylkeitä on Viron merialueella yli 2 000, norppia on alle 1 000.
Viroon on tuotu maasta hävinneitä lajeja, kuten euroopanmajava ja saksanhirvi,
sekä kokonaan uusia lajeja kuten piisami, supikoira ja minkki. Vesikko on Suomen
tapaan hävinnyt Virosta, mutta Hiidenmaata on puhdistettu minkeistä ja vesikkoa
on istutettu takaisin sinne. Virossa on tavattu 331 lintulajia, joista 207 pesii
Virossa säännöllisesti. Lehti- ja sekametsissä elää monia lintulajeja, mutta
erityisesti eri varpuslintuja. Yleisimpiä niistä ovat peippo, sirittäjä,
tiltaltti, punarinta, metsäkirvinen ja rautiainen. Saaristossa ja rannikolla on
muun muassa lokkeja, tiiroja ja hanhia. Soilla pesii muun muassa riekko,
kapustarinta, isolepinkäinen ja muuttohaukka. Isot petolinnut menestyvät suurten
luonnonsuojelualueiden takia. Kotkapareja maassa pesii noin 250. Kattohaikarat
pesivät muun muassa vanhoissa savupiipuissa ja puhelinpylväiden päällä. Virossa
tavataan myös mustahaikaraa, joka on pääasiassa erämaiden asukki.

Saksalaiset alkoivat työntyä itään 1100-luvulla. Lyypekki perustettiin vuonna
1159, mikä avasi portin itään. Alustyyppi koggi mahdollisti suurten matkustaja-
ja tavaramäärien kuljetuksen. Saksalaisia tuli vuoden 1159 paikkeilla Väinäjoen
suulle. Vuonna 1182 alueelle tuli piispa Meinhard, joka aloitti paikallisten
käännytyksen. Saksalaisvallan alle Baltian alueen toi Liivinmaan kolmas piispa
Albert von Buxhövden, joka tuli alueelle vuonna 1200. Hänellä oli mukanaan
ristiretkeläisiä, ja vuonna 1201 hän perusti Riian alueen keskukseksi.
Liiviläiset ja latvialaiset alistettiin suhteellisen nopeasti. Virolaisten
alistaminen alkoi vuonna 1208. Virolaiset tekivät kostoiskun latvialaisten
tekemän iskun johdosta nykyisen Latvian alueelle, mitä seurasivat puolestaan
latvialaisten ja saksalaisten kostoretket. Vuonna 1217 käytiin Madiksen päivän
taistelu, jossa virolaisten yhdistyneet joukot kärsivät tappion Lembitun
johdolla saksalaisille. Tanskalaiset valtasivat Pohjois-Viron Lindanisen
taistelun myötä vuonna 1219. Viimeinen vapaa virolainen alue Saarenmaa kukistui
vuonna 1227.

Saksalaishallinnon alussa Viroon syntyi vasallisto eli aateli. Heidän luokkansa
syntyi alueiden läänittämisen myötä. Vasallit olivat pääosin saksalaisia, ja he
muodostivat vasallien enemmistön myös Tanskan omistamilla alueilla. Läänitysten
myötä virolaiset talonpojat joutuivat lääninherrojen vallan alaisuuteen.
Virolaisten jatkuvaan kapinointiin kyllästyneenä Tanska myi omat alueensa
Virossa Saksalaiselle ritari­kunnalle vuonna 1350, viimeisenä Saarenmaan.
Saksalaisvallan aikana alkoi syntyä yhä suurempia kaupunkeja. Reformaatio alkoi
1500-luvun alkupuolella. Vanha-Liivinmaa romahti Liivinmaan sodan aikana
1558–1561 ja se jaettiin Ruotsin ja Puolan kesken Puolan saadessa Etelä- ja
Ruotsin Pohjois-Viron. Sodan aikana Viroa koetteli rutto.

Puolan Liivinmaa liitettiin Ruotsiin vuonna 1629 ja Saarenmaa vuonna 1645,
jolloin Ruotsi omisti koko Viron. Pohjois-Viro muodosti Viron herttuakunnan
Etelä-Viron muodostaessa nykyisen Latvian pohjois­osien kanssa Liivinmaan
kenraalikuvernöörikunnan. Ruotsi läänitti alueita ruotsalaisille ja
suomalaisille sotaherroille heikentäen samalla saksalaisten asemaa. Vuonna 1668
voimaan tullut poliisiasetus alisti talonpojat maa­orjuuteen. Ruotsin vallan
aikana perustettiin Tarton yliopisto. Ruotsi menetti Baltian Venäjälle suuressa
Pohjan sodassa Uudenkaupungin rauhalla vuonna 1721.

Viron alue siirtyi Venäjän valtaan suuren Pohjan sodan seurauksena
Uudenkaupungin rauhassa 1721. Virosta eli Vironmaasta, joka käsitti
Pohjois-Viron, Liivinmaasta, johon Viron eteläosa liitettiin, sekä Kuurinmaasta
muodostettiin yhtenäinen alue Itämerenmaakunnat, jossa talonpoikaisväestö oli
maaorjuudessa 1800-luvulle saakka. Maaorjuuden vähittäinen poistaminen alkoi
talonpoikaislaeilla, joista Virossa käytetään nimitystä Iggaüks. Alue säilyi
1800-luvun loppupuolelle saakka melko autonomisena suhteessa Venäjään ja sitä
hallitsivat baltiansaksalaiset kartanonherrat tsaarien vahvistamien
etuoikeuksien pohjalla.

Venäjän keskushallinto kasvatti hiljalleen valtaansa Baltiassa saksalaisten
aatelisten kustannuksella, ja vuonna 1876 itsehallintojärjestelmä lakkautettiin.
Tämän kehityksen osana Viron talonpojat vapautettiin maaorjuudesta vuosien
1816–1819 välisenä aikana. Kuitenkin vasta 1860-luvulla talonpojat saivat
oikeuden ostaa viljelemänsä maat itselleen.

Kansallinen herääminen alkoi Virossa 1800-luvulla muun muassa maaorjuuden
lakkauttamisen myötä. Vironkielisiä kouluja perustettiin ja Viron kansalliseepos
Kalevipoeg luotiin. 1880-luvulla keskushallinto aloitti venäläistämisohjelman,
jonka johdosta monet baltiansaksalaiset instituutiot lopetettiin tai muutettiin
pelkästään venäjänkielisiksi, kuten Tarton yliopisto. Venäläistämisohjelman
aikana myös vironkielisiä sanomalehtiä, kouluja ja kansallismielisiä seuroja
lakkautettiin.

Venäjän keisarikunnan luhistuttua ensimmäisessä maailmansodassa Virossa tapahtui
Helmikuun vallankumouksen jälkeen useita vallanvaihtoja nopeassa tahdissa.

Heti Helmikuun vallankumouksen jälkeen maaliskuun lopussa 1917 Viro sai
laajemman autonomian, kun Viron alueesta muodostettiin Viron autonominen
kuvernementti johtajanaan kuvernementtikomissaari Jaan Poska. Kesällä virolaiset
1917 loivat ensimmäisen kansallisen parlamentin, maapäivät, joka lähti
suunnittelemaan kansallista, virolaista hallintoa.

Bolševikkien Lokakuun vallankumouksen jälkeen virolaiset bolševikit Viktor
Kingisseppin ja Jaan Anveltin tekivät vallankaappauksen ja ottivat vallan
käsiinsä yhdessä bolševikkisotilaiden kanssa kolmeksi kuukaudeksi. Bolševikit
perustivat n.s. Viron työkansan kommuunin.

Saksan keisarillinen armeija oli aloittanut Neuvosto-Venäjän kanssa käynnissä
olevien Brest-Litovskin rauhanneuvottelujen venymisen vuoksi etenemisen
Väinäjoen eteläpuolelta vallaten Latvian pohjoisosan ja Viron suuret saaret,
Saarenmaan, Muhun ja Hiidenmaan, syksyyn 1917 mennessä. Helmikuussa 1918
eteneminen jatkui Viron manneralueella niin, että helmikuun 25. päivä
saksalaiset valtasivat Tallinnan. Maaliskuun alkuun mennessä saksalaiset olivat
vallanneet Viron alueen – Narvan 4. maaliskuuta 1918. Alkoi saksalaisten
miehityshallinto, ja itsenäisyyden julistaneet voimat painuivat maan alle.
Samalla bolševikkivoimat perääntyivät Venäjälle.

Saksalaisten romahdettua sodan lopuksi Saksassa puhjenneeseen vallankumoukseen
2. marraskuuta 1918 ja liittoutuneiden kanssa solmittuun aseleposopimukseen 11.
marraskuuta 1918 Neuvosto-Venäjän bolševikkihallitus mitätöi saksalaisten kanssa
maaliskuussa 1918 tehdyn rauhansopimuksen 13. marraskuuta 1918 ja puna-armeija
hyökkäsi Baltian maihin. Saksalaismiehityksen aikana Tallinnassa toimi tehokas
lähinnä suurten tehtaiden venäläisistä työläisistä koostunut bolševikkeja
kannattava ryhmä, joka hakeutui yhteistoimintaan Leninin hallituksen kanssa. He
liittyivät innolla virolaisten kommunistien kanssa niin sanottuihin
kansanneuvostoihin, jotka yllyttivät työläisiä auttamaan maahan tunkeutunutta
venäläistä puna-armeijaa.

Hyökkäystä seurasi virallisesti 28. marraskuuta 1918 – 3. tammikuuta 1920 käyty
Viron vapaussota, jossa 4 000 miehen vahvuisilla vapaaehtoisilla
suomalaisjoukoilla oli suuri merkitys. Myös Britannia lähetti virolaisten tueksi
laivasto-osaston. Puna-armeija lyötiin takaisin, kuten myös saksalaiset
Freikorps-joukot.

Viro ja Neuvosto-Venäjä solmivat vuoden 1919 lopulla välirauhan. Vuonna 1920
solmittiin Tarton rauha, jossa Viro ja Neuvosto-Venäjä tunnustivat toisensa.
Virolaisen kulttuurin ja talouden perusta luotiin seuraavina vuosikymmeninä.
Maahan järjestettiin tehokas vironkielinen alkeisopetus. Tarton yliopisto
muutettiin vironkieliseksi jo vuonna 1919. Maauudistuksessa kartanoiden maat
jaettiin talonpojille. Vuonna 1921 Viro liittyi Kansainliittoon. Kommunistien
kansannousu tukahdutettiin joulukuussa 1924.

Vuoden 1920 perustuslaki oli erittäin parlamentaristinen. Parlamentti valitsi
valtionpäämiehen (riigivanem, suomeksi ”maanvanhin”), joka johti hallitusta ja
hoiti myös presidentin tehtävät.

Vaikka virolaiskommunistit eli bolševikit olivat kokeneet tappion vapaussodassa
ja joutuneet perääntymään kesään 1919 mennessä takaisin Neuvostoliittoon, he
kokivat tilanteen mahdolliseksi vallanotolle. Niinpä 1. joulukuuta 1924
Neuvostoliiton tukemat bolševikit yrittivät vallankaappausta, joka kuivui
kuitenkin kokoon muutamassa tunnissa. Asian jatkokäsittelyssä Viron parlamentti
kielsi Viron kommunistisen puolueen toiminnan maanpetoksellisena.

Suuren laman aikana 1930-luvun alussa työttömyys nousi ja kruunua jouduttiin
devalvoimaan. Laman seurauksena Viro ajautui sisäpoliittiseen kriisiin.
Tyytymättömyys demokraattisen järjestelmän saamattomuuteen kanavoitui
äärioikeiston kannatukseksi, kuten monessa muussakin Euroopan maassa. Virossa
oikeisto-oppositiota nousi edustamaan Viron vapaussotureiden liitto, niin
sanottu vapsit. Vapsit saivat suuren vaalivoiton syksyllä 1933 ja liikkeen
painostuksesta hyväksyttiin vuonna 1933 uusi perustuslaki, joka teki
riigivanemista itsenäisen toimenpanovallan haltijan, jolla oli laajat
valtaoikeudet.

Suomen ja muiden Baltian maiden tavoin Viro solmi Neuvostoliiton uuden
politiikan aloitteesta hyökkäämättömyyssopimuksen Neuvostoliiton kanssa vuonna
1932. Sopimuksilla oli tarkoitus varmistaa Neuvostoliiton ulkorajat.

Samaan aikaan Baltian maissa oli vallalla reunavaltiopolitiikka, missä Puola,
Liettua, Latvia ja Viro hakivat toisistaan turvaa puolustusyhteistyötä
tiivistämällä. Baltian maat solmivat puolustusliiton 12. syyskuuta 1934. Näin
muodostui Baltian entente.

Vapsien aloitteesta perustuslakia muutettiin siten, että presidentin valtaa
lisättiin huomattavasti. Uusi perustuslaki astui voimaan 1934. Ylimenokauden
hallituksen johtaja, keskustaa edustava Konstantin Päts huolestui kuitenkin
vapsien yhä kasvavasta voimasta ja käyttäen uusia valtionpäämiehen
valtaoikeuksiaan hyväksi julisti kenraali Johan Laidonerin kanssa ja armeijan
tuella maan 23. maaliskuuta 1934 poikkeustilaan ja lakkautti koko vapsien
järjestön ja vangitutti liikkeen johdon.

Kansanedustuslaitos hajotettiin syksyllä 1934 ja kaikki puolueet lakkautettiin
1935. Diktaattorina hallinnut Konstantin Päts perusti ylhäältä johdetun puolueen
Isänmaanliitto (Isamaaliit). Joulukuussa 1935 vapsit suunnittelivat
vallankaappausta suomalaisen sinimustat -järjestön tuella, mutta viranomaiset
saivat siitä vihiä ja juonijat pidätettiin. Konstantin Päts hallitsi Viroa
varsin yksinvaltaisesti vuoteen 1938, jolloin hänet nimitettiin uuden, vuonna
1937 säädetyn perustuslain mukaiseksi presidentiksi ja hän palasi
perustuslailliseen hallintotapaan.

Helmikuussa 1936 kansanäänestyksessä kannatettiin paluuta demokratiaan.
Perustuslaillisuuteen palaaminen ei kuitenkaan tuonut juurikaan muutosta
vallanpitoon, ja Konstantin Päts jatkoi presidenttinä. Neuvostoliiton ja
Britannian neuvotellessa sopimusta huhtikuussa 1939, Viro ja Latvia solmivat
hyökkäämättömyyssopimuksen Saksan kanssa.

Toisen maailmansodan alkaessa Viro tahtoi pysytellä puolueettomana, mutta katsoi
olevansa pakotettu tekemään Neuvostoliiton kanssa yhteistyö- ja
tukikohtasopimuksen 28. syyskuuta 1939. Viroon siirrettiin 25 000 Neuvostoliiton
sotilasta suljettuihin tukikohtiin 18. lokakuuta 1939 alkaen. Virolla itsellään
oli tuolloin rauhanaikaisena vahvuutena jatkuvasti palveluksessa 15 000
sotilasta.

Kesäkuussa 1940 Molotov esitti Virolle uhkavaatimuksen, jossa syytettiin Viroa
yhteistyösopimuksen rikkomisesta ja vaadittiin saada tuoda lisäjoukkoja maahan.
Viron hallitus piti vastarintaa toivottomana, minkä vuoksi vaatimus
hyväksyttiin. 17. kesäkuuta – 21. kesäkuuta 1940 maahan tuotiin noin 90 000
neuvostosotilasta lisää, jolloin Virossa olevien puna-armeijan joukkojen määrä
oli jo yli 100 000 sotilasta.

Elokuussa 1940 Virosta tuli yksi neuvosto­tasa­valloista. Presidentti Konstantin
Päts vangittiin, ja hän kuoli 18. tammikuuta 1956 psykiatrisessa sairaalassa
Buraševossa Tverin alueella.

Neuvostomiehitys keskeytyi kolmeksi vuodeksi Saksan vallattua jälleen Baltian
kesällä 1941. Saksalaismiehityksen aikana Virossa toimi saksalaisten
alaisuudessa virolainen hallinto. Sen johdossa oli näennäisesti vapaussoturien
liikkeen (vapsien) johtohahmoihin kuulunut Hjalmar Mäe. Saksan miehityksen
aikana Viro oli ensimmäinen maa, mistä juutalaiset (noin 950–1 000 henkilöä)
poistettiin kokonaan vuoden 1941 aikana, mikä todettiin Wannseen pöytäkirjoissa
20. tammikuuta 1942.

Puna-armeija miehitti Viron uudelleen syyskuussa 1944 sen jälkeen, kun Suomi oli
tehnyt syyskuun alussa 1944 Neuvostoliiton kanssa aselevon.

Varsinaisesti neuvostojärjestelmä vakiinnutettiin toisen maailmansodan jälkeen
1940-luvun lopulla. Kymmeniä tuhansia virolaisia karkotettiin Siperiaan, ja
maatilat muutettiin kollektiiveiksi. 1950-luvulla Viron kulttuurielämä alkoi
vilkastua. Viron sosialistinen neuvostotasavalta oli melko suljettu 1960-luvun
loppupuoliskolle asti. Vähitellen virolaiset alkoivat katsella maan
pohjoisosissa myös Suomen televisiota.

Ideologisen taistelun tehostamiseksi Viron kommunistisen puolueen pääsihteeriksi
nimitettiin 1978 Karl Vaino. Vuoden 1980 Moskovan kesäolympialaisten eräitä
tapahtumia, kuten purjehdus järjestettiin Tallinnassa. Moskovan keskushallinto
pyrki venäläistämään neuvostotasavaltaa. 1980-luvun lopulle tultaessa
virolaisten osuus maan väestöstä oli romahtanut 1930-luvun lähes 90 prosentista
noin 60 prosenttiin.

Vuonna 1988 Mihail Gorbatšovin pääsihteerikaudella vaihtui myös Viron
kommunistisen puolueen ensimmäinen sihteeri. Uusi pääsihteeri oli
kansallismielinen Vaino Väljas.

Marraskuussa 1988 Viron korkein neuvosto julisti maan suvereeniksi. Toukokuussa
1990 osa vuoden 1938 perustuslaista palautettiin voimaan ja maan nimi muutettiin
Viron tasavallaksi. Kansanäänestyksessä suurin osa kansasta kannatti
itsenäisyyden palauttamista. Viro julistautui uudelleen itsenäiseksi 20.
elokuuta 1991, kun Neuvostoliitossa tapahtui kommunistien epäonnistunut
vallankaappausyritys. Vuonna 1993 Viron hallitus määritteli 500 000 maan
asukasta "ulkomaalaisiksi" ja määräsi heidät hakemaan oleskelulupaa. Viimeiset
Venäjän armeijan joukot vetäytyivät elokuuhun 1994 mennessä.

Heikki Rausmaan väitöskirjan mukaan Viro alkoi vuodesta 1988 rakentaa
demokraattisen markkinatalouden perustaa. Tällöin Suomi linjasi salaa tukevansa
Viroa maksimaalisesti. Presidentti Mauno Koivisto ohjeisti ministereitä, että
tuen voi kanavoida kulttuurin nimissä. Poliittisempi rahoitus hoidettiin
helmikuusta 1989 Tuglas-seuran kautta, ja seurasta tulikin virolaisten tukikohta
Helsingissä. Ulkoministeri Lennart Meri oli ahkera vierailija. Muut Suomen
ministeriöt tukivat Viron infrastruktuuria, yksityistiloja, koulutusta,
terveydenhoitoa ja paikallishallinnon uudistamista. Viisumien määrä Suomeen
nousi 4 200:sta peräti 94 000:een vuosina 1988–1990. Myös kunnat, järjestöt,
puolueet ja yksityishenkilöt tukivat Viroa. Helmikuussa 1990 Viro julisti
päämääräkseen täyden itsenäisyyden, mutta Koivisto ja Harri Holkerin hallitus
jatkoivat tukea hiljaisesti sen jälkeenkin.

Viro hyväksyttiin keväällä 2004 kuuden muun maan kanssa sotilasliitto Naton
jäseneksi. Toukokuun alusta Virosta tuli myös Euroopan unionin jäsenvaltio
yhdeksän muun maan kanssa.

Vuosina 2003–2011 Viro soti Irakissa Yhdysvaltojen rinnalla. Vuonna 2009 Virolla
oli joukkoja Irakissa noin 40 miestä. Sodassa kuoli kaksi ja haavoittui
parikymmentä virolaista. Koko 2000-luvun kiihkeänä jatkunut talouskasvu päättyi
vuonna 2007, jolloin Viron talous romahti ja maa painui syvään lamaan. Romahdus
johtui maan kaikkien taloussektoreiden – niin tehdasteollisuuden, rakentamisen,
vähittäiskaupan kuin vienninkin – nopeasta heikentymisestä.

Vuoden 2011 alussa Viron valuutaksi vaihdettiin euro. Aiempi valuutta oli Viron
kruunu.

Viro solmi uuden rajasopimuksen 2005. Sopimuksessa rajat noudattivat
neuvostotasavallan rajoja siten, että Virolle ennen toista maailman­sotaa
kuuluneet osa Setumaata ja Narva­joen itäranta jäivät Venäjälle.
Mielipidetiedustelujen mukaan sopimusta vastusti 80 prosenttia virolaisista.
Venäjän duuma ei kuitenkaan ratifioinut sopimusta, koska Viro oli liittänyt
sopimuksen ratifiointilain esipuheeseen maininnan neuvostomiehityksestä. Tämä
olisi Venäjän federaation mukaan estänyt sopimuksen olemasta lopullinen, koska
maininta olisi tarjonnut mahdollisuuden myöhemmin esittää, että sopimus olisi
ollut seurausta pätemättömästä oikeustilasta, miehityksestä, jolloin olisi
jälleen ollut mahdollisuus palata Tarton rauhansopimukseen vuodelta 1920. Näin
ollen sopimus ei astunut voimaan. Viro puolestaan ei pitänyt lisäystään
neuvostomiehityksestä sopimuksen ratifioinnin perusteluihin
merkityksellisenä.lähde?

Rajasopimus allekirjoitettiin vihdoin helmikuussa 2014. Sopimus vaatii vielä
parlamentin hyväksynnän astuakseen voimaan.

Viron kansalaiset valitsevat 101-paikkaisen yksikamarisen parlamentin,
riigikogun, joka neljäs vuosi. Vaaleissa käytetään suhteellista vaalitapaa.

Parlamentti valitsee presidentin, jonka on saatava taakseen kaksi kolmasosaa
äänistä. Jos parlamentti ei pysty valitsemaan presidenttiä kolmen äänestyskerran
jälkeen, valinta siirtyy valitsijakokoukselle. Valitsijakokous koostuu
parlamentin jäsenistä ja paikallisten itsehallintoelinten edustajista.
Presidentin virkakausi kestää viisi vuotta. Sama henkilö voidaan valita
presidentiksi vain kahdeksi kaudeksi peräkkäin. Presidentti on myös Viron
puolustusvoimien ylipäällikkö. Viron presidenttinä on toiminut lokakuusta 2016
Kersti Kaljulaid.

Parlamenttivaaleissa on viiden prosentin äänikynnys. Heti
uudelleenitsenäistymisen jälkeisinä vuosina Viron puoluekartta oli pirstoutunut:
vajaata puoltatoista miljoonaa ihmistä edusti runsaat kymmenen puoluetta.
Puolueiden määrä on laskenut sittemmin noin puoleen. Valtakunnallisissa
vaaleissa on yleinen ja yhtäläinen äänioikeus kaikilla yli 18-vuotiailla Viron
kansalaisilla. Kolmen vuoden välein pidettävissä paikallisvaaleissa saavat
äänestää kansalaisuudesta riippumatta kaikki 18 vuotta täyttäneet asukkaat.

Viron pääministerinä on toiminut marraskuusta 2016 alkaen keskustapuolueen Jüri
Ratas. Hallituksen muodostavat Viron keskustapuolue, sosiaalidemokraattinen
puolue ja Isänmaan ja Res Publican liitto.

Riigikogussa on ollut vuoden 2015 vaalien jälkeen edustettuina kuusi puoluetta,
jotka ovat suuruusjärjestyksessä Reformipuolue, Keskustapuolue,
Sosiaalidemokraattinen puolue, Isänmaan ja Res Publican liitto, Vapaapuolue sekä
Konservatiivinen kansanpuolue.

Viro jakaantuu hallinnollisesti maakunniksi (viroksi maakond), jotka muodostuvat
kunnista (vald) ja kaupungeista (linn). Virossa on 15 maakuntaa, 30 kaupunkia ja
183 kuntaa.

Viro jakautuu viiteentoista maakuntaan. Eniten asukkaita on Harjumaalla (575 601
asukasta 1.1.2015), vähiten Hiidenmaalla (8 582 asukasta 1.1.2015). Kaupunkeja
on eniten Harjumaalla (9 kpl). Hiidenmaalla, Põlvamaalla ja Raplamaalla ei ole
yhtään kaupunkia. Kuntia on eniten Tartumaalla (19 kpl).

Virossa on 30 kaupunkia. Vuoden 2015 alussa kaupungeissa asui yhteensä 825 515
henkeä. Niiden lisäksi Virossa on 17 entistä kaupunkia, joista kuntaliitosten
myötä on tullut epäitsenäisiä kaupunkeja (viroksi vallasisene linn), joilla ei
ole hallinnollista merkitystä.

Oheisessa kartassa näkyy 15 suurimman kaupungin ja viiden maakuntakeskuksen
(Jõgeva, Jõhvi, Kärdla, Põlva, Rapla) sijainti.

Viron kunnat koostuvat kylistä (küla), kauppaloista (alev), pienkauppaloista
(alevik) ja epäitsenäisistä kaupungeista (vallasisene linn). Kaupungit voidaan
jakaa kaupunginosiksi (asum).

4. marraskuuta 2016 Virossa oli yhteensä 4 699 asuttua paikkaa: 30 oli
kaupunkia, 17 epäitsenäistä kaupunkia, 12 kauppalaaa, 188 pienkauppalaa ja 4 452
kylää.

Viro on yliomavarainen sähkön tuotannon suhteen, ja sähköä on viety 2000-luvulla
lähinnä Latviaan, satunnaisesti myös Liettuaan ja Suomeen. Viron sähkö oli
2000-luvun alkuvuosina euroalueen halvinta. Hinta on kuitenkin noussut niin,
että vuonna 2014 pienkuluttajan (2,5–5 MWh/vuosi) maksama hinta oli vuonna 2014
noussut lähelle EU-maiden keskitasoa (Viro 13 snt/kWh, Suomi 15 snt/kWh,
EU-maiden mediaani 17 snt/kWh).

Koillis-Virossa, Narvan seudulla, louhitaan öljyliusketta, joka on maan tärkein
energianlähde. Palavankiven osuus Viron sähköntuotannosta on noin 90 prosenttia.
EU:n päästösäädösten takia öljyliuskevoimaloiden omistaja, Eesti Energia, on
uusinut voimalaitoksiaan vuosina 2014–15 muun muassa suomalaisen Metson ja
Fortumin kanssa.

Viron merkittävimmät luonnonvarat ovat öljyliuske ja metsät. Turpeella on jonkin
verran merkitystä lämmön tuotannossa.

Koska Virossa ei ole paljon mineraalivaroja, sen talous perustuu pitkälti
kevyeen teollisuuteen ja palveluihin, joita ovat matkailu, kauppa ja
pankkitoiminta. Viro sijaitsee idän ja lännen välisen vilkkaan kauppareitin
varrella, ja maassa on aina ollut hyviä satamia; transitoliikenteellä ja
ulkomaankaupalla onkin yhä kasvava merkitys Viron taloudelle.lähde? Viime
vuosina myös informaatioteknologiasektori on kehittynyt nopeasti. Hyvin nopean
kasvun jälkeen maan talouden kehitys oli jyrkässä laskussa vuonna 2009.

Viron valuutta on euro vuoden 2011 alusta lähtien. Vuoden 2010 loppuun
valuuttana ollut kruunu oli sidottu euroon suhteessa 1 EUR = 15,6466 EEK, josta
tuli myös lopullinen euron ja kruunun välinen muuntokerroin. Aikaisemmin kruunu
oli sidottu kiinteällä vaihtokurssilla Saksan markkaan. Viron, kuten myös muiden
Baltian maiden pankkisektori on käytännössä lähes kokonaan ulkomaisten pankkien
omistuksessa. Euron käyttöönottoa edelsi Viron liittyminen yhdessä Liettuan ja
Slovenian kanssa Euroopan unionin valuuttakurssimekanismi ERM II:een 27.
kesäkuuta 2004.

Viro otti ensimmäisenä maana käyttöön tasaveron vuonna 1994. Tuloveroprosentti
oli silloin 29 prosenttia riippumatta henkilön tuloista. 1. tammikuuta 2005 vero
alennettiin 24 prosenttiin, 1. tammikuuta 2006 23 prosenttiin ja edelleen 1.
tammikuuta 2009 21 prosenttiin.lähde? Vuonna 2017 tulovero (tulumaks) on 20 % ja
arvonlisävero (käibemaks) myös 20 %. Lisäksi työnantajan tulee maksaa eläke- ja
terveysvakuutusmaksu (sotsiaalmaks), joka on 33 % bruttopalkasta.

Ruokaostoksilla virolaiset yleensä suosivat kotimaisia tuotteita, mutta
kotimaisen ruoan suosio on laskenut Virossa tasaisesti, ja virolaiset ostavat
yhä enemmän ulkomaista ruokaa. Viro vie ulkomaille kojeita, sähköteknisiä
laitteita ja niiden osia sekä moottoriajoneuvojen turvavarusteita. Pieni ja
keskisuuri teollisuus ovat vallitsevia.

Viron ulkomaankauppa on 2010-luvulla ollut vuosittain 12–14 mrd. euroa.
Kauppatase on ollut viime vuosina jatkuvasti negatiivinen (1–3 mrd. euroa).
Vuonna 2015 viennin arvo oli 11,6 mrd. euroa, ja tuonti 13,1 mrd. euroa.

Viron suurimmat kauppakumppanit ovat Suomi (16 % viennistä ja 15 % tuonnista
vuonna 2015) ja Ruotsi (19 % viennistä ja 8 % tuonnista). Merkittävimmät
vientituotteet olivat vuonna 2015 koneet ja laitteet (29 %), puu ja
puunjalostustuotteet (10 %), maataloustuotteet (10 %) sekä kivennäistuotteet
(9 %). Arvoltaan suurimmat tuotavat tuoteryhmät olivat lähes samoja: koneet ja
laitteet (28 %), kivennäistuotteet (11 %) ja maataloustuotteet (11 %).

Viron suurin etninen ryhmä ovat virolaiset, joita oli vuoden 2015 alussa 69,1
prosenttia väestöstä. Suurin vähemmistöryhmä ovat venäläiset, joita oli vuonna
2015 noin 330 000 eli 25,1 prosenttia. Seuraavaksi suurimmat vähemmistöryhmät
ovat ukrainalaiset (1,7 prosenttia), valkovenäläiset (0,9 prosenttia),
suomalaiset (7 321 henkilöä eli 0,6 prosenttia) sekä juutalaiset
(0,2 prosenttia) ja tataarit (0,2 prosenttia). Joskus virolaisiin luettava
vähemmistö ovat setukaiset Viron kaakkoisosassa. Uskonnoltaan he ovat
ortodokseja ja he ovat säilyttäneet joitakin vanhoja kansanperinteitä.
Historiallisia vähemmistöjä ovat muun muassa vironruotsalaiset ja
baltiansaksalaiset, joista vain rippeet säilyivät Virossa toisen maailmansodan
jälkeen.

Viron ainoa virallinen kieli on viro (viroksi eesti keel). Vuoden 2011
väestötutkimuksen mukaan vironkielisiä eli etnisesti virolaisia oli 68,5
prosenttia maan vakinaisesta väestöstä. Muita merkittäviä kieliryhmiä olivat
lopulla venäjänkieliset (29,6 prosenttia), ukrainankieliset (0,6 prosenttia),
suomenkieliset (0,2 prosenttia) ja valkovenäjänkieliset (0,1 prosenttia).
Kaakkois-Virossa puhutaan myös virolle lähisukuisia võron ja seton kieliä, joita
varsinkin aikaisemmin on pidetty vain viron murteina. Kielellisesti etniset
virolaiset kuuluvat itämerensuomalaisiin ja suomalais-ugrilaisiin kansoihin
yhdessä suomalaisten kanssa.

Nykyinen Viron kielilaki on vuodelta 1995. Siihen on tehty voimaantulon jälkeen
17 korjausta. Aiemmin venäjänkieliset tekstit olivat kiellettyjä julkisilla
paikoilla, ja esimerkiksi kauppa sai ikkunassaan kertoa vain viroksi mitä siellä
myydään. Myöhemmin lakia lievennettiin niin, että myös vähemmistökieliset
tekstit sallittiin, kunhan sama asia on kerrottu myös viroksi ja vironkielinen
teksti on ensin. Lain noudattamista on valvonut ”kielipoliisi”, kielen
tarkastusvirasto.

Viroon on suunnitteilla uusi kielilaki, jonka tehtävä on varmistaa, että
kansalaiset saavat palvelunsa viroksi ja kielen kehittyminen taataan. Lailla
yritetään myös estää liiallista englannin käyttöä esimerkiksi turismikohteissa
kuten Tallinnan vanhassa kaupungissa. Myös murteiden käyttö kirjakielessä on
tarkoitus estää. Lakiluonnosta on arvosteltu ankarasti sensuroivana ja
sananvapautta rajoittavana.

Viron itsenäistyessä uudelleen 1991 maan kansalaisuuden saivat automaattisesti
kaikki, joilla oli Viron kansalaisuus ensimmäisen itsenäisyyskauden aikana sekä
heidän jälkeläisensä. Muiden on Viron kansalaisuuden saadakseen osattava viron
kieltä sekä tunnettava maan historiaa ja lainsäädäntöä. Suurimmalla osalla
vironvenäläisistä on nykyään Viron kansalaisuus, mutta merkittävällä osalla
alueen venäjänkielisistä on ainoastaan muukalaispassi ja Amnesty Internationalin
raportti vuodelta 2013 syyttää Viroa edelleen venäjänkielisen vähemmistön
sortamisesta.

Valtaosa Viron vakinaisista asukkaista on nykyisin Viron kansalaisia:
uudelleenitsenäistymisen jälkeen vuonna 1992 Viron kansalaisten osuus asukkaista
oli 68 prosenttia, mutta vuonna 2015 jo yli 84 prosenttia. Ilman kansalaisuutta
olevien osuus on vähentynyt vuoden 1992 32 prosentista 6 prosenttiin vuonna
2015. Venäjän kansalaisia asui Virossa joulukuussa 2015 noin 91 000.



https://fi.wikipedia.org/wiki/Gianluigi_Buffon

Gianluigi ”Gigi” Buffon (s. 28. tammikuuta 1978 Carrara, Toscanan alue, Italia)
on italialainen jalkapalloilija, pelipaikaltaan maalivahti. Hän pelaa Serie
A:ssa Juventuksessa ja on myös Italian maajoukkueen ykkösmaalivahti. Buffon on
myös joukkueensa kapteeni sekä Juventuksessa että maajoukkueessa. Gianluigi
Buffon luetaan yleisesti niin tämän hetken kuin kautta aikojenkin parhaiden
maalivahtien joukkoon.

Buffon on seuratasolla voittanut urallaan Parma FC:ssä Italian Cupin, UEFA Cupin
ja Italian Supercupin ja Juventuksessa hän on saavuttanut viidesti Italian
liigamestaruuden, Mestareiden liigan hopeamitalin, Italian Cupin ja Italian
Supercupin. Tämän lisäksi Italian maajoukkueessa Buffon on saavuttanut
MM-kultaa, EM-hopeaa, Maanosaliittojen cup-pronssia sekä alle 21-vuotiaiden
EM-kultaa.

Buffon on ollut mukana viisissä MM-kisoissa, kolmissa EM-kisoissa ja kaksissa
Maanosaliittojen cupissa ja hän on pelannut Italialle ennätykselliset 140
maaottelua. Hänen asemansa Italian maajoukkueessa on turvattu, sillä
päävalmentaja Cesare Prandelli on todennut että Buffon on Italian ykkösvahti
niin kauan kuin pelaa.

Buffon on valittu Italian Serie A:n parhaaksi maalivahdiksi ennätykselliset
kahdeksan kertaa, lisäksi Buffon äänestettiin maailman toiseksi parhaaksi
pelaajaksi ja parhaaksi maalivahdiksi vuonna 2006. Buffon on nimetty MM-kisojen
2006, sekä EM-kisojen 2008 ja 2012 tähdistökentällisiin. Hänet valittiin
MM-kisojen 2006 parhaaksi maalivahdiksi ja 2003 Mestareiden liigan
arvokkaimmaksi pelaajaksi. Lisäksi Buffon on valittu lukuisia kertoja FIFA:n ja
UEFA:n kauden tähdistökentällisiin, ja vuonna 2005 Buffon nimettiin kaikkien
aikojen 125 parhaan elossa olevan jalkapalloilijan joukkoon, mukaan FIFA
100-listalle.

Gianluigi Buffon syntyi urheilulliseen perheeseen. Hänen äitinsä Maria Stella
oli kiekonheittäjä ja isä oli painonnostaja. Lisäksi Gianluigin kaksi siskoa
pelaavat lentopalloa. Hänen setänsä, Angelo Masocco, oli koripalloilija.
Maalivahtilegenda Lorenzo Buffon on Gianluigin isoisän serkku. Buffon oli
pitkään kihloissa tšekkiläisen mallin Alena Šeredován kanssa, kunnes he menivät
naimisiin vuonna 2011. Heillä on kaksi yhteistä poikaa, Louis Thomas Buffon
(synt. 28. joulukuuta 2007), sekä David Lee Buffon (synt. 19. marraskuuta 2009.
Buffon erosi Šeredovasta vuonna 2014. Lapsista heillä on yhteishuoltajuus.

Buffon aloitti alun perin jalkapallouransa hyökkääjänä, mutta myöhemmin hänestä
tuli maalivahti. Ammattilaisuransa Buffon aloitti jo 17-vuotiaana Parmassa
vuonna 1995. Hänen debyyttiottelussaan vastassa oli yksi Italian
huippuseuroista, AC Milan. Buffon aloitti ammattilaisuransa nollapelillä ja
muutenkin loistavasti, ottelun päättyessä tulokseen 0–0. Buffon pelasi
ensimmäisellä kaudellaan Parmassa yhdeksän liigaottelua, joissa hän päästi
taakseen kuusi maalia, ja otti pian seuran ykkösvahdin paikan Luca Buccilta.
Toisella kaudellaan ammattilaisena, 1996–1997, Buffon pelasi Serie A:ssa 27
ottelua Parman maalinsuulla ja torjui joukkueen upeasti liigan kakkossijalle,
edellään ainoastaan Juventus. Toisella kaudellaan Parman selkeänä ykkösvahtina
Buffonin vastuu lisääntyi entisestään. Kaudella 1997–1998 hän pelasi 32 ottelua
kuudenneksi sijoittuneen Parman maalilla, päästäen taakseen 33 laukausta.
Kaudella 1998–1999 Buffon pelasi Parman maalilla Serie A:ssa 34 ottelua ja
torjui joukkueen jälleen hienosti neljännelle sijalle. Lisäksi "Gigi" voitti
Parmassa vuonna 1999 niin Italian cupin, Italian supercupin kuin myös UEFA
Cupin. Buffon esiintyi Parman maalilla niin vakuuttavasti, että viimeistään
tuolloin nuori maalivahti herätti suurseurojen kiinnostuksen.

Kauden päätteeksi fanisuosikiksi noussut Buffon kuitenkin hyvästeli Parman, ja
siirtyi Italian suurseura Juventukseen. Myös muut seurat olivat havitelleet
Buffonia, mutta hän valitsi Juventuksen. Juventus maksoi Buffonista peräti 32,6
miljoonaa puntaa, mikä on kaikkien aikojen suurin maalivahdista maksettu
siirtosumma.

Buffon siirtyi Juventukseen, Marcello Lippin valmennukseen, kaudeksi 2001–2002
ja otti heti seuran ykkösmaalivahdin paikan kiistattomasti itselleen. Buffon
pelasi kaikki Juventuksen 34 liigaottelua ja joukkue voitti kauden päätteeksi
Serie A:n ja Italian mestaruuden, scudetton. Mestaruus oli Buffonille uran
ensimmäinen ja seuralle ensimmäinen, kolmen vuoden tauon jälkeen.

Kaudella 2002–2003 Buffon sai jälleen Lippiltä suuresti vastuusta, ja pelasi
32:ssa liigaottelussa Juventuksen maalilla. Kausi päättyi Juventuksen ja
Buffonin osalta jälleen mestaruusjuhliin, kun joukkue voitti scudetton 72
pisteellä. Samalla kaudella Buffon pelasi Juventuksen maalilla loistavasti, myös
Euroopan arvostetuimmassa seurajoukkueiden mestaruusturnauksessa, Mestareiden
liigassa 2002–2003. Juventus selvisi Mestareiden liigassa aina finaaliin asti,
jossa vastassa oli toinen italialaisjätti, AC Milan. Finaali oli tasan niin
varsinaisen peliajan kuin jatkoajankin jälkeen ja lopulta voittaja siis selvisi
vasta rangaistuspotkukilpailussa. Buffon torjui kaksi rangaistuspotkua, ja antoi
Juventukselle torjunnoillaan loistavat mahdollisuudet voittoon, mutta lopulta
Juventus hävisi ottelun rangaistuspotkuilla 3-2.

2003–2004 oli Juventukselle huomattavasti vaikeampi kuin edelliskausi. Buffon
pelasi jälleen hyvin joukkueen maalilla, mutta päästi 32:ssa ottelussa 41
maalia, 18 maalia enemmän kuin edelliskaudella. Juventus jäi Serie A:ssa
kolmanneksi ja kausi oli myös Marcello Lippille viimeinen Juventuksen
päävalmentajana. Buffon kuitenkin jatkoi yhä Lippin valmennuksessa, sillä
kokenut valmentaja siirtyi nyt Italian maajoukkueen päävalmentajaksi.

Kaudella 2004–2005 Italian jalkapallon pääsarja, Serie A muuttui hieman, sillä
sarjassa pelasi nyt 20 joukkuetta, entisen 18 sijaan. Myös Juventuksessa
puhalsivat nyt uudet tuulet, sillä Lippin jälkeen valmentajaksi oli tullut
toinen kokenut italialainen, Fabio Capello. Vaikka manageri vaihtuikin, Buffonin
asema Juventuksessa ei horjunut ja hän pelasi Juventuksen maalilla yhtä vaille
kaikki sen liigaottelut, ja torjui seuran jälleen takaisin mestaruuskantaan.
Mestaruus oli Buffonille jo kolmas neljänä Juventus-kautena. Juventuksen
mestaruus kuitenkin mitätöitiin kauden jälkeen Italian sopupeliskandaalin takia,
johon Juventuksen uskottiin olleen osallisena.

Kauden 2005–2006 Buffon aloitti jälleen Juventuksen selvänä ykkösmaalivahtina.
Vuoden 2005 Luigi Berlusconi -turnauksessa Buffon kuitenkin törmäsi
vaarallisesti Milanin keskikenttäpelaajan Kakán kanssa. Tilanteessa Buffonilta
meni olkapää sijoiltaan, mikä vaati leikkauksen. Hän joutui olemaan kentiltä
poissa marraskuuhun saakka. Palattuaan hän loukkaantui uudelleen ja oli
pakotettu olemaan poissa pelikentiltä vielä vuoden 2006 tammikuuhun saakka.
Toivuttuaan hän palasi Juven maalille ja auttoi Juventusta voittamaan toisen
peräkkäisen scudetton (neljäs Buffonille), mikä kuitenkin mitätöitiin
jälkeenpäin Italiassa riehuneen sopupeliskandaali calciopolin takia.

Sopupeliskandaalilla oli suuria seurauksia, kun Italian jalkapalloliitto jakoi
seuroille rangaistuksia. Pisteitä vähennettiin mm. Fiorentinalta, Laziolta ja AC
Milanilta, mutta kaikkien pahimmin rangaistiin Juventusta, joka pudotettiin
pääsarjatasolta Serie A:sta Serie B:hen. Tuohon asti Juventus ja Internazionale
Milan olivat olleet Italian ainoat seurat, jotka eivät olleet ikinä pudonneet
alemmalle sarjatasolle, mutta nyt kunniaa pitää yksin hallussaan Internazionale.

Sopupeliskandaalista huolimatta uskollinen Buffon päätti jäädä Juventukseen,
joka pudotettiin sarjaporrasta alemmaksi Serie B:hen. Hän sai rahakkaampia
tarjouksia monista muista seuroista, mutta päätti pysyä seurassa, mistä hän sai
suurta kunnioitusta joukkueen kannattajilta. Juventus aloitti kauden 2006–2007
Serie B:ssä 17 miinuspisteellä, mikä myöhemmin vähennettiin yhdeksään.
Juventuksen uudeksi valmentajaksi tuli joukkueen entinen pelaaja, ranskalainen
Didier Deschamps. Aivan kuten aiemmin Lippiltä ja Capellolta, myös Deschampsilta
löytyi suurta luottoa Euroopan parhaaksi maalivahdiksi juuri valittuun
Buffoniin. Buffon pelasi Juventuksen Serie B-otteluista 37 ja oli tärkeä osa
joukkuetta, joka pistevähennyksistä huolimatta nousi ylivoimaisesti takaisin
Serie A:han.

Palattuaan Italian korkeimmalle sarjatasolle Buffon jatkoi sopimustaan
Juventuksen kanssa. Sopimus ulottui vuoteen 2012 asti. Juventuksen managerina
kaudella 2007–2008 toimi Claudio Ranieri, joka hankki joukkueeseen useita uusia
pelaajia, nimekkäimpänä Udinesesta hankittu Italian maajoukkuehyökkääjä Vincenzo
Iaquinta. Buffonilla riitti runsaasti torjuntatöitä Juventuksen heikentyneen
puolustuksen edessä, kun Euroopan parhaaksi jalkapalloilijaksi edellisvuonna
valittu toppari Fabio Cannavaro oli poissa. Hän kuitenkin pelasi erinomaisen
kauden, ja lopulta Juventus sijoittui monien ylläytykseksi Serie A:ssa sijalle
kolme. Buffon pelasi kaudella Juventuksen maalivahtina joukkueen 38:sta Serie A
-ottelusta 35, vankistaen erittäin hyvillä peliesityksillään asemaansa yhtenä
maailman parhaista maalivahdeista. Loput kolme Juventuksen liiga-ottelua
joukkueen maalilla pelasi kakkosmaalivahti Emanuele Belardi. Yksi Buffonin
kauden kohokohdista tuli voitokkaassa 3-2 -ottelussa Cagliaria vastaan. Siinä
Buffon pelasti vastustajan puskun maaliviivalta loistavalla torjunnallaan, ja
takasi joukkueelleen tärkeän voiton.

Juventuksen kolmostila takasi seuralle Mestarien liigaan oikeuttavan
karsintapaikan. Juventus pääsikin Mestarien liigan lohkovaiheeseen kukistettuaan
slovakialaisen Artmedia Bratislavan karsinnoissa yhteimaalein 5–1.

Kauden 2008–2009 Buffon aloitti taas Juventuksen selvänä ykkösmaalivahtina ja
päävalmentaja Ranierin suunnitelmissa olikin peluuttaa Buffonia jälleen lähes
jokaisessa kauden ottelussa. Buffon aloittikin kauden Juventuksen maalilla
erinomaisesti ja torjui nollapelin myös seuran Mestareiden liiga -paluuottelussa
venäläisseura Zenitiä vastaan. Buffon kuitenkin loukkaantui pian kauden alun
jälkeen ja näin ollen Juventuksen maalia vartioi itävaltalainen Alexander
Manninger. Buffon palasi sairastuvalta juuri ajoissa ennen Mestareiden liigan
pudotuspeliotteluita. Ensimmäisellä pudotuspelikierroksella Juventus sai
vastaansa Chelsean. Juventus hävisi joukkueiden ensikohtaamisen Stamford
Bridgellä Didier Drogban ollessa ainoa pelaaja joka onnistui maalinteossa.
Toinen osaottelu Juventuksen kotistadionilla Torinossa päättyi tasalukemiin 2-2,
mikä riitti pudottamaan Juventuksen jatkosta. Vain muutama ottelu ennen kauden
päätöstä Ranieri sai potkut Juventuksesta ja uudeksi päävalmentajaksi
nimitettiin Ciro Ferrara. Serie A-kausi 2008–2009 päättyi Internazionalen
mestaruusjuhliin, Juventuksen sijoittuessa sarjassa toiseksi.

Buffon pelasi kaudella 2009–2010 17 ottelua ennen kuin loukkaantui jälleen. Hän
pelasi myös Juventuksen kaikki Mestareiden liigan lohkovaiheen ottelut. Näissä
otteluissa Buffon piti kolmesti maalinsa puhtaana, muttei silti onnistunut
auttamaan Juventusta pudotuspeleihin. Ratkaisevassa ottelussa, josta voittaja
eteni jatkoon, Juventus hävisi kotonaan Bayern Münchenille. Buffon palasi
loukkaantumisen jälkeen Juventuksen maalille ottelussa Chievo Veronaa vastaan,
ja pelasi lopulta 27 liigaottelua Juventukselle. Kausi oli Juventukselle suuri
pettymys, kun se sijoittui Serie A:ssa vasta sijalle seitsemän. Kauden aikana
Juventuksella oli kaksi päävalmentajaa, ensin Ciro Ferrara, joka sai potkut
kesken kauden, ja sen jälkeen Alberto Zaccheroni, jonka johdolla Juventuksen
menestys jatkui heikkona. Myös Zaccheroni sai lopulta potkut, mutta vasta kauden
jälkeen. Uudeksi kaudeksi, 2010–2011 päävalmentajaksi nimettiin Luigi Delneri.

Kauden 2010–2011 alun Buffon oli sivussa Jalkapallon MM-kisoissa 2010
tapahtuneen loukkaantumisensa takia. Buffon kärsi seläniskias vammasta, ja se
vaati leikkaamista lähes saman tien MM-kisojen päätyttyä. Buffon leikattiin ja
hän palasi Juventuksen kokoonpanoon tammikuussa 2011 cup-ottelussa Cataniaa
vastaan. Buffon teki ottelussa yhden huipputorjunnan ja Juventus voitti ottelun
2-0. Ottelun jälkeen yleisö osoitti suosiotaan Buffonille ja konkarimaalivahti
kiitti viskaamalla maalivahdin hanskansa katsomoon, faneille. Juventus oli
kaudella 2010–2011 suurissa ongelmissa ilman Buffonia, huolimatta useista
uusista pelaajahankinnoistaan, joukossaan TsSKA Moskovasta hankittu nopea
serbialainen laitahyökkääjä Miloš Krasić ja Italian maajoukkuetoppari Leonardo
Bonucci. Vaikka Buffon palasikin loppukaudesta ei Juventuksen sijoitus
sarjataulukossa parantunut kuin pykälän verran. Lopulta se sijoittui liigassa
jälleen sijalle seitsemän edelliskauden tapaan ja uusi valmentaja Luigi Delneri
sai potkut.

Kaudeksi 2011–2012 Juventuksen manageriksi tuli Antonio Conte, joka uudisti
joukkuetta suuresti. Seuraan hankittiin muun muassa tähtipelaajat Mirko Vučinić,
Stephan Lichtsteiner, Andrea Pirlo ja Arturo Vidal, ja kokeneet hyökkääjät
Amauri, Luca Toni ja Vincenzo Iaquinta hyllytettiin täysin seuran pelaavasta
kokoonpanosta. Myös Juventuksen kapteenin, hyökkääjä Alessandro del Pieron
peliaika väheni huomattavasti, ja näin ollen Buffonista tuli Juventuksen uusi
kapteeni. Joskin del Pieron ollessa avauskokoonpanossa hän kantoi yhä kapteenin
nauhaa. Kauden alla media odotti Juventukselta huomattavaa parannusta
edelliskausiin nähden, mutta Italian mestaruutta ei pidetty todennäköisenä.

Juventus kuitenkin pelasi erinomaisen kauden, ja joukkueen uudet hankinnat
onnistuivat erittäin hyvin. Myös Buffon pelasi Juventuksen erittäin hyvän kauden
ja torjui Juventuksen maalilla 35 ottelussa, ja pelasi ajoittain aivan
erinomaisesti. Juventus taisteli läpi kauden mestaruudesta AC Milanin kanssa, ja
lopulta Juventus voitti Italian mestaruuden, scudetton, neljän pisteen erolla
Milaniin. Juventus ei hävinnyt kauden aikana Serie A:ssa yhtään ottelua, ja
päästi ainoastaan 20 maalia. Buffon vaikutti Juventuksen menestykseen suuresti,
pelattuaan useita erinomaisia otteluita Juventuksen maalilla. Kauden
otteluistaan Juventus voitti Italian liigassa, Serie A:ssa, 23 ja pelasi 15
tasapeliä.

Juventus pelasi koko kauden tappioitta, kunnes hävisi kauden viimeisen
ottelunsa, Italian cupin finaalin Napolia vastaan. Tuo ottelu oli seuralegenda
Alessandro Del Pieron viimeinen ottelu Juventus-paidassa, ja hänen jätettyään
seuran, Buffonista tuli Juventuksen virallinen kapteeni.

Kausi 2012–13 alkoi Juventuksen osalta Italian Supercupilla, jossa se Serie A:n
voittajana kohtasi Italian Cupin voittajan, Napolin. Buffon pelasi Juventuksen
maalilla Juventuksen 4-2 voittoon päättyneessä ottelussa. Juventus voitti näin
ollen Italian Supercupin 2012, ja uusi kausi alkoi mestaruusjuhlien merkeissä.

Buffon aloitti kauden 2012–2013 vahvasti niin Serie A:ssa kuin Mestareiden
liigassakin. Juventus aloitti kauden Serie A:n kärjessä ja myös Juventuksen
paluu Mestareiden liigaan oli onnistunut. 30. maaliskuuta 2013 Buffon torjui
Italian kahden menestyneimmän seuran Juventuksen ja Internazionalen
kohtaamisessa joukkueelleen erittäin tärkeän 2-1 voiton, joka varmisti
Juventuksen ykkös-sijaa Serie A:ssa. Lopulta Buffon torjui Juventuksen jälleen
Italian mestariksi, kun seura marssi toiseen perättäiseen scudettoonsa, selvällä
erolla toiseksi sijoittuneeseen Napoliin. Buffon pelasi Juventuksen maalilla
Serie A:ssa 32 ottelua, ja oli jälleen joukkueensa avainpelaajia, ja tärkeä osa
mestaruuden voittanutta joukkuetta.

Mestareiden liigassa Juventus eteni jatkoon kovasta alkulohkostaan, jossa se
kohtasi Chelsea FC:n, FK Šah’tar Donetskin ja FC Nordsjællandin. Juventuksen
jatkopaikka varmistui lopulta vasta viimeisessä ottelussa, Chelseaa vastaan,
jonka Juventus voitti 3-0. Chelsean painostaessa ottelun alussa, Buffon teki
joukkueelleen useita tärkeitä torjuntoja. Cup-vaiheessa, Juventus kohtasi
ensimmäisellä pudotuspelikierroksella Glasgow Celticin, jonka Juventus voitti
yhteismaalein 5-0, ja eteni seuraavalle kierrokselle. Toisella
pudotuspelikierroksella Juventus kohtasi saksalaisen Bayern Münchenin. Bayern
voitti Juventuksen ensimmäisessä osa-ottelussa 2-0, ja samoin lukemin myös
toisessa osaottelussa, ja pudotti Juventuksen näin ollen jatkosta, yhteismaalein
4-0.

Kausi 2013–2014 alkoi Juventukselta Yhdysvalloissa pelatulla
kutsuharjoitusturnauksella. Turnaukseen osallistui useita MLS-joukkueita, sekä
eurooppalaisia huippujoukkueita mukaan lukien AC Milan ja Real Madrid. Buffon
pelasi Juventuksen maalinsuulla turnauksen ensimmäisen ottelun, jonka Juventus
hävisi Los Angeles Galaxylle 3-1. Juventuksen toisessa ottelussa maalilla pelasi
kakkosmaalivahti Marco Storari, Juventus hävisi Everton FC:lle
rangaistuspotkuilla ja jäi näin ollen kahdella tappiollaan harjoitusturnauksen
viimeiseksi.

Juventus avasi kauden 2013–2014 virallisesti Italian supercupin 2013 finaalilla,
jossa se kohtasi SS Lazion. Juventus voitti ottelun 4–0, Paul Pogban, Giorgio
Chiellinin, Stephan Lichtsteinerin ja Carlos Tévezin maaleilla 4–0 ja Buffon
juhli jälleen Juventuksen kapteenina Italian supercupin voittoa.

Italian Serie A:n kausi 2013–2014 alkoi 24. elokuuta 2013. Juventus pelasi jo
kauden ensimmäisenä ottelupäivänä, kun El Bianconeri kohtasi vieraskentällä UC
Sampdorian. Buffon pelasi ottelun Juventuksen maalilla ja oli voiton takuumies,
tehtyään joukkueelleen tärkeän torjunnan Lorenzo De Silvestrin laukauksesta.
Juventus voitti kauden avauksensa 1–0, Carlos Tévezin tehtyä ottelun
ratkaisumaalin. Alkukausi oli Buffonilta ja Juventukselta todella vahva, ja
Juventus oli Serie A:n kärjessä aivan alkukierroksista lähtien, taistellen
sarjajohtajan paikasta AS Roman kanssa. Vaikka liigassa Juventuksen peli kulki
erinomaisesti, Mestareiden liigakausi 2013–2014 oli Juventukselle pettymys,
sillä joukkue putosi jo alkulohkossa. Joukkue sijoittui lohkonsa kolmanneksi,
joten se pääsi mukaan UEFA Europa Leaguen pudotuspeleihin. Juventus eteni
Eurooppa Liigassa voitosta voittoon, kunnes kohtasi semifinaaleissa
portugalilaisen SL Benfican. Benifca voitti kotiottelunsa 2-1 ja Torinossa
pelattiin 0-0 tasapeli, jonka seurauksena Juventus putosi finaalista.

Kauden 2013–2014 jälkeen alkoivat huhut, että Juventuksen johdolla ja
päävalmentaja Antonio Contella oli erimielisyyksiä uusien pelaajahankintojen
osalta. Lopulta vuoden 2014 MM-turnauksen päätyttyä, Conte ilmoitti eroavansa.
Vain päivää myöhemmin Juventus julkisti uuden päävalmentajansa, Massimiliano
Allegrin, joka oli luotsannut edelliskaudella AC Milania. Allegrin kaudella
Juventuksella on tavoittessaan tarkoitus menestyä aiempaa paremmin Mestareiden
liigassa. Allegrin valmennuksessa Juventus aloitti Italian liigan erinomaisesti.
Juventus avasi kauden 1-0 voitolla Chievo Veronasta, Buffonin torjuessa voittoon
vaaditun nollapelin. Juventuksen voittoputki Serie A:ssa jatkui yhteensä viiden
ottelun ajan, ja Buffon loisti torjuen neljä nollapeliä sekä myös
rangaistuspotkun 3-0 voitossa Atalantaa vastaan. Serie A:ssa Juventus kärsi
ensimmäisen pistemenetyksensä kun se pelasi Sassuoloa vastaan 1-1 tasapelin.
Mestareiden liigassa Juventus arvottiin samaan lohkoon Atlético Madridin,
Olympiakosin ja Malmö FF:n kanssa. Juventus aloitti Mestareiden liigakautensa
2-0 kotivoitolla Malmöstä, mutta kärsi sitten kaksi niukkaa 1-0 tappiota sekä
Atlético Madridille että Olympiakosille. Lokakuun 29. päivä Juventus kohtasi
vierasottelussa Genoan, erityisessä ottelussa. Ottelu oli nimittäin Buffonille
uran 500. Serie A-ottelu, mitä ennen stadionilla järjestettiin suuret seremoniat
ja Juventus julkaisi useita Buffonin uran hienoimpia hetkiä Juventus-ajoilta
sosiaalisessa mediassa. Seuraavassa ottelussaan 1. marraskuuta, Juventus kohtasi
Empolin. Myös tämä ottelu oli erityinen, sillä se oli Buffonin 400. liigaottelu
Juventuksessa. Buffon oli ottelun hahmo ja hän torjui tärkeän nollapelin 2-0
voitossa. Myös Mestareiden liigassa Juventus palasi voittojen tielle, kun se
kukisti kotikentällään Olympiakosin värikkään ottelun päätteeksi 3-2 ja piti
mahdollisuutensa edetä lohkosta jatkoon varsin hyvinä.

Vuonna 1995, ollessaan 17-vuotias Gianluigi Buffon pelasi ensi kertaa maalleen
Italialle, alle 17-vuotiaiden maajoukkueessa. Buffon esiintyi myös Italian alle
18-vuotiaiden maajoukkueessa, mutta Buffon oli jo 17-vuotiaana niin lupaava ja
hyvä maalivahti, että hän nousi pian maansa alle 21-vuotiaiden maajoukkueeseen,
nuorten maajoukkueiden päätasolle. Buffon valittiin Italian EM-joukkueeseen alle
21-vuotiaiden EM-kisoihin 1996. Buffon oli tuolloin 18-vuotias. Italia pelasi
loistavat kisat, ja voitti EM-finaalissa Espanjan ja juhli näin ollen nuorten
EM-kultaa. Joukkueessa pelasi Buffonin lisäksi muista tulevista italialaisista
suurpelaajista mm. Fabio Cannavaro, Alessandro Nesta ja Francesco Totti. Buffon,
Cannavaro, Nesta ja Totti pelasivat myöhemmin myös vuonna 2006
maailmanmestaruuden voittaneessa Italian A-maajoukkueessa. Buffon pelasi
viimeisen kerran alle 21-vuotiaiden maajoukkueessa vuonna 1997, minkä jälkeen
hän teki debyyttinsä, ja pian myös vakuutti paikkansa, Italian A-maajoukkueessa.

Buffon valittiin Italian olympiajoukkueeseen vuoden 1996 Olympialaisiin.
Kisoissa Buffonin rooli oli olla Italian kakkosvahti, Gianluca Pagliucan ollessa
joukkueen ykkösmaalivahti. Gigi oli Italian Olympiajoukkueen nuorin pelaaja,
sillä hän oli kisojen aikana vain 18-vuotias. Olympiakisat olivat Cesare
Maldinin valmentamalle Italialle suuri pettymys, sillä joukkue putosi jo
alkulohko-vaiheessa, hävittyään niin Ghanalle kuin Meksikolle.

Buffon pelasi ensimmäisen ottelunsa Italian maajoukkueessa lokakuussa 1997
MM-karsintaottelussa Venäjää vastaan. Italian päävalmentaja Cesare Maldini
vaihtoi Buffonin maalille, kun Italian ykkösmaalivahti Gianluca Pagliuca
loukkaantui. Seuraavan kesän MM-lopputurnauksessa 1998 Buffon toimi Gianluca
Pagliucan varamiehenä. Italia eteni kisoissa puolivälieriin, jossa se hävisi
tulevalle maailmanmestarille Ranskalle ja putosi jatkosta.

Kun maalivahtilegenda Dino Zoffista tuli Italian päävalmentaja hän nosti
Buffonin maajoukkueen ykkösmaalivahdiksi. Buffon pelasi ykkösmaalivahtina
EM-karsinnat 2000 ja Buffonin oli tarkoitus olla myös Zoffin valmentaman Italian
joukkueen ykkösmaalivahti myös itse EM-lopputurnauksessa. Kuitenkin juuri ennen
vuoden 2000 EM-kisoja Buffon mursi kätensä joukkueen kisoja edeltävissä
harjoituksissa, minkä vuoksi kisat jäivät häneltä kokonaan väliin. Näin ollen
Italian maalilla turnauksessa pelasi näin ollen Francesco Toldo. Toldo nousi
suureen rooliin kisojen Hollanti-ottelussa, jossa hän torjui kolme
hollantilaispelaajien rangaistuspotkua, rangaistuslaukauskisaan venyneessä
ottelussa. Italia eteni kisoissa aina EM-finaaliin asti, jossa se kuitenkin
hävisi jatkoajalla 2-1. Loukkaantumisensa vuoksi Buffon ei myöskään voinut
edustaa Italiaa vuoden 2000 Sydneyn olympialaisissa.

2002 MM-kisoissa Buffon oli Italian ykkösmaalivahti. Buffon torjui nollapelin
Italian kisojen ensimmäisessä ottelussa jossa joukkue kukisti Ecuadorin 2-0.
Muissa alkulohko-otteluissa Italia pelasi 1-1 tasapelin Meksikon kanssa ja
hävisi Kroatialle 2-1. Italia saavutti lohkossa neljä pistettä ja tämä riitti
etenemiseen pudotuspeleihin. Ensimmäisellä pudotuspelikierroksella asettui
vastaan kisaisäntä Etelä-Korea. Ottelu oli erikoinen ja ottelun tuomari teki
hyvin kyseenalaisia tuomiota. Tällaisia olivat mm. ettei Paolo Maldinia päähän
potkaissut korealainen saanut edes varoitusta, Francesco Tottin ulosajo, sekä
Christian Vierin paitsiona hylätty maali. Etelä-Korealle tuomittiin myös ottelun
alussa rangaistuspotku, jonka Buffon kuitenkin erinomaisesti torjui. Etelä-Korea
kuitenkin voitti lopulta ottelun jatko-ajalla 2-1 ja pudotti Italian jatkosta.

Myös EM-kisoissa 2004, Giovanni Trapattonin toimiessa Italian päävalmentajana,
Buffon oli joukkueen ykkösmaalivahti. Buffon pelasi hienot EM-kisat. Hän piti
Italiaa pystyssä torjunnoillaan niin 0-0 tasapelissä Tanskaa vastaan kuin 1-1
tasapelissä Ruotsia vastaan. Italia päätti kisat 2-1 voittoon Bulgariasta, mutta
sen saavuttamat viisi pistettä eivät kuitenkaan riittäneet jatkopaikkaan ja
niinpä Italian kisat päättyivät suureksi pettymykseksi jo alkulohkovaiheessa.

Saksan MM-kisoissa 2006 Buffon oli jo totuttuun tapaan ykkösvalinta Italian
maaliin. Hänen kisamatkansa oli kuitenkin vähällä kariutua, kun hän oli lyönyt
Juventuksen varamaalivahdin Antonio Chimentin kanssa vetoa ottelutuloksista.
Syytökset Buffonia vastaan kuitenkin raukenivat ja niinpä hän pystyi
osallistumaan MM-kisoihin Italian joukkueen ykkösmaalivahtina. Italia avasi
kisat 2-0 voitolla Ghanasta ja pelasi sitten alkulohkossaan 1-1 tasapelin
Yhdysvaltoja vastaan ja voitti Tšekin 2-0. Ensimmäisellä pudotuspelikierroksella
Italia pelasi Australiaa vastaan ja voitti 1-0. Buffon palkittiin ottelun
parhaana pelaajana. Seuraavaksi Italia kohtasi Ukrainan, jonka se voitti 3-0.
Buffonilla oli ottelussa paljon töitä ja hän löikin päänsä kertaalleen tolppaan
ottelun tuoksinnassa. Iskusta huolimatta Buffon pelasi ottelun loppuun asti.
Välierä-ottelussa Italia pelasi kisaisäntä Saksaa vastaan. Buffon torjui aivan
ottelun varsinaisen peliajan lopulla Lukas Podolskin kohti yläkulmaa
suuntautuneen laukauksen kulmapotkuksi. Niinpä ottelu eteni maalittomana
jatkoajalle, jossa Italia ratkaisi pelin. Fabio Grosso laukoi ensin 1-0 ja
Alessandro del Piero viimeisteli 2-0 viimeisellä minuutilla. Italia eteni
finaaliin, Ranskaa vastaan. Ottelu eteni 1-1 tilanteessa jatkoajalle, jossa
Ranskan kapteeni Zinedine Zidane puski lähietäisyydeltä pallon kohti Italian
maalia, Buffon kuitenkin torjui ja lukemat pysyivät 1-1:ssä. Lopulta tilanteen
ollessa sama jatkoajan päätyttyä ottelu ratkaistiin rangaistuspotkuilla. Italia
voitti rangaistuslaukauskilpailun 5-3 ja Marcello Lippin valmentama joukkue
juhli maailmanmestaruutta ensi kertaa 24 vuoteen. Buffon valittiin turnauksen
lopuksi kisojen tähdistöjoukkueeseen.

Marraskuussa 2006 Buffon valittiin Euroopan toiseksi parhaaksi
jalkapalloilijaksi ranskalaisen France Football -lehden Ballon d'Or (Kultainen
pallo) -äänestyksessä maanmiehensä Fabio Cannavaron jälkeen. Tähän vaikuttivat
suuresti upeat MM-kisat jotka Buffon pelasi.

Buffon nimettiin Italian joukkueen kapteeniksi vuoden 2008 EM-kisoihin kapteeni
Fabio Cannavaron loukkaannuttua ennen kisoja. Roberto Donadonin valmentama
Italia oli suurissa vaikeuksissa avausottelussa Hollantia vastaan ja hävisi
Buffonin muutamasta hyvästä torjunnasta huolimatta selvästi 3-0. Seuraavassa
alkulohko-ottelussa Italia pelasi 1-1 tasapelin Romaniaa vastaan. Buffon oli
ottelun sankari, sillä hän torjui ottelussa Adrian Mutun ampuman
rangaistuspotkun. Viimeisessä alkulohko-ottelussaan Italia voitti Ranskan 2-0 ja
eteni alkulohkostaan jatkoon. Italian tie kuitenkin katkesi jo puolivälierissä,
Espanjaa vastaan. Espanja hallitsi ottelua mutta Buffon pelasi upean ottelun ja
piti torjunnoillaan Italian mukana pelissä. Lopulta ratkaisu oli haettava
jälleen rangaistuslaukauskilpailusta, jonka Espanja voitti 4-2.
Rangaistuspotkukilpailussa Buffon torjui Daniel Güizan ampuman rangaistuspotkun.
Kisojen jälkeen Buffon nimettiin turnauksen tähdistöön.

Vuonna 2009 Italia karsiutui ensi kertaa historiassaan mukaan Maanosaliittojen
cupiin, hallitsevana maailmanmestarina. Maanosaliittojen cup 2009 meni kuitenkin
Italialta heikosti, vaikka se voittikin avausottelussaan USA:n 3-1. Toisessa
lohko-ottelussa Egypti voitti ottelua selvästi hallineen Italian 1-0, ja
viimeisessä alkulohko-ottelussa Brasilian Luis Fabiano iski pallon kahdesti
Buffonin ohi ja katastrofin täydensi Andrea Dossenan oma maali. Italia hävisi
ottelun 3-0 ja putosi jo alkulohkovaiheessa. Turnaus jäi historian kirjoihin
Italian osalta siltä osin, että turnaus jäi useiden kokeneiden
maajoukkuepelaajien, kuten Luca Tonin ja Fabio Grosson viimeiseksi
maajoukkueturnaukseksi. Maanosaliittojen cupin jälkeen alkoi sukupolven vaihdos,
joka näkyi vuoden 2010 MM-kisoissa, jossa osa pelaajarungosta oli vaihtunut
nuorempaan polveen.

Buffon oli Italian avainpelaaja vuoden 2010 MM-kisojen karsinnoissa, joissa hän
pelasi italian kymmenestä karsinta-ottelusta kahdeksan. MM-kisoissa Buffon oli
Italian avauskokoonpanossa, avausottelussa Paraguayta vastaan, mutta joutui
jäämään vaihtoon tauolla selän iskiasvamman takia, tappiotilanteessa 0-1. Hänen
tilalleen Italian maalille tuli toiselle puoliajalle Federico Marchetti.
Toisella puoliajalla Italia hallitsi ja onnistui tasoittamaan ottelun 1-1:een.
Buffon ei voinut pelata enää yhtään ottelua kisoissa, joten hän seurasi loput
ottelut vaihtopenkin puolelta. Italia pelasi seuraavassa ottelussaan 1-1
tasapelin Uutta-Seelantia vastaan ja hävisi lohkon viimeisen ottelunsa
Slovakialle 3-2. Niinpä Italia putosi myös MM-kisoissa Maanosaliittojen cupin
2009 tapaan jo alkulohkossa, ja päävalmentajaksi palannut vuoden 2006
mestarivalmentaja Marcello Lippi erosi tehtävästään kisojen jälkeen.

EM-kisoissa 2012 Buffon oli jälleen Italian ykkösmaalivahti ja myös joukkueen
kapteeni. Uusi päävalmentaja Cesare Prandelli oli nuorentanut joukkuetta, mutta
Buffon oli yhä pitänyt paikkansa. Alkulohkossa Italia pelasi 1-1 tasan sekä
Espanjaa että Kroatiaa vastaan ja voitti Irlannin 2-0 ja eten jatkopeleihin.
Puolivälierissä Italia kukisti rangaistuspotkuilla Englannin ja eteni aina
välieriin asti. Siellä Italia kohtasi Saksan joka hallitsi ottelua, mutta Buffon
torjui monta tärkeää torjuntaa joukkueelleen ja piti tilanteen ottelun alussa
0-0:ssa. Mario Balotelli iski Italialle ottelun edetessä 2-0 johdon, ja vaikka
Mesut Özil ohittikin Buffonin rankkarista 90. minuutilla ei Saksa enää
onnistunut pääsemään Italian rinnalle, ja niinpä Italian joukkue eteni
EM-finaaliin, Espanjaa vastaan. Espanja hallitsi ottelua alusta asti ja David
Silva iski maansa 1-0 johtoon. Myös Jordi Alba, Fernando Torres ja Juan Mata
ohittivat Buffonin ottelussa ja niinpä Espanja voitti ottelun 4-0 ja juhli
EM-kultaa. Italian oli tyytyminen EM-hopeaan. Hienot kisat pelannut veteraani,
Buffon, valittiin kisojen jälkeen viralliseen EM-kisojen tähdistöjoukkueeseen.

Kesäkuussa 2013 Italian päävalmentaja valitsi Buffonin Italian joukkueeseen
Maanosaliittojen cupiin 2013 ja nimesi Buffonin myös joukkueen kapteeniksi.
Buffon pelasi Italian maalilla avausottelussa Meksikoa vastaan, jonka Italia
voitti 2-1. Meksikon maali syntyi rangaistuspotkusta, jonka Javier Hernández
ampui maaliin.

Buffon oli Italian maalilla, maan kapteeninnauha kädessään myös Maanosaliittojen
Cupin 2013 lohkovaiheen toisessa ottelussa, Japania vastaan. Ottelu alkoi
Italian kannalta vaikeasti Japanin hallitessa. Buffon joutuikin jo ottelun
alussa torjumaan useasti japanilaispelaajien laukauksia. 20. minuutilla Buffon
rikkoi Italian rangaistusalueella Japanin tähtipelaajaa, Keisuke Hondaa. Buffon
sai tilanteesta keltaisen kortin ja Japanille tuomittiin rangaistuspotku, jonka
Honda ampui maaliin. Shinji Kagawa ampui Japanin 2-0 johtoon puolentunnin
kohdalla upeasti, mutta Daniele De Rossi puski Italian maalin päähän Andrea
Pirlon antamasta kulmapotkusta. Italia onnistui toisen puoliajan alussa tekemään
kaksi maalia, ja siirtyi 3-2 johtoon. Tämän jälkeen Japani painosti, ja Buffon
teki tärkeitä torjuntoja Italian maalilla. 70. minuutilla Shinji Okazaki
kuitenkin puski Japanin 3-3 tasoituksen. 86. minuutilla Sebastian Giovinco
laukoi Riccardo Montolivon syötöstä Italian 4-3 johtomaalin. Japani painosti
lopussa, muttei onnistunut tasoittamaan ottelua ja Italia voitti näin ollen
ottelun ja varmisti jatkopaikkansa turnauksessa.

Turnauksen alkulohkovaiheen viimeisessä ottelussaan Italia kohtasi vahvasti
pelanneen isäntämaa Brasilian. Italian ja Brasilian välisen ottelun voittaja,
voittaisi lohkonsa ja pelaisi B-lohkon kakkosta, Uruguayta vastaan, kun taas
häviäjä kohtaisi Espanjan. Brasilia painosti heti ottelun alusta lähtien, mutta
Buffon piti Italiaa pystyssä muutamalla hyvällä torjunnalla. Ensimmäisen
puoliajan lopulla Buffon torjui Fredin puskun, mutta torjunnasta pallo kimposi
Dantelle, joka laukoi Brasilian johtoon. Emanuele Giaccherini tasoitti toisen
puoliajan alussa, mutta myöhemmin Neymar ampui vapaapotkusta Brasilian jälleen
johtoon. Fred ampui voimalla Brasilian kolmannen maalin ja siirsi maansa nyt 3-1
johtoon. Italia kavensi vielä 3-2:een, mutta Buffonin torjunnan jatkopallosta,
Fred laukoi pallon maaliin ja sinetöi Brasilian 4-2 voiton ja lohkon ykköstilan.

Italian sijoituttua lohkokakkoseksi, se kohtasi B-lohkon ykkösen, Espanjan
välierissä. Ottelu oli tasainen, ja Italia hallitsi ottelua alussa, mutta
lopulta peli oli varsinaisen peliajan ja jatkoajankin päätyttyä yhä 0-0
tilanteessa. Niinpä ottelun ratkaisu haettaisiin rangaistuspotkukilpailusta.
Espanja voitti rangaistuspotkukisan 7-6, Buffonin epäonnistuttua torjumaan
yhtään rangaistuslaukausta, ja näin Espanja jatkoi turnauksen finaaliin ja
Italia pronssiotteluun.

Pronssiottelussa "Gli Azzurri" kohtasi Uruguayn. Myös pronssiottelu venyi
rangaistuspotkukilpailuun, tällä kertaa tasatilanteessa 2-2.
Rangaistuspotkukisassa Buffon nousi Italian sankariksi ja ottelun ratkaisijaksi.
Ensimmäisellä kierroksella Buffon torjui Diego Forlanin voimakkaan, mutta melko
keskelle suuntautuneen laukauksen. Myöhemmin Buffon torjui myös
Juventus-seuratoveri Martin Caceresin ja Walter Garganon laukomat
rangaistuspotkut ja ratkaisi Italialle voiton ja maan ensimmäisen
Maanosaliittojen Cup-mitalin.

MM-karsinnoissa 2014, Buffon oli Italian selvä ykkösmaalivahti, hänen pelattuaan
lähes kaikki maansa MM-karsintaottelut. Buffon on torjui karsinnoissa maalleen
tärkeitä pisteitä, kuten ottelussa Tšekkiä vastaan, jossa Buffon valittiin
ottelun parhaaksi pelaajaksi, 128. maaottelussaan. 6. syyskuuta 2013, Italia
voitti Bulgarian 1-0 Alberto Gilardinon maalilla, Buffon teki kaksi
huippupelastusta ja johdatti joukkueensa kapteenina voittoon. Buffon valittiin
myös tuossa ottelussa ottelun parhaaksi pelaajaksi ja lisäksi Italian
päävalmentaja Cesare Prandelli sanoi, että Buffon pelasti Italialle voiton.
Ottelu oli Buffonille 135. A-maaottelu, ja hän on näin enää yhden ottelun päässä
Fabio Cannavaron ennätyksestä. Italia johti ottelun jälkeen MM-karsintalohkoaan,
voitettuaan seitsemästä ottelustaan viisi ja pelattuaan kaksi tasapeliä.

Syyskuun 11. päivä Italia kohtasi kotiottelussaan Tšekin Juventuksen
kotistadionilla, Juventus Stadiumilla. Buffon pelasi ottelun Italian maalilla ja
johdatti joukkueensa kapteenina 2-1 voittoon. Tällä voitolla Italia varmisti
ensimmäisenä Euroopan maana paikkansa Brasilian MM-kisoissa 2014. Ottelu oli
Buffonille samalla 136. A-maaottelu, mikä nosti hänet jaetulle ykkössijalle
pelatuissa maaotteluissa Italian maajoukkueessa, yhdessä Fabio Cannavaron
kanssa. Lokakuussa Italian joukkue matkusti vierasotteluun Tanskaan pelamaan
Tanskan jalkapallomaajoukkuetta vastaan toiseksi viimeistä MM-karsintaotteluaan.
Buffon nimettiin Italian avauskokoonpanoon ja ottelu olisi hänen 137.
maaottelunsa, mikä nostaisi hänet kaikkien aikojen eniten maaotteluita Italialle
pelanneeksi pelaajaksi, ohi Cannavaron. Ottelu oli Italialle vaikea, ja Nicklas
Bendtner kuritti Buffonia ottelussa kahdesti. Ottelun ollessa aivan lopussa
Tanskalle 2-1, mutta Alberto Aquilani tasoitti loppuhetkillä ja peli päättyi 2-2
tasalukemiin. Näin Buffon teki Italian maajoukkue-historiaa. Vuoden 2013
lopuksi, Buffon valittiin Italian jalkapallomaajoukkueen parhaaksi pelaajaksi,
viimeisen kalenterivuoden osalta.

Brasilian MM-kisoissa 2014, Italia arvottiin D-lohkoon, yhdessä Englannin,
Uruguayn ja Costa Rican kanssa. Kovatasoista lohkoa on tituleerattu kisojen
"kuolemanlohkoksi".

Kesäkuun 2014 alussa Buffon nimettiin odotetusti Italian MM-joukkueeseen ja myös
joukkueen kapteeniksi. Buffon on Italian joukkueen selvästi kokenein pelaaja,
140 maaottelullaan. Joukkueen toiseksi kokenein pelaaja on 109 maaottelun
turvin. Joukkueessa on Buffonin ja Pirlon lisäksi myös kaksi muuta vuoden 2006
maailmanmestaria, Andrea Barzagli ja Daniele De Rossi.

Italia avasi kisat 15. kesäkuuta alkulohko D:n ottelulla Englantia vastaan.
Viimeistelyharjoituksissa vain päivää ennen ottelua Buffon väänsi nilkkansa,
mikä aiheutti välitöntä spekulaatiota joutuuko kapteeni ottelusta sivuun.
Italian päävalmentaja Cesare Prandelli vakuutti että vamma ei ole vakava, mutta
Buffon ei kuitenkaan osallistunut Italian joukkueen lehdistötilaisuuteen, mihin
hänen oli tarkoitus osallistua. 14. päivä kävi ilmi, että Buffon ei pysty
pelaamaan Italian maalilla. Hänen tilallaan Italian maalilla pelaa Salvatore
Sirigu ja kapteenina toimii varakapteeni Pirlo. Italia voitti Englannin
tasaisessa ottelussa 2-1 ja avasi turnauksen täydellä pistepotilla.

Buffon kuntoutui pelikuntoon alkulohkon toiseen otteluun, Costa Ricaa vastaan ja
torjui Italian maalilla. Italia kärsi ottelussa tehottomuudesta eikä joukkue
päässyt parhaimmilleen. Costa Rica sen sijaan käytti vähät maalipaikkansa ja
joukkueen kapteeni Bryan Ruiz puski ottelun ainoan maalin ensimmäisen puoliajan
loppuhetkillä. Viimeisessä alkulohkon ottelussaan Italia tarvitsi Uruguayta
vastaan vähintään tasapelin edetäkseen pudotuspeleihin, tappiolla Uruguay
matkaisi jatkopeleihin. Ottelusta tuli todella dramaattinen ja vaiheikas,
ottelussa kuohahduttivat muun muassa Claudio Marchision punainen kortti ja Luis
Suarezin pureminen, jota ottelun tuomari ei huomannut mutta josta FIFA myöhemmin
langetti neljän kuukauden pelikiellon. Buffon oli yksi ottelun hahmoista ja hän
sai suorituksestaan ottelussa paljon kiitosta. Buffon teki ottelussa upean
tuplatorjunnan Suarezin laukauksista sekä muutaman muun huipputorjunnan. Ottelun
loppuhetkillä Uruguayn Diego Godin puski maansa 1-0 johtoon, eikä Italia
onnistunut enää saamaan aikaan kunnon takaa-ajoa. Italia taipui Uruguaylle 1-0
ja jäi alkulohkovaiheeseen MM-turnauksessa toista kertaa peräkkäin.

Italian otteita kisoissa häiritsivät joukkueen sisäiset riidat ja hyökkääjä
Mario Balotellia syytettiin laajalta joukkuehengen tuhoamisesta. Median mukaan
kokeneet pelaajat muun muassa Buffon, riitautuivat Balotellin kanssa turnauksen
aikana. Italian kansa antoi pelaajien kiistassa sympatiansa Buffonin ja muiden
kokeneiden pelaajien puolelle, ja myöhemmin turnauksen jälkeen päävalmentajan
paikkansa jättänyt Cesare Prandelli sanoi että Balotellin ottaminen kisoihin oli
hänen virheensä. Balotelli sen sijaan kommentoi, että hänen "mustat veljensä
Afrikassa eivät ikinä jättäneet häntä yhtä yksin kuin Italian joukkue".

Lähes välittömästi MM-turnauksen päätyttyä Italian valmentaja Cesare Prandelli
erosi tehtävästään, kuten myös Italian jalkapalloliiton johtaja. Prandellin
seuraajaksi maajoukkueen johtoon nimettiin Juventuksen entinen päävalmentaja
Antonio Conte, jonka kanssa Buffon oli työskennellyt aiemmin jo kolmen kauden
ajan. Kun Conte nimesi ensimmäisen joukkueensa Buffon oli odotetusti mukana ja
myös joukkueen kapteeni. Italia avasi tiensä Conten valmennuksessa 2-0 -voitolla
Hollannista harjoitusmaaottelussa. Buffon on torjunut Italian maalilla kaikissa
EM-karsintaottelussa. Syyskuussa 2014 Italia voitti Norjan 2–0 vierasottelussa.
Lokakuussa joukkue voitti Azerbaidžanin 2–1 ja Maltan 0–1.



https://fi.wikipedia.org/wiki/Saksa

Saksa (saks. Deutschland), virallisesti Saksan liittotasavalta (saks.
Bundesrepublik Deutschland) on 82,2 miljoonalla asukkaallaan Keski-Euroopan
runsasväkisin valtio ja yksi maailman johtavista teollisuusmaista. Saksan
valtiomuoto on liittotasavalta ja se koostuu kuudestatoista osavaltiosta
(Bundesland). Maan pääkaupunki ja hallinnolliselta alueeltaan runsasväkisin
kaupunki on yli 3,5 miljoonan asukkaan Berliini.

Saksalla on yhdeksän naapurimaata: Tanska, Alankomaat, Belgia, Luxemburg,
Ranska, Sveitsi, Itävalta, Tšekki ja Puola. Saksa on yksi Euroopan unionin
perustajavaltioista ja sijaitsee sen maantieteellisessä keskustassa. Sekä Saksan
väestö että kansantalous ovat jäsenmaista suurimmat. Sen ostovoimakorjattu
bruttokansantuote vuonna 2017 on Kansainvälisen valuuttarahaston arvion mukaan
noin 4,12 biljoonaa Yhdysvaltain dollaria.

Saksa ulottuu Itä- ja Pohjanmereltä aina Alpeille asti ja käsittää
maastotyyppejä alavista tasangoista vuoristoihin. Pohjois-Saksan viljavat
alangot vaihtuvat Keski-Saksassa metsien ja peltojen täplittämäksi kumpuilevaksi
ylängöksi. Maan eteläisimmät alueet ovat vuoristoa; lounaassa on Schwarzwaldin
matalahko, asutettu vuoristo ja etelässä Alpit.

Saksaa halkovat Euroopan suurimmat joet: Rein ja Elbe, jotka laskevat
Pohjanmereen (Rein Hollannin ja Elbe Pohjois-Saksan alankojen kautta), sekä
Tonava, joka saa alkunsa Schwarzwaldin vuoristosta, virtaa itään ja laskee
Mustaanmereen. Saksassa on myös järviä, suurimpana niistä Reinin suvannon
Bodenjärvi sekä järvialueita, joista laajimmat, jääkauden muovaamat
Mecklenburgin ja Pommerin järvialueet sijaitsevat maan koillisosassa.

Saksan korkein kohta on Alpeilla sijaitseva Zugspitze, joka on 2 964 metriä
korkea. Sen rinteellä sijaitsee Garmisch-Partenkirchenin kaupunki, joka on yksi
Saksan merkittävimmistä talviurheilukeskuksista. Zugspitzen huipulla on aina
lunta.

Saksa kuuluu lauhkeaan vyöhykkeeseen. Maan pohjoisosassa vallitsee merellinen
ilmasto lämpimine kesineen ja leutoine, pilvisine talvineen. Etelämpänä
mantereisempi ilmasto tuo enemmän vaihtelua: kuumemmat kesät ja kylmemmät
talvet. Lisäksi Alpeilla ja paikoin Keski-Saksan ylängöillä on vuoristoilmasto.

Atlantilta tulevat keskileveysasteiden liikkuvat matalat vuorottelevat Azoreilta
Keski-Eurooppaan ulottuvien korkeapaineen selänteiden kanssa, mikä pitää sään
ympäri vuoden vaihtelevana. Ajoittain Alpeilta tuleva lämmin ja kuiva
laskutuuli, föhn, vaikuttaa maan eteläosien säähän ja keväällä sulattaa sieltä
lumet.

Pohjois-Saksan alangolla ilmasto on viileätalvinen ja lämminkesäinen.
Esimerkiksi Berliinissä keskimääräinen alin lämpötila on vajaan kaksi
celsiusastetta pakkasen puolella joulu-, tammi- ja helmikuussa. Kuumimmat
kuukaudet ovat heinä ja elokuu, jolloin keskimääräinen ylin lämpötila on 24
astetta. Sateita saadaan ympäri vuoden 30–70 mm kuussa.

Etelä-Saksassa ilmasto on mantereisempi, ja vuoristossa on viileämpää kuin
pohjoisen alangoilla. Esimerkiksi Münchenissa keskimääräinen alin lämpötila on
2–4 astetta pakkasen puolella joulu-, tammi- ja helmikuussa. Kuumimmat kuukaudet
ovat heinä- ja elokuu, jolloin keskimääräinen ylin lämpötila on 23 astetta.
Sateet painottuvat kesään: kesä-, heinä- ja elokuussa saadaan yli sata
millimetriä kuukaudessa, tammi- ja helmikuussa alle 50 mm.

Karhu on Berliinin symboli, mutta villejä karhuja ei ole tavattu Saksassa vuoden
1835 jälkeen, lukuun ottamatta vuonna 2006 Italian puolelta harhaillutta sinne
istutettua Brunoa. Vuonna 2009 IUCN tutki 102 nisäkäslajin tilaa Saksassa ja
julisti seitsemän niistä olevan suuressa vaarassa: sillivalas, mustavalas,
villihevonen, baijerintunnelimyyrä, vesikko, siiseli ja karhu. Alpeilla elää
murmeleita, jäniksiä ja villejä vuohia sekä harvinaisia maakotkia. Pesukarhu on
Saksaan levinnyt vieraslaji. Pohjoisrannikko on muuttolintujen suosima
levähdyspaikka. Merikotka oli lähes kadonnut Länsi-Saksasta, mutta se on
lisääntynyt maan itäosassa. Idässä on nähty myös hirviä ja susia, jotka tulevat
Puolasta Oderjoen yli.

Saksassa on neljätoista kansallispuistoa. Vattimeren rannikko muodostaa kolme
puistoa, koska se ulottuu sekä Tanskan, Saksan että Alankomaiden alueelle.
Itämeren rannikolla on kaksi puistoa; Pommerin ja Brandenburgin sisämaassa kaksi
muuta. Harzin kansallispuisto sijaitsee Keski-Saksan ainoalla vuoristoalueella.
Hainichin ja Kellerwald-Ederseen kansallispuistoissa on Keski-Euroopan viimeisiä
laajoja luonnontilaisia pyökkimetsiä.

Germaaniheimot asuttivat Itämeren rannikkoa noin vuodesta 500 eaa. alkaen. Noin
100-luvulle eaa. mennessä ne olivat levittäytyneet nykyiseen Etelä-Saksaan asti.
Julius Caesarin aikana, noin vuonna 58 eaa., Rooman valtakunnan raja asettui
Reinille ja Tonavalle, niiden länsipuoli oli roomalaisia provinsseja ja
germaanit elivät Rooman periferiassa.

Saksan valtion kehittyminen alkoi Kaarle Suuren valtakunnan jaosta vuonna 843,
jolloin tämän pojanpojat Lothar I ja Ludvig Saksalainen saivat Verdunin
sopimuksella hallintaansa suuren, nykyisestä Pohjois-Saksasta Keski-Italiaan
ulottuvan alueen. Tästä muodostettiin vuonna 966 Pyhä roomalainen keisarikunta,
jota 1500-luvulla alettiin nimittää Pyhäksi saksalais-roomalaiseksi
keisarikunnaksi. Keisarikunta ei ollut kovin yhtenäisesti hallittu valtio, vaan
se koostui lukuisista pienistä hyvin pitkälle itsenäisistä ruhtinaskunnista ja
kaupungeista. Saksalaisten vaikutus ulottui jo sydänkeskiajalta alkaen ns.
pohjoisten ristiretkien, kaupankäynnin ja hansaliiton mukanaan tuoman
muuttoliikkeen myötä koko Itämeren alueelle.

Protestanttinen uskonpuhdistus alkoi Saksan Wittenbergistä 1517 Martti Lutherin
naulattua 95 teesiään linnankirkon oveen. Sen etenemistä vauhdittivat vuosisata
aiemmin Johannes Gutenbergin kehittämä kirjapainotekniikka ja Lutherin saksaksi
kääntämä Raamattu.

Varsinkin kolmikymmenvuotisen sodan ja sen lopettaneen Westfalenin
rauhansopimuksen (1648) jälkeen Saksa oli valtiollisesti hajanainen.
Virallisesti keisarikunta oli yhä olemassa, mutta käytännössä siihen kuuluneet
ruhtinaskunnat olivat tämän jälkeen lähes täysin itsenäisiä valtioita.
Keisarilla ei ollut käytännössä mitään valtaa muualla kuin Itävallassa, jonka
hallitsija hän samalla oli. Muista Saksaan kuuluneista ruhtinaskunnista
mahtavimmaksi nousi pian Brandenburgin rajakreivikunta, joka vuonna 1701
muutettiin Preussin kuningaskunnaksi. Preussi sai Pommerin Ruotsilta suuressa
Pohjan sodassa ja Sleesian Seitsenvuotisessa sodassa. Vuonna 1772 Preussi
laajeni jälleen, kun se osallistui Puolan jakamiseen.

Pyhä saksalais-roomalainen keisarikunta, jota myöhemmin on kutsuttu myös
”ensimmäiseksi valtakunnaksi”, hajosi lopullisesti Napoleonin aikana vuonna
1806, jolloin sen keisari luopui Saksan keisarin asemasta, mutta pysyi Itävallan
keisarina. Vuonna 1815 Wienin kongressin jälkeen perustettiin Saksan liitto,
johon kuului joukko ruhtinaskuntia Itävallan ja Preussin johtamina. Preussin ja
Itävallan välisen sodan 1866 jälkeen perustettiin Preussin johdolla
Pohjois-Saksan liitto (saks. Norddeutscher Bund), jonka kansleriksi 1867
nimitettiin Otto von Bismarck. Saksan yhdistyminen alkoi.

18. tammikuuta 1871 Preussin kuningas Vilhelm I kruunattiin keisariksi
Versailles’ssa Ranskan tappion jälkeen ja perustettiin toinen Saksan
keisarikunta. Von Bismarck nimettiin keväällä 1871 Saksan
valtakunnankansleriksi. Saksan siirtomaat Afrikasta ja Oseaniasta hankittiin
Vilhelm II:n aikana, jolloin Saksa pyrki laajentumaan aggressiivisesti kilpaa
Yhdistyneen kuningaskunnan kanssa. Keisarikunta kesti ensimmäisen maailmansodan
loppuun 9. marraskuuta 1918, jolloin Vilhelm II luopui kruunusta ja Saksa
julistettiin tasavallaksi (Weimarin tasavalta).

Weimarin tasavallan aika oli lopussa, kun Adolf Hitlerin johtama Saksan
kansallissosialistinen työväenpuolue sai vaalivoiton vuonna 1932 ja nousi
valtaan seuraavana vuonna ja kielsi muut puolueet. Saksasta tuli
kansallissosialistinen. Vuonna 1939 Saksa hyökkäsi ilman sodanjulistusta Puolaan
ja aloitti siten toisen maailmansodan Euroopassa. Heti valtaan päästyään
kansallissosialistit aloittivat saksalaisten juutalaisten vainoamisen. Sodan
myötä heidän valtapiiriinsä tuli lisää juutalaisia Itä-Euroopasta ja Ranskasta,
ja juutalaisten surmaamisesta tuli järjestelmällistä. Noin kuusi miljoonaa
juutalaista tapettiin vainoissa. Sotaa kesti Euroopassa toukokuuhun 1945,
jolloin Saksa antautui ehdoitta. Sotarikollisia tuomittiin vuosina 1945–1946
Nürnbergin oikeudenkäynneissä.

Sodan jälkeen voittajavaltiot ja Ranska jakoivat Saksan neljään
miehitysvyöhykkeeseen. Neuvostoliiton vyöhykkeestä muodostui Saksan
demokraattinen tasavalta (DDR, arkikielessä usein Itä-Saksa) sekä Yhdysvaltain,
Ranskan ja Yhdistyneen kuningaskunnan vyöhykkeestä Saksan liittotasavalta (BRD,
arkikielessä usein Länsi-Saksa). Liittotasavallassa alkoi 1950-luvulla voimakas
talouskasvu. Saksan liittotasavalta liittyi Natoon, DDR Varsovan liittoon.
Berliiniin jäi lännen eksklaavi Itä-Saksan keskelle, ja vuonna 1961 se
eristettiin Berliinin muurilla.

Saksa jälleenyhdistyi jälleen vuonna 1990, kun Saksan demokraattinen tasavalta
ja sen osavaltiot (eli liittomaat, Bundesländer) liittyivät Saksan
liittotasavaltaan ja samalla Euroopan yhteisöön. Viime vuosikymmenten näkyviä
kanslereita ovat olleet kristillisdemokraattien Helmut Kohl (1982–1998),
sosiaalidemokraattien Gerhard Schröder (1998–2005) ja kristillisdemokraattien
Angela Merkel (2005–).

Saksa on liittovaltio. Se koostuu kuudestatoista laajaa itsenäistä päätösvaltaa
käyttävästä osavaltiosta. Muodollinen valtionpäämies on liittopresidentti.
Liittopresidentin valitsee liittokokous, johon kuuluvat kaikki liittopäivien
edustajat ja sama määrä osavaltioiden edustajia. Liittokokouksella ei ole muuta
tehtävää kuin valita liittopresidentti viiden vuoden välein.

Saksan parlamentti eli liittopäivät (Bundestag) on kokoontunut vuodesta 1999
alkaen valtiopäivätalossa Berliinissä. Sitä ennen parlamentti sijaitsi viiden
vuosikymmenen ajan Bonnissa. Edustajat valitaan neljän vuoden välein. Puolet
edustajista valitaan tietyistä vaalipiireistä ja puolet puolueiden listoilta.
Puolueiden on ylitettävä 5 prosentin äänikynnys tai saatava vähintään kolme
suoraan valittua edustajaa. Vuoden 2009 vaaleissa valittiin 622 edustajaa.
Edustajien kokonaismäärä vaihtelee.

Liittopäivät valitsee liittopresidentin ehdotuksesta liittokanslerin.
Liittokansleri nimittää ministerit, joiden määrä vaihtelee hallituksesta
toiseen. Toisin kuin useimmissa parlamentaarisissa järjestelmissä, liittokokous
ei voi suoraan erottaa kansleria valitsematta hänen seuraajaansa (ns.
konstruktiivinen epäluottamuslause).

Saksassa on myös liittoneuvosto (Bundesrat), joka on osavaltioiden edustajien
kokous. Liittoneuvosto ei ole varsinaisesti parlamentin ylähuone, vaan oma
erillinen instituutionsa. Liittoneuvostossa on 69 paikkaa, jotka on jaettu
osavaltioiden asukasluvuilla painotettuina. Puheenjohtajuus on kiertävä, ja
liittoneuvoston puheenjohtaja on liittopresidentin varamies. Osavaltioiden
edustajilla on velvollisuus äänestää hallituksensa tahdon mukaan, eikä ryhmien
ääniä voi jakaa. Edustajien puoluekantojen suhteet vaihtelevat osavaltioiden
vaalien mukaan, joita on yleensä 3–4 vuodessa.

Puoluejärjestelmältään Saksa on monipuoluejärjestelmä, jossa on toistaiseksi
ollut kaksi johtavaa puoluetta, sosiaalidemokraattien (SPD) ja
kristillisdemokraattien (CDU ja CSU), jotka ovat hallinneet joko yhdessä (Suuri
koalitio) tai keskisuuria puolueita apuna käyttäen. Keskisuuria puolueita ovat
liberaalit (FDP), vihreät (Grüne) ja Vasemmistopuolue (Die Linke).

Liittokanslerina toimi vuodesta 1998 Gerhard Schröder (SPD), jonka hallitus sai
1. heinäkuuta 2005 liittopäivien äänestyksessä epäluottamuslauseen.
Ennenaikaiset vaalit järjestettiin 18. syyskuuta. CDU ja CSU saivat
liittopäivien vaaleissa 226 paikkaa, SPD 222, FDP 61, Vasemmistopuolue 54 ja
vihreät 51. Tuloksen perusteella kristillisdemokraattien Angela Merkelistä tuli
liittokansleri ja hallituskumppaniksi suostuneet sosiaalidemokraatit saivat
vastaavasti monia tärkeitä ministerinpaikkoja Merkelin ensimmäisessä
hallituksessa.

Vuoden 2009 liittopäivävaaleissa voittajiksi selviytyivät liittokansleri
Merkelin kristillisdemokraattinen puolue sekä liberaalit, jotka muodostivat
hallituksen. Sosiaalidemokraatit kärsivät historiallisen huonon tuloksen.
Vasemmistopuolue sai 12,9 % annetuista äänistä ja vihreät 10,2 %.

Horst Köhler erosi presidentin tehtävistä 31. toukokuuta 2010
Afganistanin-operaatiota koskevista kommenteistaan nousseen kohun vuoksi. Hänen
tilalleen valittiin liittokansleri Merkelin virkaan ajama
kristillisdemokraattien Christian Wulff. Wulff ilmoitti eroavansa tehtävästään
helmikuussa 2012 korruptioepäilyjen takia 18. maaliskuuta 2012 presidentiksi
valittiin ihmisoikeusaktivisti Joachim Gauck.

Syyskuun 2013 liittopäivävaaleissa kristillisdemokraatit ottivat suurvoiton
mutta jäivät hieman alle enemmistön. Hallituspuolue liberaalit putosi
liittopäiviltä, joten kristillisdemokraatit tarvitsivat uuden liittolaisen.
Joulukuussa kristillisdemokraatit muodostivat hallituksen sosiaalidemokraattien
kanssa. Merkel jatkaa liittokanslerina.

Saksa oli yksi EEC:n perustajajäsenistä ja jatkaa sen seuraajan EU:n keskeisenä
jäsenenä. Euroopan taloudellinen yhdentyminen 1980- ja 1990-luvuilla perustui
paljolti Ranskan ja Saksan yhteistyöhön. Maa on korostanut myös tiiviitä
yhteyksiään Yhdysvaltoihin ja NATO-yhteistyötä, erityisesti kylmän sodan aikana.
Schröderin kaudella suhteet viilenivät, kun Saksa päätti olla osallistumatta
Irakin sotaan, mutta Angela Merkelin hallitus on lämmittänyt niitä uudelleen.

Keväällä 2011 Saksa jättäytyi Ranskan ja Ison-Britannian johtaman
Libya-operaation ulkopuolelle Suomen tapaan, mikä aiheutti Saksan ja
Yhdysvaltojen välille uudestaan jännitteen.

Vuonna 1994 Saksan perustuslakituomioistuin päätti, että maan asevoimat voivat
ottaa osaa operaatioihin myös maan rajojen ulkopuolella. Viisi vuotta tämän
jälkeen saksalaiset osallistuivat Naton joukoissa Kosovon sotaan ja ovat
sittemmin toimineet rauhanturvatehtävissä muun muassa Afganistanissa, Balkanilla
ja Kongossa.

Saksojen yhdistymisen jälkeen maa on voimistanut yhteistyötään myös itään. Se on
solminut raja- ja yhteistyösopimuksia Puolan kanssa ja tukenut Neuvostoliiton ja
myöhemmin Venäjän joukkojen vetäytymistä entisen Itä-Saksan alueelta. Saksa
tukee entisen Itä-Euroopan maiden demokratiakehitystä ja talouskasvua sekä
suoraan että EU:n kautta. Erityisesti Schröderin kauden loppupuolella suhteet
Venäjään olivat tiiviit.

Saksa on ollut Israelin tukija, mutta Merkelin kaudella se on myös toiminut
Israelin politiikkaa vastaan.

Saksan puolustusvoimat eli Bundeswehr ovat noin 250 000 miehen vahvuiset, ja ne
koostuvat maavoimista (Heer), ilmavoimista (Luftwaffe) ja merivoimista (Deutsche
Marine). Näistä 55 000 on yhdeksän kuukauden mittaista palvelusta suorittavia
varusmiehiä. Saksan erikoisjoukkoihin kuuluu muun muassa KSK (Kommando
SpezialKräfte). Saksa luopui yleisestä asevelvollisuudesta vuonna 2011.

Saksassa on useita Yhdysvaltojen sotilastukikohtia, joissa palvelee yhteensä yli
50 000 yhdysvaltalaista sotilasta. Alkuun joukot olivat miehitysjoukkoja, mutta
vuonna 1955 Saksa sai rajoitetun suverineteetin, ja joukoista tuli
liittolaisjoukkoja. 1950-luvun alussa joukkojen määrä nostettiin 250 000:een,
mutta Berliinin muurin kaatumisen jälkeen Yhdysvallat on vetänyt joukkojaan
pois. Sen Euroopassa toimivien ilmavoimien päämaja on kuitenkin edelleen
Saksassa.

Saksan liittotasavalta on 16 osavaltiosta (saks. Land) koostuva liittovaltio.
Nämä osavaltiot ovat:

Saksan liittotasavallan perustamisen jälkeen lakkautettuja osavaltioita ovat
Baden, Württemberg-Baden ja Württemberg-Hohenzollern, jotka vuonna 1952
yhdistettiin nykyiseksi Baden-Württembergin osavaltioksi. Osavaltioista
pinta-altaan suurin on Baijeri, joka muodostaa viidesosan Saksan pinta-alasta.
Väkiluvultaan suurin osavaltio on kuitenkin 18 miljoonan asukkaan
Nordrhein-Westfalen. Bremen on sekä pinta-alaltaan että väkiluvultaan pienin
osavaltio.

Jotkin osavaltiot on jaettu hallintopiireihin (Regierungsbezirke). Osavaltiota
ja hallintopiiriä alemmantasoisia hallintoalueita ovat piirikunnat (Landkreise)
ja piirittömät kaupungit (kreisfreie Städte). Piirikuntia Saksassa on 295 ja
piirittömiä kaupunkeja 107. Piirikunnat on jaettu edelleen kuntiin (Gemeinde),
joita on hieman yli 11 000. Kunnista yli 2 000 on kuntamuodoltaan kaupunkeja
(Stadt).

Saksan ostovoimakorjattu bruttokansantuote on maailman viidenneksi suurin
Yhdysvaltain, Kiinan, Intian ja Japanin jälkeen. Saksa on Euroopan suurin
kansantalous, ja sitä pidetään usein Euroopan unionin talousveturina. Viennin
kokonaisarvo oli maailman suurin vuoteen 2009, jolloin Kiina ohitti Saksan.
Vienti tuottaa kolmanneksen Saksan kansantulosta. Merkittävimmät vientituotteet
ovat ajoneuvot, koneet, kemikaalit, lääkkeet, elektroniikka, elintarvikkeet ja
tekstiilit. Tärkeimpiä viennin kohdemaita ovat Ranska, Yhdysvallat, Britannia,
Alankomaat, Italia, Itävalta ja Belgia. Tunnettuja pörssiyhtiöitä ovat muun
muassa Adidas, Allianz, BASF, Bayer, BMW, Daimler, Deutsche Bank, Deutsche Post,
Deutsche Telekom, E.ON, MAN, ThyssenKrupp, Siemens ja Volkswagen.

Vuonna 2015 Saksan bruttokansantuotteen vuosimuutos oli +1,7 %. Kriisivuonna
2009 luku oli -5,6 %; sen jälkeen talous on jälleen kasvanut. IMF:n arvion
mukaan Saksan markkinahintainen dollarimääräinen bruttokansantuote supistui
valuuttakurssimuutosten myötä huomattavasti vuonna 2015, jolloin se on noin 3,4
biljoonaa dollaria. Sitä vastoin ostovoimakorjattu bruttokansantuote nousee yli
3,8 biljoonan dollarin, noin 2,5 % edellisvuotta suuremmaksi.

Saksan merkittävimmät luonnonvarat ovat kivihiili, kupari, ligniitti, maakaasu,
nikkeli, potaska, puu, rautamalmi, suola ja uraani sekä rakennusmateriaalit,
puutavara ja viljelysmaa. Saksan on määrä luopua ydinvoimasta vaiheittain
vuoteen 2022 mennessä.

Maatalous tuottaa 0,9 % Saksan bruttokansantuotteesta ja työllistää 2,4 %
työvoimasta. Sen tuotteita ovat perunat, vehnä, ohra, sokerijuurikas, hedelmät,
kaalit, nautakarja, siat ja siipikarja.

Saksan työttömyysaste on 6,6 % (2015). Osavaltioittain työttömyysluvut
vaihtelevat etelän alle neljästä prosentista idän yli kymmeneen prosenttiin.
Nuorisotyöttömyys (7,1 % kesäkuussa 2014) on EU-maiden alhaisin.

Heidelbergin yliopisto on perustettu 1386. Se on Saksan vanhin yliopisto ja yksi
Euroopan vanhimmista. Maan opiskelijamäärältään suurin yliopisto on Hagenin
etäyliopisto. Saksassa toimii yhteensä 376 korkeakoulua.

Lukuisat saksalaiset tutkijat ovat saaneet Nobel-palkinnon. Tunnetuimpia heistä
olivat Max Planck (fysiikka, 1918), Albert Einstein (fysiikka, 1921), Werner
Heisenberg (fysiikka, 1932) ja Otto Hahn (kemia, 1944).

Maassa on vaikuttanut useita kuuluisia filosofeja kuten Engels, Habermas, Hegel,
Heidegger, Husserl, Kant, Leibniz, Marx, Nietzsche ja Schopenhauer.

Saksalaisia keksijöitä ovat Benz, von Braun, Daimler, Diesel, Gutenberg,
Lilienthal, von Linde, Otto, von Siemens, Zuse ja Wankel.

Saksassa on 549 lentopaikkaa, 41 981 km rautatietä ja 644 480 km maantietä,
josta 12 800 km on moottoritietä. Satamakaupunkeja ovat Bremen, Bremerhaven,
Duisburg, Hampuri, Karlsruhe, Lyypekki, Neuss, Rostock ja Wilhelmshaven. Suuri
osa mannertenvälisistä lennoista tulee Frankfurtiin, Düsseldorfiin tai
Müncheniin. Halpalentoyhtiöt käyttävät vähemmän suosittuja lentokenttiä, joista
osa on vain kierrätettyjä armeijan laskupaikkoja; esimerkiksi Frankfurt–Hahniksi
kutsuttu lentopaikka on 110 kilometriä Frankfurtin luoteispuolella. Maan
sisäisessä liikkumisessa toimii yksi Euroopan tehokkaimmista
joukkoliikennejärjestelmistä. Junat ovat nopeampia kuin linja-autot, mutta
linja-autoreittien verkosto on kattavampi.

Saksa on Euroopan unionin runsasväkisin maa 82,2 miljoonalla asukkaallaan
(31.12.2015). Väestötiheys on keskimäärin noin 230 asukasta neliökilometrillä,
mikä tekee Saksasta yhden Euroopan tiheimmin asutuista maista. Suurin etninen
ryhmä ovat saksalaiset, joita on noin 67 miljoonaa. Siirtolaistaustaisia
asukkaita on noin 15 miljoonaa, joista noin 8 miljoonaa on saanut Saksan
kansalaisuuden. Siirtolaisten suurimmat ryhmät ovat turkkilaiset ja entisen
Jugoslavian alueen ihmiset.

Saksan kokonaishedelmällisyysluku vuonna 2014 oli 1,47, mikä on yksi maailman
alhaisimmista. Liittotasavallan tilastokeskus arvioi väkiluvun laskevan 68 ja 73
miljoonan henkilön välille vuoteen 2060 mennessä.

Saksassa on pieni tanskalainen vähemmistö, 21 000 henkeä vuonna 2000,
Schleswigissä lähellä Tanskan rajaa, ja pieni sorbin kieltä puhuva vähemmistö,
25 000 henkeä vuonna 1995, Saksissa ja Brandenburgissa. Friisin kieltä puhuu
12 000. Alasaksa on myös käytössä Pohjois-Saksan maaseudulla. Baijerin seudulla
on baijerin kieltä tai murretta puhuvia kuusi miljoonaa (2005) ja swaabin
puhujia noin 820 000 (2006). Vähemmistökielet ovat Euroopan neuvoston
suojelemia.

Maahanmuuttajista merkittävimpiä ryhmiä ovat albaanit, turkkilaiset,
italialaiset, puolalaiset ja kreikkalaiset. Huomattava ryhmä ovat myös
erityisesti entisen Neuvostoliiton alueelta tulleet paluumuuttajat, joilla on
osittain saksalaiset sukujuuret. Paluumuuttajat saavat automaattisesti Saksan
kansalaisuuden eivätkä siten näy kansalaisuuteen perustuvissa tilastoissa.

Saksalaisista uskontokuntiin kuulumattomia on 36,6 prosenttia väestöstä.
Katolisia on 29,6 prosenttia ja protestantteja on 28,2 prosenttia väestöstä.
Muslimeja on 4,2 prosenttia. Maahanmuutosta johtuen Saksan juutalaisväestö on
nykyisin maailman nopeimmin kasvava.

Saksassa on 82 yli 100 000 asukkaan kaupunkia. Vuoden 2010 arvioidun väkiluvun
mukaan yli 500 000 asukkaan kaupungit ovat

Saksassa on yksitoista virallista metropolialuetta, jotka muodostavat valtion
kulttuurilliset, poliittiset ja taloudelliset keskukset.

Saksan kulttuuripolitiikka on vahvasti alueellista, osavaltiohallitusten
johtamaa ja paikallisia ominaispiirteitä korostavaa. Liittovaltion hallituksessa
on ollut kulttuuri- ja mediaministeri vasta vuodesta 1998 alkaen.

Saksalaiset kutsuvat itseään kirjojen kansakunnaksi, tai runoilijoiden ja
ajattelijoiden maaksi - Das Land der Dichter und Denker Maailman suurin
vuosittainen kirja-alan tapahtuma, Frankfurtin kirjamessut, järjestetään
Saksassa. Saksassa ilmestyy vuosittain noin 95 000 kirjaa. Kymmenen saksalaista
kirjailijaa on palkittu Nobelin kirjallisuuspalkinnolla: Theodor Mommsen (1902),
Rudolf Eucken (1908), Paul Heyse (1910), Gerhart Hauptmann (1912), Thomas Mann
(1929), Hermann Hesse (1946), Nelly Sachs (1966), Heinrich Böll (1972), Günter
Grass (1999) ja Herta Müller (2009).

Saksassa pienissäkin kaupungeissa on oma teatteri ja kaiken kaikkiaan maassa
lasketaan olevan 300 teatteria. Tunnetuimpia niistä ovat Deutsches Theater
Berliinissä, Münchner Kammerspiele Münchenissä ja maan vanhin paikallisteatteri
Nationaltheater Mannheim Mannheimissa. Monien teatterien yhteydessä toimii
ooppera, joskus myös baletti. Berliinissä sijaitseva Volksbühne on puolestaan
profiloitunut yhtenä nykyteatterin ja kokeilevan draaman keskuksista Euroopassa.

Saksan teatterihistorian suurimpiin hahmoihin kuuluu Bertolt Brecht, yksi
1900-luvun merkittävimpiä teatteriteoreetikoista, näytelmäkirjailijoista ja
ohjaajista. Hänen teoreettinen pääteoksensa on Aikamme teatterista:
epäaristotelisestä dramatiikasta, jossa hän esittelee oma teatterikäsityksensä,
eeppisen teatterin peruspilarit. Toinen merkittävä teatterin ja
näytelmäkirjallisuuden uudistaja oli Heiner Müller (1929–1995), jonka pääteos
Germania – Kuolema Berliinissä purkaa jakautuneen Saksan aikaa 1900-luvulla
yhdistäen sitä maan varhaishistoriaan.

Nykyisistä teatterintekijöistä nimekkäimpiä on Volksbühnen johtaja ja pääohjaaja
Frank Castorf. Saksassa vaikuttaa myös useita nykyhetken kansainvälisesti
tunnetuimmista nykydramaatikoista, heistä ehkä tunnetuimpana René Pollesch,
jonka näytelmiä on esitetty Suomessakin.

Saksan maine musiikkimaana perustuu ennen kaikkea taidemusiikin säveltäjiin.
Maassa toimii 130 sinfoniaorkesteria; niistä kuuluisin on Berliinin
filharmonikot, jota on johtanut vuodesta 2002 brittiläinen Sir Simon Rattle.

Barokin jättiläinen oli saksalainen Bach. Omana aikanaan Bachia suositumpia
olivat kuitenkin maanmiehet Händel ja Telemann. Klassismin ja romantiikan
vaihteen nero oli Beethoven, joka luetaan Bachin ja itävaltalaisen Mozartin
ohella usein kolmen suurimman säveltäjän joukkoon. Ystävykset Schumann ja
Mendelssohn olivat täysromantiikan suurimpia nimiä. Myöhemmän romantiikan
konservatiivisempaa siipeä edusti Brahms, josta Schumann oli povannut uutta
Beethovenia. Romantiikan suurin saksalainen oopperasäveltäjä oli
uudistushenkinen Wagner, jonka jalanjäljissä kulki myöhäisromantiikan suurmies,
oopperoistaan ja sävelrunoistaan tunnettu Richard Strauss. Sotien välisenä
aikana maan vaikutusvaltaisin säveltäjä oli Paul Hindemith. Nykymusiikin
vahvoista saksalaisnimistä suurimpana on pidetty Karlheinz Stockhausenia.

Jo 1960-luvulta asti on puhuttu "krautrockista" viitaten saksalaiseen rockiin.
Saksalainen Can oli 1970-luvun taiderockin kärkinimiä. 1970-luvun alussa
pinnalle tulleet Kraftwerk, Tangerine Dream ja Klaus Schulze ovat olleet
keskeisiä pioneerejä elektronisen musiikin alalla. Saksassa on ollut myös vahva
teknokulttuuri, joka näkyi esimerkiksi Love Parade -tapahtumien kautta.
1970-luvulla perustettu rock-yhtye Scorpions on maailmalla eniten suosiota
saanut saksalainen ryhmä. 1980-luvulla erityisesti syntikkapop-duo Modern
Talkingin hitit löivät itsensä läpi maailmalla. Myöhempiä tunnettuja
saksalaisyhtyeitä ovat esimerkiksi 1990-luvulla tunnetuksi tullut metalliyhtye
Rammstein sekä 2000-luvulla rock-yhtye Tokio Hotel.

Suosittua maassa on myös saksankielinen schlagermusiikki, joka vastaa Suomen
iskelmämusiikkia.

Saksalainen elokuva sai kansainvälistä suosiota jo mykkäelokuvan aikana. Muun
muassa Fritz Lang sekä itävaltalaissyntyinen, mutta Saksassa useita uransa
merkittävimmistä teoksista ohjannut F. W. Murnau kuuluvat lajin suurten
mestareiden joukkoon. Langin merkittävimpiin Saksassa tekemiin elokuviin
kuuluvat innovatiivinen, taloudellisesti epäonnistunut mutta sittemmin klassikon
asemaan noussut tieteiselokuva Metropolis sekä lastenmurhaajasta kertova
jännityselokuva M - kaupunki etsii murhaajaa. Murnaun elokuvista kenties
parhaiten muistetaan vampyyrielokuva Nosferatu. Sekä Lang että Murnau siirtyivät
sittemmin ohjaamaan Yhdysvaltoihin.

1920-30-luvuilla saksalaisessa elokuvassa vaikutti vahvasti ekspressionistinen
suuntaus. Lajin elokuvista kenties suurimmaksi klassikoksi on Murnaun Nosferatun
lisäksi noussut Robert Wienen Tri Caligarin kabinetti. 1920-luvulla myös
realistisesti yhteiskunnallisia teemoja käsittelemään pyrkinyt Neue Sachlichkeit
-suuntaus nousi merkittäväksi erityisesti Georg Wilhelm Pabstin myötä.
Ensimmäinen saksalainen äänielokuva, itävaltalaisen Josef von Sternbergin
ohjaama Sininen enkeli (1930) puolestaan esitteli tulevina vuosikymmeninä
legendaksi nousseen saksalaisen elokuvatähden, Marlene Dietrichin.

Kansallissosialismin aikana useat saksalaiset elokuvantekijät lähtivät
maanpakoon. Aikakauden propagandan sävyttämistä elokuvista Leni Riefenstahlin
teokset, kuten Tahdon riemuvoitto ja Olympia, ovat jääneet ennen kaikkea
visuaalisten ansioidensa vuoksi elokuvahistoriaan. 1950-luvulla saksalaisen
elokuvan kansainvälinen suosio hiipui. Aikakaudella tuotettiin erityisesti
melodraamoja, komedioita ja musikaaleja. Ajan merkittävimpiin saksalaisiin
elokuviin kuuluu Oscar-ehdokkaana ollut Bernhard Wickin sotaelokuva Silta
(1959).

Rainer Werner Fassbinderin sukupolvea (1960-luvulta 1970-luvulle) kutsutaan
nimellä Uusi saksalainen elokuva. Fassbinderiä pidetään yhtenä saksalaisen
elokuvan merkittävimmistä ohjaajista. Hänen laajan tuotantonsa tunnetuimpiin
töihin kuuluvat muun muassa Alfred Döblinin romaaniin perustuva tv-sarja Berlin
Alexanderplatz sekä elokuvat Veronika Vossin kaipuu, Maria Braunin avioliitto,
Pelko jäytää sielua ja Kauppias kaiken aikaa.

Sekä dokumentteja että fiktiota ohjannut Werner Herzog on elävistä saksalaisista
ohjaajista merkittävimpiä. Kenties tunnetuimpia hänen töistään ovat näyttelijä
Klaus Kinskin kanssa tehdyt elokuvat sekä palkittu dokumentti Grizzly Man.
Saksalainen elokuva on ollut uudessa nousussa 2000-luvulla: Caroline Link sai
vuonna 2002 Parhaan vieraskielisen elokuvan Oscarin elokuvallaan Jossain
Afrikassa ja vuonna 2006 Florian Henckel von Donnersmarck elokuvalla Muiden
elämä.

Elokuvamaailman tunnetuimpiin tapahtumiin kuuluvia Berliinin elokuvajuhlia on
järjestetty vuodesta 1951.

Saksalaisen kuvataiteen varhaisimpia tunnettuja nimiä ovat renessanssimaalarit
Lucas Cranach vanhempi, Matthias Grünewald, ja Hans Holbein nuorempi. Albrecht
Dürer teki omakuvia ja tarkkoja kaiverruksia ja piirustuksia. Uskonpuhdistuksen
ja 30-vuotisen sodan aikana taide kärsi rahoittajien puutteesta, mutta
1800-luvulla romantiikan maalarit kuten Philipp Otto Runge ja Caspar David
Friedrich palasivat saksalaisen taideperinteen pariin. Saksalainen taide
kukoisti 1900-luvulla, ja yksi ensimmäisistä ekspressionistien ryhmistä syntyi
Dresdeniin 1905. Politiikka tuli taiteeseen ensimmäisen maailmansodan
jälkimainingeissa. Max Ernst aloitti dadaismin Kölnissä. Otto Dix päätyi
ekspressionismin ja dadaismin kautta uusasiallisuuteen. Kansallissosialismin
nousu ajoi monia taiteilijoita maanpakoon. Natsit järjestivät erityisiä
rappiotaiteen näyttelyitä, joissa pilkattiin heidän taidekäsityksensä vastaisia
teoksia. Kahtiajaon aikana Itä-Saksassa suosittiin sosialistista realismia, kun
taas lännessä oli abstrakti taide vallalla. Joseph Beuys tunnetaan
performanssiteoksistaan. Nykyisin Saksassa on 630 taidemuseota, joista monien
kokoelmat ovat kansainvälisesti tunnettuja. Kasselissa on järjestetty vuodesta
1955 lähtien viiden vuoden välein laaja nykytaiteen näyttely documenta.

Arkkitehdit Walter Gropius, joka perusti Bauhaus-liikkeen ja Ludwig Mies van der
Rohe, jonka tunnetuimmat työt on toteutettu Yhdysvalloissa, ovat olleet 20.
vuosisadan merkittävimpiä saksalaisen arkkitehtuurin tekijöitä.

Saksassa ilmestyy päivittäin 350 sanomalehteä, joista kymmenen leviää koko
maahan. Niistä suurin on Bild, jonka levikki on 3,2 miljoonaa maan kaikkien
lehtien yhteenlasketusta 25 miljoonasta. Suurimpia aikakaus- ja sanomalehtiä
ovat Bild, Focus, Frankfurter Allgemeine Zeitung, Frankfurter Rundschau,
Handelsblatt, Der Spiegel, Der Stern, Süddeutsche Zeitung, Der Tagesspiegel, Die
Welt ja Die Zeit.

Suurimpia julkisia televisioyhtiöitä ovat ARD ja ZDF, yksityisiä RTL, N24 ja
n-tv. Yksityiset Sat1 ja ProSieben muodostavat yhteisen konsernin.

Urheilulla on merkittävä asema saksalaisten elämässä. Urheiluseuroissa on 27
miljoonaa jäsentä ja lisäksi 12 miljoonaa harrastaa liikuntaa omatoimisesti.
Jalkapallo on Saksassa suosittu urheilumuoto. Rekisteröityjä pelaajia on
jalkapalloliiton seuroissa 6,3 miljoonaa. Bundesliiga on maailman toiseksi
suurin urheilun ammattilaisliiga. Tunnettuja saksalaisia jalkapalloilijoita ovat
Franz Beckenbauer, Gerd Müller, Mesut Özil, Jürgen Klinsmann, Miroslav Klose,
Lothar Matthäus, Marco Reus, Philipp Lahm, Bastian Schweinsteiger, Mario Götze,
Oliver Kahn, Michael Ballack ja Manuel Neuer . Saksa on voittanut jalkapallon
arvokisaturnauksissa MM- ja EM-kisoissa useita mestaruuksia ja mitaleita. Saksa
on voittanut jalkapallon maailmanmestaruuden 1954, 1974, 1990, 2014 ja
jalkapallon Euroopan mestaruuden 1972, 1980, 1996. Autourheilussa saksalaiset
ovat menestyneet hyvin Formula-luokassa, jossa Michael Schumacher on voittanut
ennätyksellisesti seitsemän maailmanmestaruutta. Muita suosittuja urheilulajeja
ovat käsipallo, lentopallo, koripallo, ja tennis. Maan käsipallomaajoukkue on
voittanut sekä maailmanmestaruuden että olympiakultaa. Saksan
koripallomaajoukkue on saavuttanut Euroopan-mestaruuden sekä MM-kilpailuiden
kolmannen sijan.

Olympialaisiin Saksa on osallistunut alusta eli vuodesta 1896 alkaen. Nykyisin
sillä on kesäkisoissa tyypillisesti noin 450, talvikisoissa noin 150 urheilijan
joukkue. Eniten mitaleita on saanut uimari Franziska van Almsick. Saksa on myös
isännöinyt olympialaisia kahdesti, Berliinissä 1936 ja Münchenissä 1972.

Saksalainen keittiö kattaa joukon paikallisia ja alueellisia erikoisuuksia,
mutta myös koko saksankieliselle alueelle tyypillisiä yhteisiä piirteitä on.
Leipä on sekä aamiaisen että illallisen perusta: aamulla syödään usein
sämpylöitä, iltapalaksi leipää, makkaraa, leikkeleitä, juustoa ja kenties
salaattia tai muuta vihanneslisuketta. Päivän lämmin pääateria on edelleen
lounas, vaikka työelämä on muuttamassa monien ruokailurytmiä. Yleisin liha on
sikaa, mutta myös makkaraa syödään paljon. Peruna on ollut tärkeä osa
saksalaista ruokavaliota 1600-luvulta asti.

Saksan kieli on noin sadalla miljoonalla puhujallaan Euroopan unionin yleisin
äidinkieli vastaten noin 18 prosenttia väestöstä. Saksa on englannin jälkeen
toiseksi yleisin vieras kieli, noin 14 prosentin EU:n väestöstä osatessa sitä.
Saksa oli ennen lingua franca Keski-, Itä- ja Pohjois-Euroopassa sekä pitkään
tärkeä kieli myös tiedemaailmassa. Saksa on virallinen pääkieli Saksassa,
Itävallassa ja Liechtensteinissa sekä virastokieli Belgian Liègessa,
Luxemburgissa, Tanskassa, Sveitsissä ja Italian Etelä-Tirolissa.

Unescon Maailmanperintöluettelossa on Saksasta yli kolmekymmentä kohdetta.
Suurin osa niistä on kulttuurikohteita.

Suomen kielen sana Saksa on peräisin pohjoissaksalaisen saksien heimosta, joka
keskiajalla tunnettiin Itämeren alueella paremmin kuin muut saksalaiset ryhmät.
Saksit ja suomalaiset kävivät 1200-luvulta lähtien kauppaa Itämeren alueen ja
Pohjois-Saksan hansaliiton piirissä. Saksalaiset hansaliiton kauppiaat
esittäytyivät suomalaisille nimellä Sachsen – tämän vuoksi sanaa saksa
käytettiin ennen suomen kielessä myös merkityksessä kauppamies.

Saksan omakielinen nimi Deutschland palautuu muinaisyläsaksalaiseen kansankieltä
(latinan sijaan) puhuviin viittaavaan sanaan diutisc. Saksan latinalainen nimi
Germania (johon muun muassa englannin Germany pohjautuu) palautuu antiikin
germaaneihin. Vastaavasti ranskassa ja espanjassa käytetyt nimet (Allemagne,
Alemania) perustuvat alemanneihin. Slaavilaisten kielten ja unkarin nimitykset
(немец, nemec, nimet yms.) ovat alkuaan merkinneet mykkää tai kielitaidotonta
eli vieraan kielen puhujaa.



https://fi.wikipedia.org/wiki/Kimi_R%C3%A4ikk%C3%B6nen

Kimi-Matias Räikkönen (s. 17. lokakuuta 1979 Espoo) on suomalainen autourheilija
ja Formula 1 -sarjan maailmanmestari. Hän ajaa Formula 1:ssä Scuderia Ferrari
-tallissa.

Räikkönen aloitti Formula 1 -uransa Sauberilla vuonna 2001. Räikkönen siirtyi
McLarenille kaudeksi 2002 ja ajoi tallissa aina kauden 2006 loppuun asti.
McLarenilla hän sijoittui parhaimmillaan toiseksi MM-sarjassa kausilla 2003 ja
2005. Kaudeksi 2007 hän siirtyi ajamaan Scuderia Ferrarille ja voitti
debyyttivuonnaan tallissa maailmanmestaruuden. Räikkösen sopimus Ferrarilla
päättyi kauden 2009 jälkeen, ja hän siirtyi rallin MM-sarjaan Citroënin
kuljettajaksi. Räikkönen ajoi rallia kaksi vuotta, joista jälkimmäisen omassa
yksityistallissaan. Kaudeksi 2012 Räikkönen palasi takaisin Formula 1 -sarjaan
Lotus-tallissa.

F1-sarjassa Räikkönen tunnetaan lempinimellä Iceman, jonka
McLaren-tallipäällikkö Ron Dennis antoi hänelle ennen kautta 2002. Nimi tulee
hänen viileästä ja rauhallisesta olemuksestaan sekä välinpitämättömyydestään
Formula 1 -lajin sisäisiin tapahtumiin.

Räikkönen on eniten tienannut suomalaisurheilija ja oli maailman toiseksi eniten
tienaava urheilija vuonna 2009. Forbes-lehti sijoitti hänet 36. sijalle maailman
sadan vaikutusvaltaisimman julkisuuden henkilön listallaan vuonna 2008.

Brittilehti Daily Mail sijoitti Kimi Räikkösen elokuussa 2009 31. sijalle
maailman kaikkien aikojen 40 parasta formulakuljettajaa käsittelevällä
listallaan.

11. syyskuuta 2013 Ferrari ilmoitti Räikkösen palaavan talliin kaksivuotisella
sopimuksella.. Ferrari ilmoitti elokuussa 2015 Räikkösen jatkavan tallissa
kaudella 2016, ja heinäkuussa 2016 Ferrari ilmoitti Räikkösen jatkavan myös
kaudella 2017.

Räikkönen aloitti autourheilun karting-luokissa ja siirtyi vuonna 1999 ajamaan
Ison-Britannian Formula Renault -sarjaa. Hän voitti sarjan kaudella 2000 Manor
Motorsportin autolla. Samana vuonna Räikkönen ajoi Eurocup Formula Renault
-sarjassa sijoittuen sarjan seitsemänneksi.

Tämän jälkeen Räikkönen oli siirtymässä ylempään sarjaan. Hän osallistui Formula
3 -sarjan testeihin, joiden aikana Räikkönen pääsi neljässä kierroksessa muiden
kuljettajien vauhtiin. F3-tallipäällikkö Anthony Hieatt on kuvaillut Räikköstä
"suurimmaksi luonnonlahjakkuudeksi" kuljettajien maailmassa.

Sauber-talli aikoi palkata ilman ajopaikkaa jääneen Williamsin Jenson Buttonin
kisakuljettajakseen, mutta Button päätti tehdä sopimuksen Renault'n kanssa.
Kilpailuinsinööri Jacky Eeckelaert otti yhteyttä Buttonin asioita ajaneeseen
Steve Robertsoniin ja kysyi, onko heillä jotain toista lupaavaa kuljettajaa.
Robertson alkoi markkinoida Räikköstä. Eeckelaert alkoi kysellä
karting-piireistä kommentteja Räikkösestä ja sai kuulla hänen olevan muun muassa
erittäin päättäväinen.

Räikkönen sai mahdollisuuden todistaa taitonsa Sauber-tallille, kun hänen
managerinsa Steve Robertson markkinoi suojattiaan tallipäällikkö Peter
Sauberille erityislaatuisena kykynä. Syyskuussa 2000 Mugellossa järjestetyissä
kolmipäiväisissä testeissä Räikkönen onnistui vakuuttamaan tallin kyvyistään,
vaikka tallipäällikkö Sauber seurasikin testejä vain yhden päivän ajan. Ennen
sopimuksensa julkistamista Räikkönen ajoi vielä kaksi testiä Sauberille.
Räikkösen kehitys oli nopeaa, sillä hän kykeni toisena testipäivänään
parantamaan aikojaan kolmella sekunnilla. Samoissa testeissä ajanut Michael
Schumacher sanoi Eeckelaertille, että Räikkösessä on ajotyylin perusteella
potentiaalia olla todella nopea.

Ennen kautta 2001 oli epävarmaa, myönnettäisiinkö Räikköselle superlisenssi,
F1-kilpailuihin osallistumiseen oikeuttava ajolupa, jonka kansainvälinen
autoliitto FIA myöntää. Sen edellytyksenä on yleensä kilpailukokemus tietyistä
pienemmistä formulaluokista, mutta Räikkösen ajama Renault-sarja on kuitenkin
niin pieni luokka, ettei siinä hankittua kokemusta pidetty riittävänä.

Tallipäällikkö Sauber piti lopulta ihmeenä, että Räikköselle myönnettiin
lisenssi. Ainoa, joka äänesti Räikkösen lisenssiä vastaan, oli Flavio Briatore,
joka äänesti sekä Benettonin että Minardin puolesta. FIA:n johtajana toiminut
Max Mosley äänesti tyhjää. Monet epäilivät Räikkösen taitoja F1-auton ratissa,
ja vähäisen kokemuksensa vuoksi häntä pidettiin jopa turvallisuusriskinä
radalla.

Räikkönen hiljensi epäilyt alusta alkaen ajamalla varmasti läpi kauden. Heti
avauskilpailussaan Australian GP:ssä hän ylsi sijalle seitsemän, mutta hänen
edellään saapuneelle kuljettajalle annettu 25 sekunnin aikarangaistus nosti
Räikkösen kuudennelle sijalle ja kiinni yhteen pisteeseen. Räikkönen keräsi
kauden aikana yhteensä yhdeksän MM-pistettä sijoittuen MM-sarjan kymmenenneksi.
Räikkönen valittiin lisäksi vuoden 2001 tulokkaaksi.

Seuraavaksi kaudeksi Räikköselle tarjottiin kuljettajan paikkaa monesta
tallista. Oletettavasti Räikkönen kävi neuvotteluja muun muassa Ferrari-tallin
kanssa, mutta sopimusta ei syntynyt. Kauden 2001 päätteeksi kaikkien aikojen
toiseksi parhaiten menestynyt F1-talli McLaren osti Räikkösen sopimuksen
korvatakseen uransa päättäneen Mika Häkkisen.

Kauden 2002 aluksi Räikkönen sijoittui ensimmäistä kertaa palkintokorokkeelle
ollen Australian GP:n kolmas ja sijoittui aika-ajoissa 10 kertaa kauden 17
kilpailusta tallikaverinsa David Coulthardin edelle, mutta muuten kausi oli
Räikköselle vaikea. Räikkönen joutui keskeyttämään peräti 10 kauden 17
kilpailusta. Kahdeksassa niistä syy oli tekninen vika, kerran kolari ja kerran
oma ajovirhe. Paras kilpailusijoitus, toinen sija, tuli Ranskan GP:ssä. Myös
voitto oli lähellä, sillä Räikkönen johti kilpailua vielä muutama kierros ennen
maalia mutta ajoi öljyläikkään ja seuraavan mutkan pitkäksi. Michael Schumacher
ajoi ohitse ja voitti kilpailun varmistaen samalla viidennen
maailmanmestaruutensa. Koko kaudella Räikkönen pystyi neljään
palkintopallisijoitukseen ja jäi MM-pisteissä kuudenneksi.

Kauden 2003 McLaren aloitti vanhan auton kehitysversiolla, joka oli kohtuullisen
nopea ja luotettava. Räikkönen sijoittui kauden neljässä ensimmäisessä
vaiheikkaassa kilpailussa kaikissa palkintokorokkeelle ja voitti ensimmäisen
kilpailunsa Malesian GP:ssä. Kauden aikana riitti myös ongelmia, kun McLaren ei
koskaan saanut uutta autoaan kilpailukuntoon. Kehittämiseen tuhlatut resurssit
söivät vanhan auton kilpailukykyä. Räikkönen joutui myös keskeyttämään
johtamansa Euroopan GP:n moottoririkon vuoksi. Räikkönen taisteli kauden loppuun
asti maailmanmestaruudesta, mutta joutui lopulta taipumaan kakkoseksi, kaksi
pistettä Michael Schumacherille jääneenä. Räikkönen oli kauden aikana kymmenen
kertaa palkintokorokkeella.

Kausi 2004 oli jälleen vaikea suurimmaksi osaksi McLaren-Mercedeksen
luotettavuuden vuoksi. Kauden seitsemästä ensimmäisestä kilpailusta Räikkönen
keräsi vain yhden MM-pisteen. Räikkönen otti paalupaikan Britannian GP:ssä,
jossa hän sijoittui toiseksi. Räikkönen voitti toisen kilpailunsa Belgian GP:ssä
ja sijoittui lopulta neljästi palkintokorokkeelle. MM-pisteissä hän jäi
seitsemänneksi.

Kaudella 2005 Räikkönen ajoi jälleen realistisesti mestaruudesta. McLarenin auto
oli luotettavampi kuin aiempina vuosina.

Räikkönen nousi mestaruustaistoon mukaan voittamalla peräkkäin Espanjan ja
Monacon osakilpailut. Nürburgringillä ajettu Euroopan GP päättyi kuitenkin
Räikkösen kannalta mahdollisimman ikävästi: kilpailun puolenvälin jälkeen hän
teki jarrutusvirheen, joka aiheutti renkaan vaurioitumisen. Epätasainen rengas
johti eturipustuksen pettämiseen ja keskeyttämiseen kilpailun viimeisellä
kierroksella. Kanadan GP:n Räikkönen voitti ottaen MM-pisteissä johtavaa
Renault'n Fernando Alonsoa kiinni.

Yhdysvaltojen GP:hen Räikkönen ei osallistunut, koska kaikki Michelin-renkaita
käyttävät tallit vetäytyivät kilpailusta turvallisuuden vuoksi. Räikkönen
kuitenkin halusi ajaa ja teeskenteli vielä lämmittelykierroksella radionsa
olevan rikki. Useiden käskyjen jälkeen hänkin kuitenkin vetäytyi.

Italian GP:ssä Monzassa Räikkönen ajoi F1-sarjan nopeusennätyksen 370,1 km/h,
jonka rikkoi vasta 11 vuotta myöhemmin vuonna 2016 Valtteri Bottas.

Kauden toiseksi viimeisen kilpailun Japanissa Räikkönen voitti 17. lähtöruudusta
ohitettuaan pitkään kilpailua johtaneen Giancarlo Fisichellan viimeisellä
kierroksella. Räikkönen keskeytti kaudella kahdesti. Hän voitti kaudella
seitsemän osakilpailua, mutta jäi silti MM-pisteissä toiseksi Alonson viedessä
mestaruuden 21 pisteen erolla.

Räikkönen äänestettiin vuoden F1-kuljettajaksi ja rata-autoilijaksi maailmalla
sekä myös vuoden autourheilijaksi Suomessa. Vuoden rata-autoilijan tittelin
hänelle antoi arvostettu brittiläinen Autosport-lehti ja vuoden
autourheilijatittelin Suomessa puolestaan AKK.

Kauden 2006 alku oli takkuinen Räikköselle, vaikka hän keräsi neljästä
ensimmäisestä kilpailusta huomattavasti enemmän pisteitä kuin vuotta aiemmin.
McLarenin talvitestit olivat sujuneet takkuisesti eikä
luotettavuusongelmiltakaan ollut vältytty. McLaren ei kuulunutkaan
mestarisuosikkeihin. Räikkösen kausi alkoi surkeasti, kun suomalaisen auton
takasiipi irtosi Bahrainin avauskilpailun aika-ajon ensimmäisellä nopealla
kierroksella. Sisukas suomalainen taisteli kuitenkin autonsa kilpailun
kolmanneksi ja kolmannessa kilpailussa Australiassa toiseksi. Vaikka auto
osoittautui luotettavaksi ja Räikkönen ajoi tasaisesti pisteille, vauhdin puute
ja muutamat keskeytykset tarkoittivat, että mestaruustoiveet saatettiin haudata.
McLarenin vauhti kuitenkin hiukan parani Ranskan GP:n jälkeen, todisteena
Räikkösen Saksasta, Unkarista ja Italiasta hankkimat paalupaikat. MM-pisteissä
Räikkönen jäi lopulta viidennelle sijalle.

10. syyskuuta 2006 Monzan radalla ajetun Italian GP:n jälkeen Ferrarin
tiedottaja ilmoitti, että Michael Schumacher päättäisi F1-uransa kuluvan kauden
jälkeen ja että tallin kuljettajat kaudella 2007 olisivat Kimi Räikkönen ja
Felipe Massa. Räikkönen ajoi tallissa kolme kautta ja saavutti jokaisella
kaudellaan vähintään yhden osakilpailuvoiton.

Kun Räikkösen Ferrari-sopimus lopulta julkaistiin, 13 kansainvälistä
vedonlyöntitoimistoa piti häntä todennäköisimpänä maailmanmestarina,
keskimääräisenä kertoimena 2,3. Talvitesteissä Räikkösen uusi tallikaveri Felipe
Massa oli kuitenkin säännöllisesti häntä nopeampi.

Kauden ensimmäisessä kilpailussa Australiassa Räikkönen ajoi voittoon
saavutettuaan sekä paalupaikan, nopeimman kierroksen että voiton ensimmäistä
kertaa urallaan samassa kilpailussa. Ferrarin epäselvä pohjaratkaisu kuitenkin
kiellettiin kilpailun jälkeen, jolloin tallin tekninen etumatka McLareniin
pieneni huomattavasti.lähde? Kolmen kisan jälkeen Räikkönen jakoi vielä
MM-sarjan kärkipaikan Fernando Alonson ja Lewis Hamiltonin kanssa, mutta
Espanjan GP:ssä keskeytykseen johtanut sähkövika pudotti Räikkösen MM-sarjan
neljänneksi. Myöskään Ferrarin julkisuuteen ilmoittamat vastoinkäymiset
tuulitunnelin kanssa alkukesästä eivät auttaneet asiaa. Kun myös seuraavat kolme
kisaa olivat pettymyksiä, Räikkönen putosi pistejohtoon nousseesta Hamiltonista
26 pisteen päähän.

Räikkönen nousi takaisin MM-taisteluun voittamalla Ranskan ja Britannian GP:t.
Molemmissa kilpailuissa hän ajoi voittoon ohittamalla kärkipaikalla ajaneen
auton varikkokäyntien välisillä nopeilla kierroksilla. Euroopan GP, johon
Räikkönen lähti paalupaikalta, päättyi keskeytykseen, mutta piste-ero MM-sarjaa
johtaneeseen Hamiltoniin ei päässyt kasvamaan tämän jäätyä pistesijojen
ulkopuolelle yhdeksänneksi. Räikkönen voitti myös kauden neljänneksi viimeisen
kilpailun Belgiassa. Japanissa molemmat Ferrarin autot joutuivat varikolle ennen
kisan alkua renkaista johtuneiden epäselvyyksien takia. Räikkönen ajoi kisassa
kolmanneksi ja Massa oli kuudes. Kun kaksi kilpailua oli ajamatta, ero
Hamiltoniin oli vielä 17 pistettä.

Kun MM-sarjaa johtanut Hamilton keskeytti Kiinan GP:n, jonka Räikkönen onnistui
voittamaan, piste-ero kutistui. Päätöskilpailuun lähdettäessä Fernando Alonso
oli neljän pisteen päässä ja Räikkönen seitsemän pisteen päässä Hamiltonista,
joten kolmella kuljettajalla oli mahdollisuudet maailmanmestaruuteen.
Päätöskisan alussa Hamilton kohtasi odottamattomia vaihteisto-ongelmia, jotka
pudottivat hänet kauas kärjestä (huhujen mukaan Hamilton olisi kytkenyt
vahingossa varikkorajoittimen päälle ajettuaan varikolta ulos).lähde?
MM-pisteissä toiselta sijalta päätöskisaan lähteneen Alonson jäätyä kilpailussa
kolmanneksi Räikkönen vei maailmanmestaruuden yhden pisteen erolla ennen
McLarenin Lewis Hamiltonia ja Fernando Alonsoa. Tämänkin jälkeen mestaruuden
varmistumista jouduttiin odottamaan vielä useamman tunnin ajan, kun sijoille 4–6
ajaneiden Nico Rosbergin, Robert Kubican ja Nick Heidfeldin autojen polttoaineen
epäiltiin olleen liian viileää. Hylkäykset olisivat nostaneet Hamiltonin
maailmanmestariksi, mutta kisatuomaristo päätti säilyttää sijoitukset ja olla
rankaisematta kuljettajia tai talleja. Räikkösen mestaruus varmistui viimein 16.
marraskuuta 2007, kun FIA hylkäsi McLarenin tapauksesta tekemän valituksen.
F1-luokan maailmanmestaruus valittiin Suomen urheilugaalan vuoden
merkittävimmäksi urheiluteoksi.

Kaudella 2008 sarjassa otettiin käyttöön sääntömuutos, joka kielsi luistoneston.
Kun testit alkoivat, kävi ilmi, että Räikkösellä oli vaikeuksia tottua
luistonestottomaan ajamiseen. Hän onnistui ajamaan parhaimmillaan Bahrainin
testeissä kaksi sekuntia kauden 2007 paalupaikka-aikaa nopeampia kierroksia.

Kauden ensimmäisessä kilpailussa Australiassa ennusteet Ferrarin
ylivertaisuudesta kuitenkin romahtivat. Räikkösen ja tämän tallitoveri Massan
kisaviikonloppu olikin erittäin vaikea, ja molemmat ajoivat paljon ulos. Lopulta
kilpailussa Räikkönen joutui keskeyttämään, mutta koska hän oli ajanut yli 90 %
kilpailusta, merkittiin hänelle sääntöjen mukaan 1 MM-piste kahdeksannesta
sijasta. Seuraavaksi ajetussa Malesian GP:ssä Räikkönen saapui maaliin
ensimmäisenä ohitettuaan tallikaverinsa Massan varikkokäynnillä. Bahrainissa
Räikkönen oli toinen. Espanjassa Räikkönen ajoi paalupaikan, nopeimman
kierroksen ja kisan voiton. Turkissa Räikkönen oli kolmas ja Monacossa yhdeksäs.
Kanadassa Räikkönen taisteli voitosta, mutta varikolla Lewis Hamilton ajoi hänen
peräänsä, ja molemmat joutuivat keskeyttämään.

Ranskassa Räikkönen onnistui ottamaan paalupaikan, mutta kilpailussa
vaurioitunut pakoputki hidasti häntä niin, että Felipe Massa pääsi
tallikaveristaan ohi. Räikkönen selvisi maaliin toisella sijalla, ja hänelle
merkittiin myös jo viidennen kerran peräkkäin kaudella kisan nopein kierros.
Unkarissa Räikkönen lähti kuudennesta lähtöruudusta sijoittuen lopulta
kolmanneksi. Hän ajoi myös kilpailun nopeimman kierroksen kuudetta kertaa
peräkkäin. Seuraavassa kilpailussa Valenciassa Räikkönen joutui keskeyttämään
moottoririkkoon. Sitä ennen hän oli varikolla ollessaan lähtenyt liikkeelle jo
ennen lähtölupaa. Moottorivian syy oli sama kuin Felipe Massalla Unkarissa.

Belgiaan Räikkönen lähti neljännestä ruudusta. Hän onnistui nousemaan kärkeen
heti alussa ja kävi pitkään taistelua voitosta McLarenin Lewis Hamiltonia
vastaan. Kilpailu päättyi kuitenkin ulosajoon sateen alettua yllättäen.
Kilpailun jälkeen Räikkönen paljasti, että olisi tullut varikolle hakemaan
sadekelin renkaat, jos ei olisi törmännyt seinään. Italian Monzassa Ferrari
julkisti Räikkösen vuoteen 2010 ulottuvan jatkosopimuksen. Aika-ajoissa sade
hankaloitti Räikkösen ajoa, ja hän putosikin harvinaisesti jo toisessa osiossa.
Kilpailussa Räikkönen sijoittui yhdeksänneksi ja ajoi jälleen kilpailun
nopeimman kierroksen.

Singaporen GP:hen Räikkönen lähti kolmannesta ruudusta, mutta useiden
turva-autokierrosten jälkeen hän menetti sijoituksia ja lopulta keskeytti.
Japanissa hän ajoi kolmanneksi mutta menetti mahdollisuutensa
maailmanmestaruuteen. Kiinan GP:ssä Räikkönen lähti toisesta lähtöruudusta mutta
päästi tallikaverinsa Felipe Massan (joka oli vielä mukana MM-taistelussa)
ohitseen, sijoittuen kilpailussa kolmanneksi. Brasiliassa Räikkönen ajoi
kolmanneksi kolmatta kertaa peräkkäin.

Kauden avauskilpailu Australiassa oli tulokastalli Brawn GP:n näytöstä.
Räikkönen starttasi seitsemännestä ruudusta muttei kyennyt haastamaan
kärkiautoja. Viisi kierrosta ennen maalia Räikkönen ajautui todennäköisesti
ajovirheen johdosta ratavalliin vaurioittaen etusiipeään. Lopulta talli kehotti
häntä keskeyttämään varotoimenpiteenä tasauspyörästössä ilmenneen vian vuoksi
kaksi kierrosta ennen maalia.

Malesiassa Räikkönen joutui keskeyttämään auton KERS-järjestelmän eristyksessä
ilmenneen ongelman vuoksi.

Kiinassa Ferrari päätti ajaa ilman KERS:iä sen luotettavuusongelmien vuoksi,
vaikka molemmat kuljettajat olisivat halunneet käyttää järjestelmää. Kisassa
Räikkönen oli lopulta kymmenes. Bahrainissa aika-ajoissa Räikkönen päätyi
kymmennenneksi, mutta nousi kisassa lopulta kuudenneksi ja otti Ferrarille
kauden ensimmäiset pisteet. Espanjaan Ferrari-talli sai autoonsa uusia osia.
Räikkönen jäi aika-ajojen ensimmäiseen osioon, kun hän sekä talli olettivat jo
ajetun ajan riittävän jatkoon. Näin ei kuitenkaan käynyt, vaan Räikkönen jäi 16.
lähtöruutuun. Kisassa Räikkönen joutui keskeyttämään auton hydrauliikkaongelmien
vuoksi. Monacossa Räikkönen otti kauden toistaiseksi parhaan lähtöruutunsa
ajettuaan aika-ajoissa toiseksi. Myös kilpailussa Räikkönen ylsi kauden
toistaiseksi parhaaseen sijoitukseensa oltuaan Brawn-kuljettajien jälkeen
kolmas. Turkissa Räikkönen lähti ruudusta 6 mutta oli maalissa niukasti
pisteiden ulkopuolella eli yhdeksäs. Britanniassa Räikkösen lähtöruutu oli 9,
mutta heti lähdössä hän nousi viidenneksi. Epäonnistunut varikkotaktiikka
pudotti hänet kuitenkin kahdeksanneksi.

Saksassa Räikkönen oli seitsemäntenä, kunnes kolaroi Adrian Sutilin kanssa,
mutta pystyi jatkamaan. Hän keskeytti vaurioituneen jäähdyttäjän aiheuttaman
moottorivian takia. Unkarin GP:ssä Hungaroringillä Räikkönen saavutti kauden
toisen palkintokorokesijoituksensa ollen toinen. Räikkönen nousi lähdössä
ruudusta seitsemän sijalle neljä.

Valenciassa Räikkönen voitti uuden tallitoverinsa Luca Badoerin aika-ajossa ja
otti kauden toiseksi parhaan lähtöpaikan eli kuudennen lähtöruudun. Startissa
Räikkönen nousi neljänneksi. Räikkönen onnistui ohittamaan Heikki Kovalaisen
toisella varikkopysähdyksellä nousten kolmanneksi ja piti sijan loppuun saakka.
Belgiassa Räikkönen onnistui voittamaan kisan kuudennesta ruudusta
taistellessaan Fisichellan kanssa kisan alusta loppuun asti. Italian GP:n
aika-ajoissa Räikkönen oli kolmas ja nousi lähdössä toiseksi ohi Force Indian
Adrian Sutilin. Molemmat Brawn-kuljettajat ajoivat yhden pysähdyksen taktiikalla
ja nousivat kaksoisvoittoon. Räikkönen nousi kolmanneksi, kun Hamilton osui
seinään viimeisellä kierroksella.

Singaporen GP:n jälkeen huhut Alonson siirtymisestä Ferrarille saivat
vahvistuksen, kun hänen ilmoitettiin korvaavan Räikkösen seuraavalla kaudella.
Ferrarin pääjohtajan Luca di Montezemolon mukaan Kimin puutteet olivat hänen
vaitonaisuudessaan ja kyvyttömyydessään näyttää tunteita sekä myös heikoissa
suorituksissa. Räikkösen itsensä mielestä potkujen todellinen syy oli
Santanderin sponsorisopimus ja Santanderin halu saada Alonso talliin. Vuonna
2014 Räikkönen sanoi potkujensa jälkeen olleensa pettynyt ja loppuunpalanut.
Tästä syystä hän päätti tehdä "jotain aivan muuta".

Japanin GP:ssä Räikkönen ajoi neljänneksi. Brasilian GP:ssä Räikkönen kolaroi
lähdössä Mark Webberin kanssa ja putosi kilpailussa kuudenneksi. Kauden
päättävässä Abu Dhabin GP:ssä Räikkönen oli 12.

Välivuosiensa aikana Räikkönen ajoi useita kilpailuja rallin MM-sarjassa ja
muutaman Nascarissa. Ralli oli Räikköselle jo ennestään tuttu laji, sillä hän
oli tehnyt ensiesiintymisensä ralliauton ratissa tammikuussa 2009
Tunturirallissa, jossa hän sijoittui Fiat Abarth Grande Punto S2000:lla sijalle
13. MM-sarjassa Räikkönen debytoi samana vuonna Jyväskylässä, jossa hänen
kilpailunsa päättyi ulosajoon.

Jouduttuaan sivuun Ferrarilta Räikkönen neuvotteli sopimuksesta muun muassa
McLarenin kanssa, mutta tuloksetta. Hän päätti pitää F1-sarjasta välivuoden.
Välivuosiensa aikana Räikkönen ajoi rallin MM-sarjassa Citroënin kakkostallissa
Citroën C4 WRC -autolla. Räikkösen kartanlukijana toimi Kaj Lindström.

Räikkönen ajoi kaudella 2010 kaksitoista kolmestatoista osakilpailusta jättäen
väliin Uuden-Seelannin rallin. Ensimmäisen kerran hän ajoi Citroënin C4 WRC
-autolla Arctic Lapland Rallissa Rovaniemellä 29.–30.1.2010. Hän ajoi ulos
tieltä kilpailun toisella erikoiskokeella mutta pääsi jatkamaan puolen tunnin
päästä. Maalissa hänen laskettiin jääneen erikoiskokeilla kilpailun voittajalle
Dani Sordolle keskimäärin noin sekunnin per ajettu kilometri.

Kauden kolmannessa rallissa Jordaniassa Räikkönen oli kahdeksas ja nousi
ensimmäistä kertaa urallaan MM-pisteille rallissa. Tämä teki hänestä ensimmäisen
F1-kuljettajan argentiinalaisen Carlos Reutemannin jälkeen, joka on sijoittunut
pisteille myös rallin MM-sarjassa. Kauden neljännessä kilpailussa Turkissa
Räikkönen oli viides, jonka jälkeen ajetun Uuden-Seelannin rallin hän jätti
väliin. Saksan rallissa Räikkönen ajoi ralliuransa ensimmäisen
erikoiskoevoittonsa. Räikkönen keräsi kauden aikana 25 pistettä voittaen Vuoden
Tulokas -palkinnon.

Jäätyään ilman sopimusta Citroënin kanssa Räikkönen perusti oman yksityistallin.
ICE 1 Racing nimeä kantanut talli käytti Citroënin autoa. Räikkönen suunnitteli
ajavansa 10 kilpailua 13:sta.

Kauden avanneessa Ruotsin rallissa Räikkönen sijoittui kahdeksanneksi, minkä
jälkeen Räikkönen ilmoitti jättävänsä väliin Meksikon rallin. Meksikon jälkeen
rallikaravaani suuntasi Portugaliin, jossa Räikkönen ajoi seitsemänneksi
kartuttaen pistesaldonsa kymmeneen MM-pisteeseen. Seuraavassa Jordanian rallissa
Räikkönen oli ajamassa uransa parhaaseen suoritukseensa, mutta kilpailun lopussa
sattunut rengasrikko pudotti hänet kuudenneksi. Tämän jälkeen Räikkönen jätti
väliin sekä Italian että Argentiinan rallit. Kreikan, Suomen ja Saksan ralleissa
Räikkönen ajoi pisteille.

Räikkösen oli tarkoitus osallistua Australian ralliin, mutta hän ilmoitti
muutamaa päivää ennen kilpailun alkua vetäytyvänsä. Tapauksen seurauksena
Räikkönen sai 16 200 euron sakot ja hänen tallinsa suljettiin valmistajien
MM-sarjasta. Ranskan, Katalonian ja Walesin ralleissa Räikkönen keskeytti.
Räikkönen saavutti kauden aikana 34 pistettä sijoittuen sarjan kymmenenneksi.

Räikkösen ralliura päättyi virallisesti hänen siirryttyään takaisin Formula 1
-sarjaan kaudeksi 2012. Jari-Matti Latvala uskoi, että Räikkösellä olisi ollut
potentiaalia taistella kolmantena vuonnaan jopa palkintosijoista. Räikkösen
ongelmina hän piti erikoiskokeiden nuotitusta ja niiden lukemista.

Vuonna 2011 Räikkönen ajoi kaksi Nascar-sarjan kilpailua Kyle Busch Motorsports
-tallissa, yhden kisan Trucks-sarjassa ja toisen Nationwide-sarjassa. Hän
sijoittui 15:nneksi Trucks-sarjan kilpailussa ja sijalle 27
Nationwide-kilpailussa.

Syksyllä 2011 Räikkösen huhuttiin palaavan Formula 1 -sarjaan Williams-tallissa
kaudella 2012. Williams-tallin hallituksen puheenjohtaja Adam Parr sanoi
Räikkösen olevan todella nälkäinen palaamaan. Räikkösen palkkaaminen jakoi
Parrin mukaan vahvasti mielipiteitä tallin sisällä. Yksi jäsenistä oli jopa
kutsunut sitä "kamalimmaksi virheeksi", jonka he voisivat tehdä. Loppukaudesta
2011 neuvotteluiden huhuttiin kariutuneen palkkaerimielisyyksien vuoksi.

Kun Williams-neuvottelut katkesivat, uudet huhut sopimuksesta Lotuksen kanssa
alkoivat liikkua. Marraskuun lopulla Lotus tiedotti Räikkösen tehneen
kaksivuotisen sopimuksen tallin kanssa. Helmikuussa 2012 Räikkönen ajoi Formula
1 -autoa ensimmäistä kertaa kahteen vuoteen. Ajo suoritettiin testissä, jota
varten Lotus sai erityisluvan FIA:lta.

Kauden avanneen Australian GP:n aika-ajoissa Räikkönen epäonnistui
aikakierroksella sattuneen ajovirheen takia jääden sijalle 18. Hän nousi
kuitenkin yhden sijan Sergio Pérezin saaman lähtöruuturangaistuksen ansiosta.
Räikkösen tallikaveri Romain Grosjean ajoi kolmanteen lähtöruutuun. Hän sai myös
hyvän lähdön nousten kolme sijaa. Kilpailussa Räikkönen ajoi seitsemänneksi
nousten viimeisellä kierroksella kolme sijaa. Kauden toisessa osakilpailussa
Malesiassa Räikkönen päihitti tallitoverinsa ja ajoi muutamista virheistä
huolimatta aika-ajossa viidenneksi osoittaen Lotuksen kilpailukyvyn.
Vaihdelaatikon vaihtamisesta seurannut rangaistus pudotti Kimin kuitenkin
lähtöruutuun 10. Kilpailussa Räikkönen ylsi niin ikään viidenneksi tehden myös
kilpailun nopeimman kierrosajan.

Kiinan GP:ssä Räikkönen taisteli jo palkintopallisijasta ajaessaan toisena, kun
matkaa maaliin oli vain 7 kierrosta. Vain 15 sekunnissa hän kuitenkin tippui
sijalle 14 renkaiden suorituskyvyn loputtua kesken. Kauden neljännessä
osakilpailussa Bahrainissa Räikkönen ajoi yhdennestätoista lähtöruudusta
toiseksi ja nousi palkintopallille ensimmäistä kertaa paluunsa jälkeen. Hän
taisteli voitosta Red Bullin Sebastian Vettelin kanssa muttei pystynyt
ohittamaan häntä. Espanjan GP:ssä Räikkönen lähti neljännestä ruudusta. Hän
ohitti startissa tallikaverinsa Grosjeanin ja nousi kolmanneksi. Räikkönen piti
kolmossijansa maaliin asti. Hän nousi samalla MM-pisteissä neljänneksi. Monacon
GP:ssä Räikkönen lähti kahdeksannesta ruudusta, mutta tallin huonon taktiikan
myötä hän jäi kilpailussa yhdeksänneksi. Kanadan GP:ssä Räikkönen sijoittui
kahdeksanneksi. Räikkönen ajoi kolmatta kertaa kauden aikana palkintopallille
Valenciassa, jossa hän sijoittui toiseksi. Hänen nousemistaan kohti kärkeä
auttoivat huomattavasti kisan kärjessä ajaneiden Vettelin ja Grosjeanin
teknisistä vioista johtuneet keskeytykset. Seuraavassa Britannian GP:ssä
Räikkönen sijoittui viidenneksi ajaen kilpailun nopeimman kierroksen. Saksan
GP:ssä Räikkönen ajoi neljänneksi mutta nousi myöhemmin kolmanneksi, kun
toiseksi ajanut Vettel pudotettiin viidenneksi aikasakon myötä. Unkarin GP:ssä
Räikkönen taisteli voitosta McLarenin Lewis Hamiltonin kanssa mutta sijoittui
toiseksi. Belgian GP:ssä Räikkönen saavutti kauden parhaan aika-ajosijoituksensa
ajamalla kolmanteen lähtöruutuun. Hän piti sijoituksensa kilpailussa.

Räikkönen voitti Abu Dhabin GP:n yllättäen, kun McLarenin Lewis Hamilton
keskeytti. Toiseksi tullut Ferrarin Fernando Alonso jäi hänestä 0,8 sekunnin
päähän. Kilpailun aikana Räikkösen käymä radiokeskustelu tallin kanssa herätti
paljon huomiota. Hän muun muassa vastasi kisainsinööri Simon Rennien antamiin
ohjeisiin "Leave me alone, I know what I'm doing" ja kuittasi muistutuksen
renkaiden lämmittämisestä "Yes, yes, yes, yes, you don't have to remind me every
second". Kilpailun jälkeen Lotuksen tehtaalle tilattiin Räikkösen nimissä 500
"Leave me alone, I know what I'm doing" -tekstillä varustettua t-paitaa.
Kilpailun jälkeisissä palkintokorokehaastatteluissa Räikkönen ja kolmanneksi
sijoittunut Sebastian Vettel kiroilivat, minkä johdosta FIA joutui antamaan
F1-talleille julkisen huomautuksen kuskien kielenkäytöstä. Yhdysvaltain GP:ssä
Räikkönen teki uuden ennätyksen ajamalla yhteensä 1 121 kierrosta peräkkäin
keskeyttämättä rikkoen aiemman 1 120 kierroksen ennätyksen. Kauden päättäneessä
Brasilian kilpailussa Räikkönen sijoittui kymmenenneksi.

Räikkönen sijoittui lopulta MM-sarjan kolmanneksi. Kauden aikana hänestä tuli
kaikkien aikojen ensimmäinen kuljettaja, joka on ajanut maaliin kaikissa kauden
20 kilpailussa ja sijoittunut pisteille 19 kilpailussa kauden aikana.
Räikkösestä tuli neljäs kuljettaja, joka on ajanut maaliin kaikissa kauden
kilpailuissa. Aiemmin tähän olivat pystyneet Graham Hill (1962) Michael
Schumacher (2002) ja Nick Heidfeld (2008).

Kauden 2013 alkua leimasivat keskustelut kilpailuissa käytettävistä
rengasseoksista ja Lotus-tallin mahdollisesta rengasedusta. Räikkönen lähti
kauden 2013 avauskilpailuun, Australian GP:hen, seitsemännestä lähtöruudusta ja
saavutti uransa kahdennenkymmenennen voiton. Räikkönen tarvitsi voittoonsa yhden
varikkokäynnin kilpakumppaneitaan vähemmän, minkä vuoksi Lotuksen uuden auton
tulkittiin olevan erittäin hellä renkaille.

Malesian GP:ssä Räikkönen piti perjantain harjoituksissa kuivissa olosuhteissa
nopeinta vauhtia, mutta aika-ajojen kolmannella osiolla alkanut vesisade pudotti
hänet seitsemänteen lähtöruutuun. Myöhemmin Räikkönen sai kolmen lähtöruudun
rangaistuksen tuomariston katsottua hänen estelleen Nico Rosbergia. Kilpailussa
Räikkönen sijoittui seitsemänneksi. Kiinan GP:n aika-ajoissa Räikkönen saavutti
toisen sijan – Lotuksen siihen astisen historian parhaan ja Räikkösen
ensimmäisen eturivin lähtöruudun paluun jälkeen. Kilpailun lähdössä Räikkönen
putosi neljänneksi auton jäätyä sutimaan lähtöruudukkoon. Kierroksella 16
Räikkönen kolaroi kevyesti Sergio Pérezin kanssa yrittäessään ohittaa tätä ja
sai autonsa keulaan reiän, joka hidasti häntä arviolta 0,25 sekuntia per
kierros. Tästä huolimatta Räikkönen onnistui kuitenkin nousemaan kilpailun
toiseksi. Hän sijoittui toiseksi myös Bahrainin ja Espanjan GP:ssä, jossa sivusi
Nick Heidfeldin ennätystä peräkkäisissä maaliin ajetuissa kisoissa (33). Titteli
siirtyi yksin Räikkösen nimiin Monacon GP:ssä, jossa hän sijoittui
kymmenenneksi. Räikkönen ajoi vielä viidennellä sijalla 7 kierrosta ennen
loppua, kunnes Sergio Pérezin ohitusyrityksestä aiheutunut rengasrikko pudotti
Räikkösen pistesijojen ulkopuolelle. Räikkönen onnistui kuitenkin nousemaan
kilpailun kymmenenneksi ja jatkamaan pisteputkeaan.

Kanadan GP:ssä Räikkönen sijoittui yhdeksänneksi sivuten Michael Schumacherin 24
peräkkäisen kisan pisteputkea. Räikkönen otti Schumacherin ennätyksen kokonaan
nimiinsä ajamalla viidenneksi Britannian GP:ssä. Räikkönen nousi kilpailussa
toiselle sijalle kilpailun loppuhetkillä, mutta koska hän ei käynyt vaihtamassa
renkaita turva-auton tultua radalle, hän putosi kilpailun viidenneksi Webberin,
Alonson ja Hamiltonin ohitettua hänet paremmilla renkailla.

Saksan GP:ssä Räikkönen taisteli kilpailun voitosta Sebastian Vettelin kanssa ja
hävisi sekunnilla. Sijoitus oli Räikkösen uran paras Saksan GP:ssä. Unkarin
GP:ssä Räikkönen nousi kuudennesta lähtöruudusta toiseksi pitäen kolmanneksi
sijoittuneen Sebastian Vettelin takanaan. Samalla Räikkönen sivusi Sennan ja
Schumacherin ennätystä Unkarin GP:ssä ajetuista palkintosijoista. Belgian GP:ssä
Räikkönen keskeytti ensimmäistä kertaa kauden 2009 Saksan GP:n jälkeen
etujarrujen petettyä. Tämän myötä Räikkösen ennätyksellinen 27 kilpailun
pisteputki ja 38 kilpailun maaliinajettujen kilpailujen putki katkesi. Räikkönen
olisi tarvinut kolme maaliinajettua kilpailua rikkoakseen Nick Heidfeldin 41
kilpailun ennätyksen.

Italian GP:ssä Räikkönen epäonnistui aika-ajoissa jääden 11. ruutuun.
Kilpailussa Räikkönen kolaroi lähdössä Sergio Pérezin kanssa ja jäi kilpailussa
niukasti pistesijojen ulkopuolelle. Singaporen GP:ssä Räikkönen nousi
turva-auton avittamana kolmannestatoista lähtöruudusta kolmanneksi. Samalla
Räikkönen ajoi uransa 28. kolmannen sijoituksensa sivuten Rubens Barrichellon
ennätystä uralla ajetuista kolmossijoista kilpailuissa.lähde? Korean GP:ssä
Räikkönen ajoi toiseksi lähdettyään kilpailuun yhdeksännestä lähtöruudusta.
Japanin GP:ssä Räikkönen saavutti aika-ajossa yhdeksännen lähtöruudun.
Kilpailussa hän sijoittui viidenneksi ohittamalla näyttävästi kilpailun lopussa
Nico Hülkenbergin.

Intian GP:ssä Räikkönen lähti kuudennesta lähtöruudusta. Hän ajoi pitkään
toisena mutta putosi seitsemänneksi renkaiden suorituskyvyn loputtua kesken.
Räikkönen ajoi viimeisellä kierroksella kilpailun nopeimman kierroksen
vaihdettuaan uudet renkaat. Toisena ajaessaan Räikkönen yritti puolustaa
sijoitustaan tallikaveri Grosjeania vastaan suututtaen tallin pääinsinööri Alan
Permanen. Permane käski Räikköstä tiimiradion välityksellä: "Kimi, mene vittu
pois edestä!", johon Räikkönen vastasi: "Älä vittu huuda minulle (Don't fucking
shout at me)". Kilpailun jälkeen Permane sanoi Auto Motor und Sportin
haastattelussa olevansa "erittäin pettynyt" Kimiin ja väitti Twitterissä
Aftonbladetin mukaan saaneensa radioviestinsä vuoksi tappouhkauksia Räikkösen
faneilta. Räikkösen kapinointi sai paljon huomiota kansainvälisessä mediassa.
Räikköstä puolustivat niin manageri Steve Robertson kuin myös Mika Häkkinen,
joiden mielestä Permanen huutaminen ja kiroileminen oli ollut asiatonta.
Seuraavana viikonloppuna ennen Abu Dhabin GP:tä Räikkönen ei osallistunut
torstain lehdistötilaisuuteen. Vaikka Räikkönen oli aiemminkin jättänyt
tilaisuuksia väliin, tulkittiin ratkaisu vastalauseeksi tallin toimintaa
kohtaan. Motorsport.comin uutisoimien varikkohuhujen mukaan Räikkönen uhkasi
jättää koko kilpailun väliin. Myöhemmin Räikkönen myönsi harkinneensa
kilpailusta pois jäämistä, koska Lotus ei ollut maksanut hänen palkkaansa.
Räikkönen sijoittui aika-ajoissa viidenneksi mutta joutui lähtemään kilpailuun
viimeisestä lähtöruudusta, koska auton pohjalevy oli sallittua taipuisampi. Hän
keskeytti ensimmäisellä kierroksella osuttuaan Giedo van der Garden takapyörään
samalla hajottaen eturipustuksensa.

Viikkoa ennen Yhdysvaltain GP:tä manageri Steve Robertson ilmoitti Räikkösen
vetäytyvän kauden kahdesta viimeisestä kilpailusta selkäleikkauksen vuoksi.
Räikkösen selkävaivat olivat Abu Dhabin GP:n jälkeen pahentuneet niin, että hän
pystyi nukkumaan vain vahvojen kipulääkkeiden ansiosta. Räikkösen selkä
leikattiin Salzburgissa päivää ennen vapaita harjoituksia, jonka jälkeen hän
joutui pitämään neljän viikon sairausloman. Räikkösen Lotus-ura katkesi näin
ennenaikaisesti. Räikkösen korvaajaksi epäiltiin Lotuksen testikuskia Davide
Valsecchia ja Sauberin Nico Hülkenbergiä, kunnes Lotus ilmoitti, että Heikki
Kovalainen tuuraa Räikköstä kauden kahdessa viimeisessä kilpailussa. Räikkönen
sijoittui viimeisellä Lotus-kaudellaan sarjan viidenneksi oltuaan sarjan
kolmannella sijalla ennen Yhdysvaltain GP:tä. Räikkönen päihitti kauden
välisessä aika-ajovertailussa Grosjeanin 10–7.

11. syyskuuta 2013 Ferrari julkisti verkkosivuillaan tehneensä kahden vuoden
sopimuksen Räikkösen kanssa. Ferrarin tallipäällikkö Stefano Domenicali kertoi
olevansa mielissään Räikkösen paluusta talliin, kun taas Ferrarin entinen
urheilujohtaja Cesare Fiorio sanoi Räikkösen olleen väärä valinta kuljettajaksi.

Kauden ensimmäisissä aika-ajoissa Australian GP:ssä Räikkönen sijoittui vasta
12:nneksi pyörähdettyään ulos radalta toisen aika-ajo-osion lopussa. Kilpailussa
Räikkönen sijoittui lopulta kahdeksanneksi. Myöhemmin Räikkösen sijoitus nousi
pykälällä, kun toiseksi ajanut Daniel Ricciardo hylättiin liian suuren
polttoainevirtauksen takia. Malesian GP:ssä Räikkönen oli sekä perjantain että
lauantain harjoituksissa kolmen nopeimman joukossa. Sateisissa aika-ajoissa
Räikkönen sijoittui kuudenneksi. Kilpailussa Räikkönen putosi joukon hännille
Kevin Magnussenin osuttua hänen autonsa takarenkaaseen. Räikkönen sijoittui
lopulta kilpailussa pistesijojen ulkopuolelle 12:nneksi.

Bahrainin GP:ssä Räikkönen ajoi aika-ajoissa viidenteen ruutuun, mutta
kilpailussa Ferrarin vauhti ei riittänyt haastamaan Mercedes-moottoreita
käyttäviä talleja, ja Räikkönen putosi kilpailussa viimeiselle pistesijalle
kymmenenneksi. Kiinan GP:ssä Räikkönen epäonnistui sateisissa aika-ajoissa
jääden 11:nteen ruutuun. Kilpailussa Räikkönen sijoittui kahdeksanneksi.
Espanjan GP:ssä Räikkönen sijoittui seitsemänneksi.

Monacon GP:ssä Räikkönen sai hyvän startin nousten kuudennesta ruudusta
neljänneksi. Räikkönen nousi vielä yhden sijan, kun edellä ajanut Vettel ajautui
teknisiin ongelmiin. Räikkönen oli ajamassa ensimmäistä palkintosijaansa
Ferrarille paluun jälkeen, mutta turva-auton aikana Marussian Max Chilton osui
Kimin autoon ohitusyrityksen aikana, jolloin Räikkönen joutui tekemään
ylimääräisen varikkokäynnin pudoten pistesijojen ulkopuolelle. Räikkönen ajoi
kahdeksannella sijalla yrittäen ohittaa Kevin Magnussenia kilpailun lopussa
Loews-mutkassa, mutta ohitus epäonnistui, ja molemmat autot osuivat
ratareunukseen. Räikkönen ja Magnussen pääsivät jatkamaan matkaa, ja Räikkönen
kävi varikolla vaihtamassa etusiiven ja uudet renkaat ajaen kilpailun nopeimman
kierroksen, joka oli hänen uransa 40:s. Räikkönen sijoittui lopulta sijalle 12.
Kilpailun jälkeen Magnussen piikitteli Räikköstä väittäen tämän tulleen vanhaksi
ja juoneen ennen kilpailua. Kanadan GP:ssä Räikkönen ajoi uransa 200:nnen
GP-kilpailun. Kilpailussa Räikkönen sijoittui lopulta viimeiselle pistesijalle
kymmenenneksi muiden keskeytysten ansiosta. Räikkönen sijoittui kymmenenneksi
myös Itävallan GP:ssä. Britannian GP:ssä Räikkösen aika-ajo meni pieleen sateen
takia, ja hän jäi 20:nteen lähtöruutuun. Kilpailussa Kimi joutui keskeyttämään
ensimmäisen kerran kauden aikana ajettuaan mutkan leveäksi ja menetettyään auton
hallinnan yrittäessään palata radalle osuen seinään. Räikkönen ei loukkaantunut
vakavasti ulosajossa. Saksan GP:ssä Räikkönen sijoittui pisteiden ulkopuolelle
11:nneksi. Unkarin GP:ssä Räikkönen jäi aika-ajoissa vasta 17. ruutuun Ferrarin
oletettua hänen aikansa riittävän toiseen osioon, mutta Marussian Jules Bianchi
ajoi ensimmäisen osion lopussa Räikköstä nopeamman ajan. Kilpailussa Räikkönen
onnistui nousemaan kuudenneksi.

Belgian kilpailussa Räikkönen taisteli loppukierroksille saakka Valtteri
Bottaksen kanssa palkintosijasta ja sijoittui neljänneksi, joka oli Räikkösen
kauden paras sijoitus. Samalla Kimi ohitti 1 000 MM-pisteen rajan. Räikkönen
keräsi kauden aikana vain 55 pistettä sijoittuen sarjan 12:nneksi, mikä oli
hänen kaikkien aikojen huonoin kautensa Formula 1:ssä. Kauden välisissä
aika-ajovertailuissa Räikkönen hävisi tallikaverilleen Fernando Alonsolle
selvästi 16–3.

Kaudelle 2015 Räikkönen sai uuden tallikaverin Fernando Alonson lähdettyä
tallista. Alonson tilalle tuli Red Bullilta lähtenyt Sebastian Vettel.
Talvitestien perusteella Ferrarin nopeus oli parantunut aiemmasta kaudesta.

F1-kauden avanneessa Australian GP:ssä Räikkönen lähti kilpailuun viidennestä
lähtöruudusta. Lähdössä Carlos Sainz Jr. osui Räikkösen autoon, mikä pudotti
hänet kahdeksanneksi. Renkaankiinnitys aiheutti ongelmia, joiden vuoksi
Räikkönen joutui keskeyttämään kilpailun. Kilpailun jälkeen Ferrarin
tallipäällikkö Maurizio Arrivabene kehui Räikkösen vauhtia, kun taas
italialaislehti Autosprintin mukaan Räikkönen itse aiheutti pultin rikkoutumisen
päästämällä kytkimen irti ensimmäisellä varikkokäynnillään, jolloin pulttipyssy
rikkoi pultin kierteen.

Malesian GP:ssä Räikkönen oli harjoitusten perusteella jopa haastamassa
Mercedes-autoja. Aika-ajojen toisella osiolla alkanut vesisade pudotti Räikkösen
11. lähtöruutuun. Kilpailussa Felipe Nasr aiheutti Räikköselle rengasrikon, joka
pudotti hänet viimeiseksi. Räikkönen kuitenkin nousi neljänneksi sivuten aiemman
kauden parasta sijoitustaan. Kiinan GP:ssä Räikkönen oli myös neljäs. Bahrainin
GP:ssä Räikkönen nousi ensimmäistä kertaa Ferrari-paluunsa jälkeen
palkintopallille ajettuaan toiseksi. Hän ajoi myös kilpailun nopeimman
kierroksen, jonka myötä hän nousi Alain Prostin rinnalle kaikkien aikojen
toiseksi eniten nopeimpia kierroksia ajaneena kuljettajana (41). Räikkönen oli
Bahrainissa myös harjoitusten nopein. Kanadan GP:ssä Räikkönen ajoi kauden
parhaan aika-ajonsa startaten kilpailuun kolmannesta lähtöruudusta. Kilpailussa
Räikkönen oli ajamassa kolmanneksi, kunnes pyörähti varikkokäyntinsä jälkeen,
jolloin Valtteri Bottas pääsi Kimin edelle. Räikkönen vaihtoi toisella
varikkokäynnillä superpehmeät renkaat ja aloitti hurjan takaa-ajon, mutta
sijoittui lopulta kilpailun neljänneksi. Räikkösen nimiin jäi kuitenkin
kilpailun nopein kierros, joka oli hänen uransa 42. nousten Alain Prostin edelle
toiseksi eniten nopeimpia kierroksia ajaneeksi kuljettajaksi. Itävallan GP:ssä
Räikkönen keskeytti Alonson ajettua hänen peräänsä. Britannian GP:ssä Räikkönen
oli ajamassa viidenneksi, kunnes kilpailussa alkoi sataa, ja Räikkösen päätös
hakea välikelin renkaat liian aikaisin pudotti hänet kahdeksanneksi. Unkarissa
Räikkönen sai hyvän startin nousten kilpailun toiseksi. Räikkönen oli ajamassa
toiseksi, kunnes hänen autostaan hajosi ERS-laite ja Räikkönen joutui
keskeyttämään.

Ennen Belgian GP:tä Ferrari ilmoitti Räikkösen jatkavan tallissa vuonna 2016
lopettaen spekulaatiot Räikkösen mahdollisesta korvaajasta. Räikkösen tilalle
oli huhuttu muun muassa Valtteri Bottasta, Nico Hülkenbergia ja Daniel
Ricciardoa. Belgian GP:n aika-ajoissa Räikkösen auto hajosi toisessa osiossa, ja
Räikkönen starttasi lopulta ruudusta 16 muiden rangaistusten myötä. Kilpailussa
Räikkönen sijoittui seitsemänneksi. Italian GP:ssä Räikkönen ajoi kauden parhaan
aika-ajonsa startaten toisesta lähtöruudusta. Kyseessä oli Räikkösen ensimmäinen
eturivin lähtöruutu sitten Kiinan GP:n 2013. Kilpailussa Räikkösen lähtö
epäonnistui täydellisesti kytkimen luistattamisen takia, ja hän putosi
viimeiselle sijalle. Räikkönen nousi kilpailussa lopulta viidenneksi. Singaporen
GP:ssä Räikkönen ajoi kauden toisen palkintosijansa ollen kolmas. Samalla
Räikkösestä tuli F1-historian eniten kolmossijoja ajanut kuljettaja. Räikkönen
on ajanut yhteensä 29 kolmossijaa. Japanin GP:ssä Räikkönen sijoittui
neljänneksi. Samassa kilpailussa Räikkönen ja Ferrari tekivät F1-historian
nopeimman varikkopysähdyksen, kun Ferrarin mekaanikot vaihtoivat Räikkösen
renkaat vain 1,85 sekunnissa. Venäjän GP:ssä Räikkönen sai hyvän startin ja
nousi tallikaverinsa Sebastian Vettelin edelle neljänneksi, mutta menetti
myöhemmin kilpailussa Vettelille sijoituksensa. Kilpailun viimeisellä
kierroksella Räikkönen oli neljäntenä ja yritti ohittaa kolmantena ajavan
Valtteri Bottaksen, mutta he osuivat toisiinsa, ja Bottas joutui keskeyttämään.
Räikkönen onnistui kuitenkin jatkamaan kilpailuaan ollen maalissa viides, mutta
tuomaristo langetti Räikköselle 30 sekunnin aikasakon, joka pudotti hänet
kahdeksanneksi. Yhdysvaltain kilpailussa Räikkönen liukasteli kuivuvalla radalla
päin ratareunoja rikkoen etusiipensä. Räikkönen pystyi jatkamaan kilpailuaan
keskeyttäen kuitenkin myöhemmässä vaiheessa kilpailun jarruvikaan. Meksikon
kilpailussa Räikkönen joutui jälleen keskeyttämään kolaroituaan Bottaksen
kanssa. Brasilian kilpailussa Räikkönen oli neljäs. Kauden päättäneessä Abu
Dhabin kilpailussa Räikkönen sijoittui kolmanneksi. Hän sijoittui MM-sarjassa
neljänneksi saatuaan yhteensä 150 pistettä. Kauden aikana hän oli kolme kertaa
palkintokorokkeella.

Räikkönen joutui keskeyttämään kauden ensimmäisessä osakilpailussa Australian
GP:ssä auton turbon ylikuumenemisen takia. Turbo syttyi vielä tuleen hänen
ajettuaan jo varikolle. Moottori ei kuitenkaan vahingoittunut
käyttökelvottomaksi. Kauden toisessa kilpailussa Bahrainin GP:ssä Räikkönen
sijoittui toiseksi. Kyseessä oli Räikkösen kahdeksas palkintosija Bahrainin
GP:ssä. Samalla Räikkönen ohitti Ayrton Sennan palkintosijojen kokonaismäärässä
(81–80). Kiinan GP:ssä Räikkönen starttasi kolmosruudusta mutta kolaroi lähdössä
tallikaverinsa Vettelin kanssa ja putosi kilpailun hännille. Hän onnistui
lopulta nousemaan viidenneksi ohittaen lopussa muun muassa Lewis Hamiltonin ja
Felipe Massan. Venäjän GP:ssä Räikkönen sijoittui kolmanneksi ajaen
Ferrari-tallin 700. palkintosijan. Espanjan GP:ssä Räikkönen taisteli kilpailun
voitosta Max Verstappenin kanssa mutta ei pystynyt ohittamaan häntä sijoittuen
kilpailun toiseksi. Monacon GP:ssä Räikkönen ajoi seinään sateen liukastamalla
radalla ja keskeytti kilpailun. Kanadan GP:ssä Räikkönen sijoittui kuudenneksi.
Räikkönen palasi Itävallassa jälleen palkintokantaan nousten viimeisellä
kierroksella kolmanneksi Mercedes-kuljettajien kolaroitua. Heinäkuun alussa
Ferrari ilmoitti, että Räikkösen sopimusta jatketaan vielä kaudeksi 2017.
Silverstonen GP heinäkuun 10. päivänä oli Räikkösen sadas GP Ferrarilla, ja hän
sijoittui siinä viidenneksi voittaen tallikaverinsa Sebastian Vettelin ja nousi
samalla kokonaispisteissä kolmanneksi. Unkarin GP:ssä Räikkönen epäonnistui
sateisissa aika-ajoissa startaten vasta 14. lähtöruudusta. Kilpailussa Räikkönen
onnistui nousemaan kuudenneksi ajaen myös kilpailun nopeimman kierroksen. Saksan
GP:ssä Räikkönen oli myös kuudes. Belgian GP:ssä Räikkönen ajoi kauden parhaan
aika-ajonsa startaten kilpailuun kolmannesta lähtöruudusta häviten eturiviin
ajaneelle Max Verstappenille vain 17 sadasosaa. Kilpailun lähdössä Räikkösen
tallikaveri Vettel osui Kimiin minkä seurauksena Räikkönen osui Verstappeniin.
Tilanteesta aiheutuneen rengasrikon seurauksena Kimi putosi kilpailun
viimeiseksi mutta onnistui nousemaan kilpailussa yhdeksänneksi. Italian GP:ssä
Räikkönen oli neljäs. Sama sijoitus toistui Singaporen GP:ssä ja Malesian
GP:ssä. Japanin GP:ssä Kimi oli viides. Yhdysvaltain GP:ssä Kimi joutui
keskeyttämään renkaankiinnityksen epäonnistuttua. Meksikon GP:ssä Räikkönen oli
kuudes. Brasilian GP:ssä Räikkönen starttasi sateiseen kilpailuun kolmannesta
lähtöruudusta, mutta joutui keskeyttämään kilpailussa spinnattuaan seinään
märällä radalla. Kauden päättävässä Abu Dhabin GP:ssä Räikkönen oli kuudes.
Räikkönen sijoittui pisteissä sarjan kuudenneksi voittaen aika-ajovertailussa
Vettelin niukasti 11-10.

F1-sarjassa Räikkönen tunnetaan lempinimellä Iceman, jonka
McLaren-tallipäällikkö Ron Dennis antoi hänelle ennen kautta 2002. Nimi tulee
hänen viileästä ja rauhallisesta olemuksestaan. Häntä pidetään hyvin
persoonallisena F1-kuljettajana. Muun muassa entinen maailmanmestari Damon Hill
on kutsunut häntä yhdeksi F1-sarjan tämän hetken harvoista kuljettajista, joilla
on voimakas persoona. Myöhemmin Hill on luonnehtinut Räikköstä mystiseksi
kuljettajaksi ja tietyllä tavalla lajin supertähdeksi.

Räikkönen on nimennyt edesmenneen F1-mestari James Huntin esikuvakseen.
Räikkösen omien sanojen mukaan taustalla on hänen yleisempi ihailunsa 70-luvun
formuloita kohtaan, jolloin rahat ja sponsorit eivät hallineet lajia yhtä
voimakkaasti kuin nykyään, ja kilpaileminen oli yleisesti ottaen "rennompaa".
Räikkönen on tunnettu nihkeästä suhtautumisestaan Formula 1 -sarjaan kuuluvaa
politikointia ja mediahuomiota kohtaan.

Kauden 2013 Abu Dhabin GP:ssä Räikkönen arvosteli talliaan poikkeuksellisen
avoimesti: "Tämä paljasti harvoin nähdyn tunteellisen puolen Räikkösestä, joka
on rakentanut itselleen imagon miehestä, jolla ei ole sellaista". "Hän on
loppujen lopuksi tavallinen ihminen. Vaikka hän joskus tekisi hyvää työtä, hän
kätkee senkin tarkasti rakennetun muurin taakse", kirjoitti BBC:n
formulatoimittaja Andrew Benson. Kaudella 2015 Ferrari-tallipäällikkö Maurizio
Arrivabene sanoi, että Räikkönen on kuljettaja, jonka pitää tuntea tiimin ja
tallipäällikön tuki: "Hänet tunnetaan Jäämiehenä, mutta itse asiassa tämän
Jäämies-imagon sijaan hän on kaveri, joka on hyvin herkkä."

Yksi Räikkösen tunnuspiirteistä on hänen äänensä. Räikkönen on kertonut, että
syy hänen persoonalliseen ääneensä johtuu siitä, kun hän kaatui viisivuotiaana
polkupyörällä ja satutti kaulansa. Kaatumisessa hänen kaulaansa tuli mustelmia
ja hänen äänihuulensa vaurioituivat. Räikkönen oli jo pienenä harvasanainen, ja
huolestuneet vanhemmat päättivät viedä hänet terapeutille. Terapiassa
Räikköselle tehtiin älykkyystestejä, jotka hän suoritti 20 minuutissa, vaikka
keskivertoaikuisella niiden tekemiseen menee kolme tuntia. Terapeutti lähetti
Räikkösen vanhemmille kirjeen, jossa hän kertoi, että Räikkönen on keskivertoa
älykkäämpi, mikä saattaa olla syy hänen harvasanaisuuteensa.

Kimi Räikkösen vanhemmat ovat Matti ja Paula Räikkönen Espoosta. Hänellä on myös
isoveli Rami Räikkönen, joka ajaa rallia ja ratakilpailuja Suomessa. Matti
Räikkönen menehtyi 22. joulukuuta 2010.

Kimi Räikkösen mediakonsulttina ja asioidenhoitajana Suomessa toimii Riku
Kuvaja. Managerina on hänen koko kilpauransa ajan Formula 3 -luokasta lähtien
toiminut Steve Robertson.

Peruskoulun jälkeen Räikkönen opiskeli ammattikoulun autolinjalla, joka
kuitenkin jäi kesken Räikkösen keskityttyä kilpa-ajajan uraansa. Räikkönen on
sotilasarvoltaan alikersantti. Hän palveli Lahden Urheilukoulussa.

Räikkönen ei ole välttynyt kielteiseltä julkisuudelta, ja hänen värikkääksi
väitetystä yksityiselämästään on kirjoitettu aika ajoin.

Räikkönen seurusteli vuodesta 2001 malli Jenni Dahlmanin kanssa. Pariskunta meni
naimisiin Hämeenlinnassa sijaitsevassa Vanajanlinnassa 31. heinäkuuta 2004. He
erosivat vuoden 2013 alussa. Virallisesti avioero astui voimaan vuoden 2014
heinäkuussa.

Räikkösen nykyinen puoliso on tuusulalaissyntyinen Minna-Mari ”Minttu” os.
Virtanen. Heille syntyi 27. tammikuuta 2015 poika, joka sai nimekseen Robin
Räikkönen. Pari avioitui 7. elokuuta 2016 San Galganon luostarissa Toscanassa
Italiassa. Minttu Räikkönen ilmoitti marraskuussa 2016 olevansa raskaana ja
pariskunnan toisen lapsen on määrä syntyä kesällä 2017.

Räikkönen perusti vuonna 2006 yhtiön nimeltä Kurutie Custom Oy. Yritys toimii
Espoossa henkilöautojen ja kevyiden moottoriajoneuvojen tukkukauppana. Kurutie
Custom Oy:n hallituksen jäseninä toimivat Kimi Räikkösen lisäksi hänen veljensä
Rami Räikkönen ja entinen puolisonsa Jenni Dahlman. Lisäksi Räikkösellä oli
yhdessä managerinsa Steve ja David Robertsonin kanssa vuonna 2004 perustettu
Formula 3 ja Formula BMW luokassa kilpaileva talli Räikkönen Robertson Racing.
Räikkönen Robertson Racing myytiin loppuvuodesta 2010 Anthony Hieattille ja
talli jatkaa tulevaisuudessa nimellä Double R Racing. Räikkösellä on Car Star
-niminen yhtiö Sveitsissä.

Suomen Posti (silloiselta nimeltään Itella) juhlisti Kimi Räikkösen
F1-maailmanmestaruutta syyskuussa 2008 julkaistulla Kimi-aiheisella
postimerkillä. Postimerkissä on kuvattuna myös Räikkösen tallin, Ferrarin, auto.

Vuonna 2010 Räikkönen ilmoitti perustavansa tallin motocrossin MM-sarjaan. Ice
One Racing nimeä kantava talli kilpailee sekä kuninkuusluokassa että
MX2-luokassa.

Kimi Räikkönen on vieraillut Arttu Wiskarin musiikkivideolla ”Sorateiden
sankarit”.

(Vahvennetut kilpailut tarkoittavat paalupaikkaa ja kursivoidut kilpailun
nopeinta kierrosta)



https://fi.wikipedia.org/wiki/Lestadiolaisuus

Lestadiolaisuus on konservatiivinen, pietistis- ja herrnhutilaisvaikutteinen
1800-luvun puolivälissä syntynyt luterilaisuuden herätysliike, jonka eri
suuntauksilla on kannattajia pääasiassa Suomessa, Norjassa, Pohjois-Amerikassa,
Ruotsissa, Venäjällä ja Virossa. Pienempiä ryhmiä on muun muassa Afrikassa,
Etelä-Amerikassa ja Keski-Euroopassa. Lestadiolaisuus on nimetty saarnaaja Lars
Levi Laestadiuksen (Lauri Leevi Læstadius) mukaan.

Lestadiolaisuus on Pohjoismaiden suurin kirkollinen herätysliike. Se toimii
Pohjoismaissa evankelis-luterilaisen kirkon sisällä. Se on myös laajimmalle
levinnyt Pohjoismaissa syntynyt uskonnollinen liike. Lestadiolaiset tekevät
lähetystyötä 23 maassa. Lestadiolaisuus ja erityisesti vanhoillislestadiolaisuus
on suomalaisten keskuudessa tunnetuin kaikista herätysliikkeistä. Tutkimuksen
mukaan kolme neljäsosaa suomalaisista tuntee lestadiolaisuuden.

Lestadiolaisuuden tutkija, kirkkohistorian professori Jouko Talonen arvioi
lestadiolaisten määräksi vuonna 2012 maailmanlaajuisesti yhteensä noin 171 000
henkilöä. Yhteensä lestadiolaisia on maailmanlaajuisesti eri arvioiden mukaan
noin 141 000–212 000.

Liike on opillisten erimielisyyksien takia jakaantunut yli kolmeenkymmeneen
osaan, joista nykyisin toimii noin 16–19; Suomessa niistä on toiminut yli
kaksikymmentä. Nykyään Suomessa toimii noin 7–9 lestadiolaisuuden haaraa.
Merkittäviä pääsuuntauksia on kuitenkin vain kolme, joihin kuuluu noin 90
prosenttia lestadiolaisista. Kannattajamäärältään suurimmat ryhmät ovat
vanhoillislestadiolaisuus, esikoislestadiolaisuus ja rauhansanalaisuus. Osa
suunnista on jäsenmäärältään hyvin pieniä, ja jotkin niistä ovat jo lopettaneet
toimintansa.

Elämänsanalaisuus on ollut pienestä koostaan huolimatta merkittävä liike Suomen
teologisissa piireissä: sen piiristä on noussut kolme piispaa. Lestadiolaisuuden
suunnat ovat yleensä halunneet opillisista kiistoista huolimatta pysyä
kansankirkkojen sisällä, lukuun ottamatta Norjan kvaenangenilaisuutta ja
toiminnasta lakannutta väyrysläisyyttä. Lestadiolaiset toimivat pääosin
itsenäisesti (ilman yhteistä kirkkoa liikkeen ulkopuolisten kanssa) niissä
maissa, joissa ei ole yksiselitteistä kansankirkkoa.

Yhteistä eri suuntien opetukselle on parannuksen ja armon korostaminen, ero
Pyhän Hengen saaneiden uskovien ja ei-uskovien välillä sekä opetus siitä, että
syntien anteeksiantamisen valta on kaikilla oikein uskomassa olevilla. Tämä
synninpäästö julistetaan yleensä sanoilla: ”Kaikki synnit anteeksi Jeesuksen
nimessä ja veressä”. Toiminnan keskeisin tapahtuma on seurat ja näkyvin
tapahtuma vanhoillislestadiolaisten suviseurat. Eri suunnat julkaisevat omia
sanoma- tai aikakauslehtiään.

Ainoana uskonopin ohjeena ja auktoriteettina pidetään Raamattua. Kaikki muut
opilliset teokset kuten esimerkiksi tunnustuskirjat tai virsirunous ovat
hyväksyttävissä vain niiltä osin kuin niiden katsotaan olevan Raamatun mukaisia.
Väite jonka mukaan lestadiolaisilla ei ole virallista oppia ei pidä paikkaansa,
koska ainakin vanhoillislestadiolaisten keskusyhdistys SRK on verkkosivuillaan
ilmaissut julkisesti, että sen oppi on kirjoitettuna Raamatussa. ”Virallisuus”
on tietenkin aina määrittelykysymys.

Lestadiolaisuuden tutkija, kirkkohistorian professori Jouko Talonen arvioi
lestadiolaisten määräksi vuonna 2012 yhteensä noin 171 000 henkilöä.
Lestadiolaisuus on luokiteltu maantieteellisesti itäiseen ja läntiseen
suuntaukseen. Läntistä suuntaa edustaa esikoislestadiolaisuus, leeviläisyys ja
steeniläisyys. Loput ryhmät ovat peräisin itäisestä sukuhaarasta, paitsi että
pikkuesikoisuus on saanut Amerikassa alkunsa eroamalla
esikoislestadiolaisuudesta. Lukuisista sovintoyrityksistä huolimatta erot ovat
jääneet pysyviksi. Suunnat ovat nykyisin itsenäisiä ja toimivat toisistaan
riippumatta.

Suurin suuntaus on vanhoillislestadiolaisuus, jonka kannattajia
lestadiolaisuuden tutkija, Helsingin yliopiston kirkkohistorian professori Jouko
Talonen arvioi vuonna 2012 olevan maailmassa (enimmäkseen Suomessa, USA:ssa ja
Ruotsissa)* yhteensä noin 115 000. Talonen arvioi myös vuonna 2001
vanhoillislestadiolaisten määräksi noin 115 000, joten vanhoillislestadiolaisten
määrä on Talosen arvioiden mukaan säilynyt suunnilleen samana yhdentoista vuoden
ajan vuosina 2001–2012. Vuosituhannen vaihteessa eri arvioiden mukaan
vanhoillislestadiolaisia arveltiin olevan maailmassa(*) noin 86 000–157 000.
Vanhoillislestadiolaisuus on ylivoimaisesti suurin ryhmä myös Suomessa ja
Vanhalla Mantereella.

Toiseksi suurin lestadiolaisuuden haara on esikoislestadiolaisuus, jolla Talonen
arvioi vuonna 2012 olevan maailmassa (enimmäkseen Fennoskandiassa ja USA:ssa)
noin 24 000 kannattajaa. Esikoislestadiolaisten määrä näyttäisi siis vähentyneen
yhdessätoista vuodessa noin tuhannella, joka tosin mahtunee näiden
määräarvioiden virhemarginaaleihin. Esikoislestadiolaisia on Amerikassa noin
10 000 ja Talosen mukaan esikoislestadiolaisuus on Amerikassa selkeästi suurin
lestadiolaisryhmä.

Kolmanneksi suurimman lestadiolaisuuden haaran eli rauhansanalaisuuden
(pikkuesikoisuus) kannattajamääräksi itsekin rauhansanalainen Talonen arvioi
vuonna 2012 noin 21 000 ihmistä, joten rauhansanalaisten määrä on Talosen
arvioiden mukaan vähentynyt noin 3 000 ihmisellä yhdessätoista vuodessa.
Rauhansanalaisia on lähinnä Fennoskandiassa ja Yhdysvalloissa. Neljänneksi
suurimmassa lestadiolaisuuden ryhmässä eli lähinnä Yhdysvalloissa vaikuttavassa
töröläläisyydessä, oli Talosen arvion mukaan vuonna 2012 noin 4 000 ihmistä,
joten töröläläisten määrä on pysynyt Talosen arvioiden mukaan yhdentoista vuoden
ajan suunnilleen samana.

Uusheräys varmisti sijansa viidenneksi suurimpana lestadiolaisuuden haarana,
säilyttämällä kannattajamääränsä kolmessa tuhannessa ihmisessä vuosina 2001–2012
Talosen arvioiden mukaan. Pollarilaisten suurimman suuntauksen eli
riitinmattilaisuuden kannattajia oli vuonna 2001 Talosen mukaan noin 3 000
ihmistä, eli se jakaa uusheränneiden kanssa viidennen sijan
lestadiolaissuuntausten suuruusjärjestyksessä .

Lyngenin suunnan suurimman suuntauksen eli Vanhaerikiinien kannatus säilyi
Talosen arvioiden mukaan suunnilleen samana eli 1 200 ihmisessä, joten se oli
vuonna 2012 seitsemänneksi suurin lestadiolaisuuden haara. Uuserikiinien
kannatus myös säilyi Talosen arvioiden mukaan saman suuruisena noin 800
ihmisellä, joten se oli vuonna 2012 kahdeksanneksi suurin lestadiolaisuuden
haara.

Pollarilaisten toiseksi suurimman suuntauksen auneslaisuus kannattajamääräksi
Talonen arvioi vuonna 2012 noin 550 ihmistä. Auneslaisten lukumäärä oli
vähentynyt Talosen arvioiden mukaan yhdessätoista vuodessa noin 50 ihmisellä
Auneslaisuus on Talosen arvion mukaan vuonna 2012 yhdeksänneksi suurin
lestadiolaisuuden haara.

Kymmenenneksi suurimmaksi lestadiolaisuuden haaraksi Talonen arvioi vuonna 2012
elämänsanalaisuuden, jolla hän arvioi olevan noin 300 kannattajaa eli saman
verran kuin vuonna 2001. Yhdeksitoista suurin ryhmä oli vuonna 2012 leeviläisyys
200 kannattajalla ja kahdeksitoista suurin ryhmä oli leskisläisyys noin 50–200
kannattajalla. Vieläkin pienempiä lestadiolaisuuden haaroja ovat mm.
andersonilaisuus (Grace Apostolic Lutheran Church) (100?), kvaenangenilaisuus
(50), davidiitit (50?), gundersenilaisuus (40?), hankalaiset (25?), steeniläiset
(20?) ja kontiolaiset (5?)

Lisäksi on paljon lestadiolaisuuden haaroja joilla ei ole enää lainkaan
kannattajia, tai joiden kannattajamäärä on lähellä nollaa. Historiallisesti
merkittävinä kuolleina lestadiolaisuuden haaroina voidaan pitää esimerkiksi
takkislaisuutta (voidaan samaistaa esikoislestadiolaisuuteen),
kortetniemeläisyyttä (1876–1878), haalilaisuutta, tai kumpulaista narvalaisuutta
jonka kannattajien vaikutuksesta helluntailaisuus levisi Suomeen, sekä paljon
huomiota herättänyttä orgialahkoa nimeltä korpelalaisuus. Kaiken kaikkiaan eri
lestadiolaisuuden haaroja on ollut yhteensä selvästi yli kolmekymmentä, joista
nykyaikaan (2012) on säilynyt noin 13–19. Nykyaikana merkittävinä professori
Talonen pitää niistä kuitenkin vain 6–9 suurinta.

Muita hyvin pieniä tai kuolleita lestadiolaisuuden haaroja ovat olleet
(aakkosjärjestyksessä) mm. alatalolaisuus, anastasialaisuus (saattaa yhä olla
olemassa), ansamaalaisuus, gröndahlilaisuus, heiskaslaisuus, hietavalaisuus,
huru-brune-ryhmä, huttulalaisuus, jantuslaisuus, kauppilaisuus, koskelalaisuus,
kososlaisuus, lamppalaisuus, liljebladilaisuus, lindströmiläinen narvalaisuus,
lundbergilaisuus, mölleriläisyys, niemeläläisyys, niskalaisuus/jenseniläisyys,
näppäläisyys, ollanketolaisuus, peuralaisuus, Pietarin
vapaakirkollisvaikutteinen lestadiolaisuuden haara, pirttikyläläisyys,
poukkulalaisuus, rimpiläisyys, ruonavaaralaisuus, samperilaisuus, vanhalalaisuus
ja väyrysläisyys.

Lestadiolaisuutta edeltäneitä herätysliikkeitä olivat liikkeen syntyalueella
Pohjois-Ruotsissa lukijaisuus (lukijaisuudessa oli useita haaroja) ja
viklundilaisuus. Lestadiolaisuutta on L. L. Laurenin Suomen kirkkohistoriassa
Suomen kirkon tärkeimmät vaiheet kutsuttu "laestadiolaiseksi lukijaisuudeksi".
Lestadiolaisuus lähti leviämään, kun ruotsalainen pappi Lars Levi Laestadius
(etnisesti osittain myös saamelainen) koki hengellisen uudistumisen tavattuaan
Lapin Marian vuonna 1844. Tapaaminen sytytti Laestadiuksen saarnoihin uuden
palon, ja kirkon sisällä alkoi levitä herätysliike. Syntynyttä liikettä alettiin
kutsua 1880-luvun puolivälin jälkeen lestadiolaisuudeksi; 1900-luvun alkuun
liikettä nimitettiin myös "hihhuleiksi", "villiopiksi", "lahkoksi" ja
"harhaopiksi". Liike levisi varsin nopeasti Suomen, Ruotsin ja Norjan
pohjoisosiin.

Vanhoillis- ja esikoislestadiolaiset myös uskovat, että elävä usko on kulkenut
läpi aikojen ja kansojen tarjoten kullekin kansalle vuorollaan etsikonajan.
Israelin maaperältä usko siirtyi hellenististen ja latinalaisten maiden kautta
Saksaan, missä sai erityisen siunauksen Lutherin työn vaikutuksesta.
Saksalaisessa pietismissä esiintyi samoja piirteitä kuin sittemmin Laestadiuksen
käynnistämässä Pohjolan herätyksessä.

Lestadiolaisuudessa on korostettu yleistä pappeutta eli sitä, että jokaisella
uskovaisella on avainten valta, jolla voi päästää epäuskoisia synneistä. Siihen
aikaan kirkossa opetettiin avainten vallan olevan saarnaviralla eli papeilla ja
vain hätätilassa maallikolla. Lukuisat kanssapuheet markkinoilla levittivät
sanomaa eteenpäin. Myös maallikkosaarnaajat ja Juhani Raattamaan ja muiden
kirkon katekismusopettajien, "katekeettojen" pitämät Ruotsin kirkon
lähetyskoulut edesauttoivat herätyksen leviämistä.

Lestadiolaisuutta on verrattu pieneen tunturipuroon, josta on kasvanut vuolas
kevättulva. Laestadiuksen kuoltua vuonna 1861 kristillinen herätys oli levinnyt
jo kolmen valtakunnan alueelle. Paljon vaeltavat saamelaiset olivat vieneet
sanomaa eteenpäin, ja se oli tavoittanut Pohjois-Norjasta aivan sen pohjoisimpia
osia: Alattion, Hammerfestin, Kautokeinon, Jyykeän ja Vesisaaren. Ruotsin ja
Suomen rajalla liike levisi erityisesti Tornionjokilaaksoon. Ruotsissa sen
kannatus ulottui myös Jokkmokkiin. Suomessa se oli levinnyt jo Muonioon,
Kittilään, Sodankylään, Rovaniemelle, Pudasjärvelle, Kemiin, Simoon,
Kuivaniemeen ja Iihin.

Lestadiolaisuuden leviämistä voidaan tarkastella maantieteellisten ääripäiden
avulla. Suomen pohjoisimpaan osaan Utsjoelle lestadiolaisuus saapui vuonna 1852.
Suomen eteläisimpään kaupunkiin Hankoon 1885. Itäisimpään Suomen osaan
Ilomantsiin 1891. Läntiseen osaan Vaasaan 1872. Suomen suuria kaupunkeja ja
suluissa lestadiolaisuuden ensiesiintyminen: Helsinki (1866), Jyväskylä (1872),
Kuopio (1871), Oulu (1863), Pori (1874), Tampere (1876), Turku (1876) ja Vaasa
(1872).

Lestadiolaisuus levisi Pohjois-Amerikkaan lestadiolaissiirtolaisten mukana
1860-luvulla. Iso osa siirtolaisista lähti Pohjanmaalta. Muun muassa Titanicilla
matkusti lestadiolaisia siirtolaisia Pohjois-Amerikkaan. Pelastautuneet kertovat
lestadiolaispastori William Lahtisen pitäneen seuroja uppoavan laivan kannella.
Pohjois-Amerikan lestadiolaisten lukumäärän on arvioitu olleen 1800-luvun
lopussa jopa 50 000.

1860-luvulla lestadiolaisuus saavutti Venäjän ja 1870-luvulla Viron. Ensin se
levisi joihinkin kyliin Jäämeren rannalla. Erityisesti Helsingistä käsin liike
levisi myös Pietariin, Viipuriin, Laatokan Karjalaan ja Karjalankannakselle.
Enimmillään Pietarin alueella oli lestadiolaisia noin tuhat henkeä. Eniten
kannatusta se sai Koivistolla, Räisälässä, Käkisalmella, Uudellakirkolla ja
Viipurissa.

Pajalalainen Iisakki Antinpoika Karlström (Saha-Iisko) (s. 1822) toteutti
Laestadiuksen mielestä jo lestadiolaisen alkuherätyksen aikana lakihenkisyyttä.
Lakihenkisyyden lisäksi Saha-Iisko harjoitti "syntielämää", esimerkiksi
pitäessään susiparinaan palvelijattarekseen merkittyä Iisakki Strolbergin vaimoa
Anna Helenaa jo 1840-luvun puolivälissä. Vuonna 1847 Iisakki Strolbergin entinen
vaimo synnytti hänelle pojan, josta tuli myöhemmin haalilaisuuden perustaja
Amerikassa.

Vielä vuonna 1851 Saha-Iisko Kaunisvaaran kylän Sahavaarasta toimi Laestadiuksen
raittiuslähettinä saarnaten matkallaan Turtolassa ja Ylitorniolla. Pian sen
jälkeen hänet kuitenkin erotettiin raittiuslähetin tehtävästä hänen lakihenkisen
käännytysintonsa ja "pitkähenkisyytensä" tultua ilmi. Välirikkoon
lestadiolaisten kanssa johtivat myös selkeät opilliset erot Laestadiuksen kanssa
mm siinä, että Saha-Iisko ei hyväksynyt vapaata synninpäästöä.

Tämän jälkeen hän erkaantui alkulestadiolaisuudesta eräiden lähteiden mukaan
"yksinäiseksi kristityksi". Saha-Iisko ei siis ilmeisesti liittynyt
liljebladilaisiin, vaikka kannattikin hyvin samanlaatuista oppia kuin J. F.
Liljeblad. Turtolan vanhat lestadiolaiset sanoivat 1890-luvulla uudenheräyksen
saarnaajien levittäessä uutta oppiaan, että "Nyt on Saha-Iiskon henki jälleen
liikkeellä".

Lestadiolaisuus sai jo vuonna 1847 paljon saamelaisia kannattajia myös
Koutokeinossa Norjassa. Keväällä 1849 Laestadius muutti Kaaresuvannosta
Pajalaan, joka oli paljon kauempana Koutokeinosta. Niinpä Koutokeinolaiset
lestadiolaiset alkoivat sen jälkeen käydä kuuntelemassa juuri lestadiolaistuneen
Muonion kirkkoherran J. F. Liljebladin saarnoja, koska Muonioon oli
Koutokeinosta paljon lyhyempi matka kuin Pajalaan. Mutta jo talvella 1849–1850
alkoi Koutokeinon saamelaisten lestadiolaisten käytöksessä ja uskonelämässä
näkyä huolestuttavia piirteitä, kuten hurmahenkisyyttä, röyhkeyttä ja
aggressiivisuutta.

Koutokeinon hurmosta voidaan kutsua myös nimellä Hættalaisuus, koska sen
kiistaton hengellinen ja maallinen auktoriteetti oli Aslak Hætta (1825–1854).
Ilmiötä esiintyi myös Kuttasen kylässä Suomen kainalossa. Alkoipa heidän
keskuudessaan esiintyä jopa sellaista kolmen kyynärän jumalan oppia, jonka
mukaisesti muutamat heistä alkoivat pitämään itseään kristuksena ja jumalana,
sekä niin pyhinä etteivät tarvinneet enää synninpäästöä. Hættalaisuus oli
tavallaan ensimmäinen "eriseura" lestadiolaisuudessa.

Lestadiolaisuudesta erkani noin vuonna 1852 lakihenkinen "Muonion eriseura" eli
liljebladilaisuus Muonion kirkkoherran Jakob Fredrik Liljebladin (1809–1862)
johdolla lähinnä Muoniossa Suomessa. Liljebladilaiset eivät hyväksyneet
maallikkojen käyttämää avointa ja ehdotonta synninpäästöä. Kirkkoherra J. F.
Liljeblad syytti Lars Levi Laestadiusta mm julkisuushakuisuudesta,
epätasapuolisuudesta, itseriittoisuudesta ja siitä että Laestadius hänen
mielestään saarnoissaan tahallaan yllytti liikutuksiin ja ei käyttänyt
sielunhoidossa riittävästi nuhteen ja neuvon sanoja. Liljebladilaisuus oli
Suomen ensimmäinen "eriseura" lestadiolaisuudessa.

Saamelaisilla yleisesti Koutokeinossa oli tuohon aikaan vaikeat olot.
Mainittakoon parina esimerkkinä että Venäjä lakkautti syksyllä 1852 Norjan
saamelaisten oikeudet talvilaiduntamiseen ja kalastukseen Suomen puolella, ja
Norjassakin jokien varteen muuttaneet talonpojat estivät saamelaisia
kalastamasta Jäämereen laskevien jokien parhailla kalapaikoilla. Tuollainen
muiden etnisten ryhmien ja viranomaistenkin syrjivä ja ankara toiminta Norjan
saamelaisia kohtaan oli omiaan herättämään ja provosoimaan Koutokeinon
saamelaisissa hurmahenkisyyttä ja aggressiota. Lisäksi porvarien ja talonpoikien
harjoittama vastuuton viinakauppa tuotti paljon ongelmia saamelaisten
keskuudessa.

Koutokeinon saamelaisten hurmahenkisyys ja vihamielisyys kärjistyivät
maanantaina 8. marraskuuta 1852, jolloin joukko "lestadiolaisia" saamelaisia
hyökkäsi Koutokeinon kirkonkylään Aslak Jakobsen Hættan (1825–1854) johdolla,
surmaten nimismies Lars Johan Buchtin (1813–1852) ja kauppias Carl Johan Ruthin
(1818–1852), sekä pahoinpidellen useita muita. Tapauksesta syytettiin yleisesti
Lars Levi Laestadiusta ja hänen levittämiään oppeja, vaikka on ilmeistä etteivät
Koutokeinon tapahtumiin johtaneet mitkään Laestadiuksen antamat opetukset.
Laestadiusta syyttivät tapauksesta mm Tromssan piispa Daniel Bremer Juell ja
Norbottens-Posten-lehti.

Aslak Hættan johtama hurmahenkinen saamelaisryhmä oli ennen Koutokeinon
murhatöitä selvästi erkaantunut Laestadiuksen opista ja myös lestadiolaisesta
seurakuntayhteydestä omaksi uskonnolliseksi ryhmäkseen, jolla oli lähemmät
suhteet kirkkoherra Liljebladiin kuin Laestadiukseen. Aslak Hætta oli jopa
suunnitellut Lars Levi Laestadiuksen surmaamista, joka on yksi todiste siitä,
että hänen johtamansa lestadiolaissuuntaus oli erkaantunut muusta
lestadiolaisuudesta erilliseksi hurmahenkiseksi lahkokseen, vaikka osa heistä
arvostikin yhä Laestadiusta ja jopa vetosivat häneen oikeudenkäynnissä.
Laestadius puolestaan syytti Koutokeinon ristiriidoista mm välinpitämättömiä
pappeja, viranomaisia ja Norjan kielipolitiikkaa saamelaisalueilla.

Hættalaisuuden kaltaista äärimmäisyyteen vietyä ”kolmen kyynärän jumalan oppia”
esiintyi lestadiolaisten keskuudessa myös muualla Pohjolassa osittain
väkivaltaisessakin muodossa. Tästä ovat esimerkkejä 1850-luvulta muun muassa
Norjan saamelaisten kanssa tekemisissä olleet kittiläläisten Angelin siskosten
”pyhien oppi”, Rattosjärven ja Ylitornion "nyrkkikristillisyys" (mm. suntio
Salomo Kortetniemi (1819–1904)), sekä vielä 1870-luvullakin Ruotsin
Tornionjärven seudulla erityisesti saamelaisten keskuudessa vaikuttanut
"tornionjärveläisyys".

Tornion Vojakkalassa, Kantojärvellä, Raumolla ja Alatorniolla, sekä Simossa,
Kuivaniemellä ja Iissä vaikutti 1860-luvun alusta 1880-luvulle lestadiolaisuutta
vastustava "pietistiskirkollinen" herätysliike. 1860-luvun alussa kyseinen liike
sai johtajakseen simolaisen Jaakko Huttulan (–1871), joka oli entinen seudun
johtava lestadiolaissaarnaaja. Huttulalaisuuteen liittyivät 1860-luvulla myös
sokea iiläinen lestadiolaissaarnaaja Juho Paakkola ja kuivaniemeläinen
lestadiolaissaarnaaja Juho Jaakko Hyry mukanaan muutamia entisiä lestadiolaisia.

Kuivaniemen lestadiolaiset kutsuivat liikettä myöhemmin "Hyry-sepän
eriseuraksi". J. J. Hyry teki välillä "parannuksen" takaisin lestadiolaisuuteen,
mutta palasi taas 1870-luvun alussa huttulalaisuuteen entistäkin kiivaampana
lestadiolaisuuden vastustajana. Mm vuoden 1881 piispantarkastuksissa Hyry nosti
lestadiolaisia vastaan monia syytöksiä. Vuonna 1871 Jaakko Huttulan kuoltua
ryhmän johtoon nousi Jaakko Pahkamaa (ent. Sikala), jonka jälkeen ryhmää
ruvettiin kutsumaan myös pahkamaalaisuudeksi. Pahkamaalaiset uskoivat mm että
rukoilemalla voisi saada synnit anteeksi ja että uudestisyntyminen tapahtuisi
kasteessa. Pahkamaalaisilla oli läheiset suhteet evankelisiin.

Lestadiolaisuus levisi Amerikan Yhdysvaltoihin Michiganin ja Minnesotan
osavaltioihin noin 1860-luvun loppupuoliskolla pohjoismaisten (lähinnä
suomalaisten) siirtolaisten mukana. Aluksi lestadiolaiset toimivat Calumetissa
paikallisen yleisen skandinaavisen luterilaisen seurakunnan yhteydessä, mutta
joutuivat pian riitoihin seurakunnan ei-lestadiolaisen papin kanssa ja joutuivat
perustamaan sitten vuonna 1872 oman seurakunnan, jonka nimeksi tuli Salomo
Kortetniemen Luterilainen seura ja jonka papiksi palkattiin suntio Salomo
Kortetniemi. Cokatoon lestadiolaiset perustivat samana vuonna oman epävirallisen
seurakunnan nimeltä Suomalais-luterilainen Seurakunta, jonka papin tehtäviä
hoiti ilman palkkaa maallikkosaarnaaja Iisakki Barberg (1833–1883).

Vuonna 1876 Amerikan lestadiolaisuudessa tapahtui hajaannus, jossa Amerikan
lestadiolaisuus jakaantui kahteen osaan. Huomattavasti suurempaa ryhmää johtivat
Salomo Kortetniemi Calumetissa ja Iisakki Barberg Cokatossa, joten sitä voidaan
kutsua myös nimellä kortetniemeläisyys. Pienempi lestadiolaisryhmä toimi aluksi
vain Cokatossa johtajanaan saarnaaja Jaakko Rovainen. Näkökulmasta riippuen
ensimmäinen lestadiolaisuuden eriseura Amerikassa oli siis joko
kortetniemeläisyys tai "rovaislaisuus". Lähes kaikki Euroopan saarnaajat Juhani
Raattamaata myöten asettuivat kuitenkin kiistassa Rovaisen ryhmän puolelle.
Kiista koski joitakin opillisiakin kysymyksiä, mutta selvin kiistakysymys oli
Iisakki Barbergin asema Cokaton Suomalais-luterilaisen Seurakunnan pappina.

Aluksi hajaannuksessa siis vain Cokaton lestadiolaisuus oli jakaantunut kahtia,
siten että Barbergin johtama ryhmä kannatti yhteistyötä Salomo Kortetniemen
johtaman Calumetin lestadiolaisyhteisön kanssa, kun taas Jaakko Rovaisen johtama
ryhmä vastusti Barbergin ja Kortetniemen toimimista virkapappeina ja sai tukea
Euroopan lestadiolaisilta, erityisesti kiirunalaiselta Juhani Raattamaalta
Saivomuotkasta Ruotsista.

Pian kuitenkin myös Calumetissa syntyi Kortetniemeä vastustava pieni "eriseura"
Nils Petter Starkin johdolla. Rovaisen kannattajat väittivät Salomo Kortetniemen
kuuluvan "Liljebladin eriseuraan", eivätkä pitäneet häntä uudestisyntyneenä.
Kortetniemeä syytettiin myös siitä että hän otti seurakuntaan ei-lestadiolaisia
ja siitä että hänen jumalanpalveluksissaan polvistuttiin synnintunnustuksen
yhteydessä. Myöskään siitä Rovaisen kannattajat eivät pitäneet, että Calumetin
lestadiolaisseurakunnan nimessä oli Salomo Kortetniemen nimi.

Vuonna 1877 Erkki Antti Juhonpietin (1814–1900) johdolla lähetettiin Amerikkaan
kirje, jossa muun muassa paljastettiin Salomo Kortetniemen vanhoja syntejä.
Raattamaa puolestaan lähetti Amerikkaan kirjeen jossa hän korosti että Jaakko
Rovainen ja Iisakki Alamaa edustivat Amerikassa "esikoisten seurakuntaa", jolle
kaikkien Amerikan lestadiolaisten tulisi olla kuuliaisia. Calumetiin tuli
Suomesta Kuusamon Posiolta saarnaaja Juho Takkinen ottamaan Kortetniemen paikan
Calumetin lestadiolaisseurakunnan pappina itselleen vuonna 1877.

Takkinen ei saanut kuitenkaan edes kaikilta Rovaisen ryhmän jäseniltä
kannatusta. Takkista kannattivat Cokatossa lähinnä vain Vuolteen veljekset ja
Calumetissa hän sai tukea N. P. Starkin ryhmältä, joka oli Kortetniemen
vastaryhmä. Epäluottamus Takkista kohtaan johtui muun muassa siitä, että hän
kannattajineen jatkoi Kortetniemen mustamaalaamista senkin jälkeen, kun
Kortetniemi oli tehnyt julkisesti parannuksen hänen julkisesti paljastetuista
synneistään, ja siitä että Takkinen piti Amerikan lestadiolaisten enemmistöä
eriseuralaisina. Lisäksi epäluottamusta Takkista kohtaan aiheutti hänen
lakihenkinen rippioppinsa.

Kaikesta huolimatta Rovaisen ryhmä ja Kortetniemen ryhmän enemmistö lopulta
tyytyivät siihen että Calumetin seurakunnan johto siirtyi Kortetniemeltä
Takkiselle ja ryhmät yhtyivät vuonna 1877–1878 tekemällä hauraan sovinnon, koska
Takkisella oli takanaan vahva tuki Lapin vanhimmilta eli "esikosten
seurakunnalta". Osa Kortetniemen kannattajista kuitenkin erosi kokonaan
lestadiolaisyhteisöstä Takkisen kannattajien syrjäytettyä ja mustamaalattua
Kortetniemen.

Takkisen noustua Kortetniemen tilalle Salomo Kortetniemen Luterilaisen seuran
papiksi Calumetissa, tuli seurakunnan toimintaan muutoksia siten että muun
muassa messuaminen lopetettiin ja polvistuminen synnintunnustuksen yhteydessä
lopetettiin ja niin myös seisominen uskontunnustuksen yhteydessä lopetettiin.
Yksinkertaisesti ilmaistuna siis jumalanpalvelusmenoja yksinkertaistettiin.
Calumetin seurakunnan nimi muutettiin 20. huhtikuuta 1879 muotoon Suomalainen
apostolis-luterilainen seurakunta. Takkinen ryhtyi laajentamaan valtaansa myös
muiden paikkakuntien lestadiolaisseurakuntiin Amerikassa.

Vuonna 1880 Juho Takkinen julkaisi Amerikassa Amerikan Suomalaisen Aapisen,
jossa apostolinen uskontunnustus oli muutettuna esimerkiksi siten, että siinä
lausuttiin: "astui Getsemanessa alas helvettiin". Euroopassa kaikki
lestadiolaiset eivät hyväksyneet apostolisen uskontunnustuksen muuttamista. Juho
Takkinen sai osakseen vastustusta myös monilta Amerikan lestadiolaisilta, mutta
ei aapisasiassa. Takkinen sai aapiselleen kuitenkin Juhani Raattamaalta ja
"Lapin vanhimmilta" täyden tuen.

Joukko lestadiolaisia pappeja aloitti Iissä 2. syyskuuta 1885 kokouksen, johon
osallistui myös muutama maallikkosaarnaaja. Iin pappeinkokous antoi kannanoton,
jossa mm opetettiin, ettei kirjoitettu Jumalan sana ole vaikutukseltaan sen
vähäisempää kuin suullinenkaan, ja että elävää uskoa on myös muissa
kristillisissä liikkeissä lestadiolaisuuden ulkopuolella, ja että
uudestisyntyminen voi tapahtua äänellisen synninpäästön lisäksi myös kasteessa,
ehtoollisessa, rukouksessa tai Raamattua lukemalla.

Kokoukseen osallistui yhdeksän lestadiolaista pappia: kirkkoherra K. A. Heikel
Pudasjärveltä, kirkkoherra P. O. Grape Ruotsin Ylitorniolta, kirkkoherra J. R.
Castrén Karungista, kirkkoherra J. P. Bäckman Ylivieskasta, kirkkoherra W. A.
Mandellöf Säkylästä, virkasaarnaaja J. A. Veijola Pielisjärveltä, vt.
kappalainen O. I. Heikel Merijärveltä, kirkkoherra J. F. Thauvón Iistä ja hänen
poikansa vt. kappalainen Emil Thauvón Ylikiimingistä.

Lestadiolainen Enontekiön kappalainen ja Kristillisen kuukauslehden toimittaja
Aatu Laitinen ei osallistunut Iin pappeinkokoukseen, ja hänen opinkäsityksensä
poikkesivatkin jyrkästi Iin pappeinkokouksen julkilausumista. Aatu Laitinen ja
monet Iin pappeinkokouksen osanottajat liittyivät kuitenkin myöhemmin
uusheräykseen, tai ainakin puolustivat uusheräystä lestadiolaisuuden suuren
hajaannuksen aikana 1890-luvulla.

Lestadiolaisen maallikkosaarnaajan Heikki Jussilan (1863–1955) kertoman mukaan
juuri papiksi vihitty 23-vuotias pastori A. L. Heideman arvosteli Iin
pappeinkokouksen päätöksiä tuoreeltaan erityisesti kokouksen epäeksklusiivisen
seurakuntaopin osalta, lausumalla syksyllä 1885 seuraavasti: "He kirjoittivat
itsensä ulos kristillisyydestä" ja "Miten sitä opetuslapsen mieltä löytyy
ulkona, kun ei sitä sisälläkään tahdo löytyä". Kokouksen päätösten
epälestadiolaisuudesta kertoo vahvasti sekin, että lestadiolaisvihamielinen
piispa Gustaf Johansson kehui kirjassaan Iin pappeinkokouksen julkilausumaa
erittäin myönteiseksi. Heikki Jussila ja A. L. Heideman pysyivät
lestadiolaisuuden suuressa hajaannuksessa vanhoillislestadiolaisessa haarassa.
Myöhemmin uusheräyksen perustajaksi ryhtynyt kittiläläinen lestadiolaissaarnaaja
Pietari Hanhivaara ("hanhi-pieti") arvosteli lestadiolaisia pappeja mm
sanomalla, että uusia pappeja nousee niin kuin sieniä sateella, koska he ovat
niin laiskoja, etteivät viitsi tehdä oikeaa työtä.

Vaikka Iin pappeinkokouksen päätökset olivat räikeässä ristiriidassa
lestadiolaisten yleisesti omaksumien opinkäsitysten kanssa, niin ei kuitenkaan
julkisuudessa kokouksen päätöksiä ryhtynyt lähitulevaisuudessa arvostelemaan
kuin yksi lestadiolainen henkilö. Ylikainuulainen ruotsinkielinen
lestadiolaissaarnaaja Anders Hedlund joka ei pitänyt uusevankelista
palkkasaarnaaja August Lundbergia uudestisyntyneenä, painatti vuonna 1889 pienen
kirjasen, jossa hän toi esille lestadiolaisuuden enemmistön kannattamat
uskonnäkemyksensä, ja osoitti Iin pappeinkokouksen päätökset Raamatun
vastaisiksi kirjoitetun Jumalan sanan uudestisynnyttävää vaikutusta koskevien
päätösten osalta. Hedlundin mukaan uudestisyntyminen voi tapahtua vain elävässä
uskossa olevan ihmisen julistaman äänellisen synninpäästön kautta, eikä suinkaan
sakramenteilla tai Raamatun lukemisella. Hedlund liittyi lestadiolaisuuden
suuressa hajaannuksessa 1900-luvun vaihteessa esikoislestadiolaisiin.

Amerikassa lestadiolaisuudesta erkani vuonna 1885–1886 lähinnä Calumetissa ryhmä
nimeltä haalilaisuus Alatorniossa ja Norjassa ennen asuneen Petteri Strolbergin
(1847–1913) johdolla, joka oli Saha-Iiskon lehtopoika (ks. historia 1840-luku).
Lisäksi haalilaisuutta oli perustamassa mm Kalajoelta tullut Juho Mullo (k.
1913). Haalilaiset sanoivat syyksi eristäytymiselleen kyllästymisen jatkuviin
riitoihin paikallisessa lestadiolaisyhteisössä. Haalilaiset käyttivät
Calumetissa seurapaikkanaan Suomalaisen Kansanvalistusseuran juuri valmistunutta
kokoushuonetta, jota kutsuttiin "haaliksi", sillä haali on fingelskaa, ja se
merkitsee kokoontumishuoneistoa. Haalilaisiin liittyi myös Calumetin
lestadiolaisseurakunnan entinen pappi Salomo Kortetniemi.

Takkista syytettiin mm lakihengestä, kun hän oli mm poistattanut kirkosta
urkuharmonin, jota hän kutsui "piruksi". Kiistojen seurauksena myös Amerikan
lestadiolaisuuden päähaara jakaantui vuonna 1888 kahtia Roanpään kannattajiin ja
Takkisen kannattajiin (takkislaisuus). Hajaannus muuttui avoimeksi, kun Takkisen
väliaikaisena sijaisena ollut Juho Roanpää (1849–1896) valittiin vuonna 1888
"ryntäysvaalissa" Calumetin lestadiolaisseurakunnan papiksi Juho Takkisen
tilalle, jolloin Juho Takkinen kannattajineen perusti oman seurakunnan ja
pitivät seuroja keskenään erillään Roanpään kannattajien haltuun tulleesta
apostolis-luterilaisesta seurakunnasta. Juho Roanpään valinnan jälkeen osa
haalilaisista liittyi takaisin apostolis-luterilaiseen
lestadiolaisseurakuntaan.. "Esikoisten seurakunta" Raattamaan johdolla asettui
hajaannuksessa Takkisen puolelle. Roanpääläiset saivat entistä vahvempaa tukea
Euroopasta vuodesta 1889 alkaen, kun Erkki Antti "käänsi takkinsa" ja alkoi
tukea roanpääläisiä.

Pastori A. L. Heideman (1862–1928) saapui vuonna 1890 Calumettiin ja hänet
asetettiin roanpääläisten seurakunnan papinvirkaan Roanpään tilalle, jonka
johdosta roanpääläisiä alettiin kutsua "heidemanilaisiksi". Näinä vuosina
Cokaton lestadiolaisten määrä kasvoi Calumetin määrää suuremmaksi. Takkislaiset
pitivät hajaannuksen jälkeen aluksi seuroja vuokratiloissa, mutta saivat
Takkisen viimeisen Euroopan matkan aikana valmiiksi myös oman
kirkkorakennuksensa Calumetissa vuonna 1892. Takkinen kuoli kyseisellä
matkallaan Kittilässä 1892 allekirjoitettuaan sovintokirjeen seurakuntansa
yhdistämiseksi heidemanilaisiin. Takkislaiset virallistivat perustamansa uuden
seurakunnan vuonna 1892, jolloin sen nimeksi tuli Suomalainen Lestadiolais
Luterilainen Pyhäkoulu ja Lähetysseurayhdistys.

Vuonna 1893 heidemanilaiset ja takkislaiset yhdistyivät näennäisesti ja
ulkonaisesti tehtyään keskenään sovun. Keväällä 1894 takkislaiset kuitenkin
erkaantuivat Calumetin apostolis-luterilaisesta seurakunnasta tällä kertaa
lopullisesti, koska eivät hyväksyneet sitä, että seurojen järjestäminen heidän
rakentamassaan "pikkukirkossa" lopetettaisiin, ja että heidän pitäisi käyttää
ainoastaan vanhaa kirkkorakennusta yhdessä heidemanilaisten kanssa. Takkislaiset
perustivat nyt oman seurakunnan nimeltä Vanha Apostolis-Luterilainen Seurakunta.
Jonkin ajan kuluttua vuoden 1894 hajaannuksesta loputkin haalilaiset liittyivät
takaisin heidemanilaisiin eli Suomalaiseen apostolis-luterilaiseen seurakuntaan
aiheuttaen sen keskuudessa kiistoja mm kannattamalla "suurseuralaisuutta"
vuodesta 1908 lähtien.

Takkislaisuudesta tuli Amerikan esikoislestadiolaisuuden alkujoukko
erkaantuessaan heidemanilaisuudesta lopullisesti vuonna 1894. Sitten suuren
hajaannuksen yhteydessä Euroopan "vanhalestadiolaisuuden" jakaannuttua vuodesta
1900 alkaen vanhoillislestadiolaisiin ja esikoislestadiolaisiin, ryhtyivät
Euroopan esikoislestadiolaiset saarnaaja Joonas Purnun johdolla yhteistyöhön
Amerikan esikoislestadiolaisten kanssa, ja Euroopan vanhoillislestadiolaiset
Amerikan heidemanilaisten kanssa. Vuoden 1900 hajaannuksen jälkeen
vanhoillislestadiolaisia ei enää kutsuta vanhalestadiolaisiksi, vaan ainoastaan
esikoislestadiolaisia.

Lestadiolaiset alkoivat järjestäytyä 1880-luvulta alkaen perustamalla
rauhanyhdistyksiksi kutsuttuja yhdistyksiä. Niitä perustettiin 1800-luvun
loppuun mennessä 21. Lannavaaran kokouksista muodostui lestadiolaisten
vuosittain pitämä suuri tapahtuma, johon kokoontui saarnaajia ja seuraväkeä.
Myös Helsingissä pidettiin laaja saarnaajien kokous. 1800-luvulla
lestadiolaisuudessa on toiminut arviolta noin 600 saarnaajaa.

Kun Laestadiuksen kuolemasta oli kulunut noin 20 vuotta, oli liike levinnyt
laajalti Suomeen. Vuonna 1884 Ewangelinen-lehdessä todetaan: -"Hihhulilaisuus on
lewinnyt 20 w. ajalla yli Suomen, sanoakseni kulowalkean tawalla". Vuonna 1899
Suomessa arvellaan olleen lestadiolaisia noin 64 000, mikä on suunnilleen 2,5
prosenttia silloisesta Suomen väestöstä. 1800-luvun lopussa lestadiolaisuutta
olikin lähes jokaisessa Suomen seurakunnassa lukuun ottamatta Ahvenanmaata.
Tärkeimpiä kannatusalueita Suomen puolella olivat kuitenkin Lappi, Pohjanmaa,
Oulun seutu, sekä Pyhä- ja Kalajokilaaksot. Eniten kannatusta lestadiolaisuus
sai Kuolajärvellä (99,6 %), Muoniossa (75 %) ja Karungissa (66 %).
Ruotsinkielisten keskuudessa lestadiolaisuus sai kannatusta erityisesti Kokkolan
ja Vaasan seuduilla sekä ruotsinkielisellä Uudellamaalla. Helsingin
lestadiolaisyhteisö oli 1800-luvun lopussa jo noin 1000 hengen suuruinen.

Alkulestadiolaisuuden historia päättyi 1900-luvun vaihteen suureen
hajaannukseen. Lestadiolaisuus jakaantui viiteen osaan suuressa hajaannuksessa
1897–1900: samperilaisiin, narvalaisiin, esikoislestadiolaisiin,
uusheränneisiin, ja vanhoillislestadiolaisiin, joista on nykyään jäljellä kolme
viimeksi mainittua suuntaa. Kemissä ja Teuvalla vaikuttaneet vähälukuiset
samperilaiset liittyivät uusheräykseen vuonna 1908 perustajansa Heikki
Sandbergin (1834–1908) kuoltua, ja narvalaisuuden molemmat suuntaukset –
lindströmiläisyys ja kumpulaisuus – ovat lakanneet olemasta. Lindströmiläisyyden
säännöllinen seuratoiminta loppui 1920-luvun puolivälin tienoilla Terijoella,
vaikkakin yksittäisiä narvalaisia eli vielä vuonna 1945. Kumpulaisuuden jäljelle
jääneet rippeet liittyi käytännössä kokonaisuudessaan uusheräykseen
sovintokokouksen seurauksena vuonna 1913. Tosin vielä talvisotaan asti
kumpulainen suuntaus vaikutti uusheräyksen sisällä.

Lestadiolaisuuden suurimman haaran vanhoillislestadiolaisten nimitys juontuu
siitä, että liikkeessä pyrittiin pitäytymään vanhoissa, perinteisissä
opetuksissa. Aluksi uusheräyksen ja narvalaisuuden erkaannuttua 1897–1898, muita
lestadiolaisia alettiin kutsua "vanhalestadiolaisiksi", mutta uusheränneitä ja
narvalaisia "uuslestadiolaisiksi". Nykyään nimityksellä "vanhalestadiolaiset"
tarkoitetaan lähinnä esikoislestadiolaisia eikä niinkään
vanhoillislestadiolaisia. Esikoislestadiolaisuus erkaantui muusta
lestadiolaisuudesta Amerikassa jo vuonna 1894, mutta Euroopassa vasta noin
vuosina 1900–1902 (paitsi Vesisaaressa jo v. 1886). Esikoislestadiolaisten
erkaantumisen jälkeen 1894 Amerikassa, "eriseura" nimeltä haalilaiset liittyivät
takaisin Amerikan lestadiolaisuuden pääsuuntaan, joka oli sama ryhmä kuin
nykyinen vanhoillislestadiolaisuus. Pieni määrä uusheränneitä erkaantui Amerikan
vanhoillislestadiolaisista 1901–1902 perustaen kirkon nimeltä United Peace
Church. Suuren hajaannuksen jälkeen lestadiolaisuuden eri ryhmien
sisällä/sisältä on ollut/erkaantunut muitakin hajaannuksia. Hajaannuksia on
tapahtunut sekä Pohjois-Amerikassa että Euroopassa.

Valtaosa maailman lestadiolaisista asuu Euroopassa ja erityisesti Pohjoismaissa.
Vankimman aseman lestadiolaisuus on saavuttanut Suomessa, vaikka liike on alun
perin Ruotsista. Suurin ryhmä Euroopassa on vanhoillislestadiolaisuus.
Lestadiolaiset tekevät lähetystyötä 13:ssa Euroopan maassa.lähde?

Maailman kansainvälistyessä on lestadiolaisuus tavoittanut uusia alueita.
Esimerkiksi työn perässä siirtyminen, oppilasvaihto, lähetystyö sekä matkailu
ovat laajentaneet lähetystyön alueita. Pohjoismaiden lisäksi lestadiolaisuus on
levinnyt erityisesti Venäjälle ja Viroon. Jo 1800-luvulla lestadiolaisuus ehti
levitä myös Pietariin. Myöhemmin myös Latvia on tullut lähetystyön piiriin.
Muita vanhoja maita ovat Saksa ja kielisukulaiskansa Unkari. Lähetystyötä
tehdään myös Belgiassa, Espanjassa, Isossa-Britanniassa, Sveitsissä ja
Tanskassa.lähde?

Vanhoillislestadiolaiset järjestävät seuroja Espanjassa, Isossa-Britanniassa,
Latviassa, Norjassa, Ruotsissa, Saksassa, Suomessa, Sveitsissä, Unkarissa,
Venäjällä ja Virossa. Esikoislestadiolaiset järjestävät seuroja
Isossa-Britanniassa, Norjassa, Ruotsissa, Saksassa, Suomessa, Tanskassa,
Venäjällä, Virossa, Latviassa ja Hollannissa. Rauhansanalaisuus järjestää
seuroja Latviassa, Norjassa, Ruotsissa, Suomessa, Venäjällä ja Virossa.

Perinteistä kannatusaluetta Suomessa ovat Lappi, Pohjanmaa, Koillismaa ja
Etelä-Suomi. Ryhmistä vanhoillislestadiolaisuus on laajimmalle levinnyt. Sillä
on Suomessa 198 rauhanyhdistystä eri puolilla maata. Esikoislestadiolaisuus on
keskittynyt Suomessa lähinnä Etelä-Suomen kaupunkeihin ja sillä on 23
rukoushuonetta. Uusheräys on hajaantunut ympäri maata ja sillä on parikymmentä
paikallisyhdistystä. Rauhansanalaisuuden toiminta painottuu Keski-Pohjanmaalle
ja Tornionjokilaaksoon. Sillä on 21 paikallisyhdistystä. Vuonna 2003
vanhoillislestadiolaisilla oli toimintaa 67 % seurakunnassa Suomessa, Rauhan
sanalla 15% seurakunnista, esikoislestadiolaisilla 20 % seurakunnista ja
Uusheräyksellä 8 % seurakunnista.

Kukin lestadiolaisuuden suunta järjestää kesäisin kesäseurat. Pohjoismaiden
suurin hengellinen tapahtuma suviseurat on vanhoillislestadiolaisuuden vuotuinen
pääjuhla. He järjestävät suviseurojen jälkeen myös opistoseurat Jämsässä,
Ranualla ja Reisjärvellä. Muiden suuntien pääseurat ovat nimeltään
juhannusseurat (esikoislestadiolaiset), kesäseurat (Uusheräys) ja suvijuhlat
(Rauhan sana). Suomen esikoislestadiolaiset järjestävät vuosittain
valtakunnalliset juhannusseurat Lahdessa. Myös muut suunnat järjestävät
juhannusseuroja. Kansainvälisesti esikoislestadiolaisten merkittävin tapahtuma
on Jällivaarassa järjestettävät joulukokoukset.

Lestadiolaisuus levisi Yhdysvaltoihin 1860-luvulla siirtolaisten mukana, jotka
tulivat Norjasta ja Suomen Pohjanmaalta. Ensimmäisenä saarnaajana mainitaan
Antti Witikkohuhta, joka saapui Norjan Hammerfestistä. Aluksi lestadiolaisuus
levisi Michiganiin, Minnesotaan, Oregoniin ja Washingtoniin. Tärkeimmäksi
herätyksen keskukseksi muodostui Calumet. Seurakuntia perustettiin virallisesti
ensimmäisen kerran Cokatoon, Minnesotaan (1872) ja Calumetiin, Michiganiin
(1873). 1900-luvun vaihteessa lestadiolaisia oli Yhdysvalloissa jo useita
kymmeniä tuhansia. Myös Pohjois-Amerikan lestadiolaisuus on kärsinyt lukuisista
hajaannuksista 1890-luvulta lähtien.

Vuonna 1873 kirkko sai nimekseen Solomon Kortetniemi Lutheran Society. Tämä
lestadiolaiskirkko perustettiin, koska silloisen Yhdysvaltain luterilaisen
kirkon papit julistivat lestadiolaiset pannaan ja sulkivat nämä villiuskoisina
ulkopuolelle. He eivät myöskään päästäneet lestadiolaisia ehtoolliselle ja
estivät näiltä jopa pääsyn lasten kummeiksi. Lakimiehen neuvosta lestadiolaiset
perustivat pakon edessä oman kirkon. Vuonna 1879 nimi muutettiin Finnish
Apostolic-Lutheran Congregationiksi. Tämän jälkeen on tapahtunut hajaannuksia,
ja tällä hetkellä Pohjois-Amerikassa toimii kahdeksan suuntausta. Yhteenlaskettu
kannattajamäärä Pohjois-Amerikassa on noin 29 000–32 000.

Apostolic Lutheran Church of American seurakunnat Yhdysvalloissa: Arizona,
Kalifornia, Florida, Massachusetts, Michigan, Minnesota, New Hampshire,
Pohjois-Carolina, Pohjois-Dakota, Oregon, Etelä-Carolina, Etelä-Dakota ja
Washington, sekä Kanadassa: Alberta, Brittiläinen Kolumbia ja Ontario.

Laestadian Lutheran Churchin seurakuntia Yhdysvalloissa on Arizonassa,
Coloradossa, Connecticutissa, Floridassa, Illinoissa, Massachusettsissa,
Michiganissa, Minnesotassa, Pohjois-Dakotassa, Oregonissa ja Washingtonissa.
Kanadassa seurakuntia on Brittiläisessä Kolumbiassa, Ontariossa ja
Saskatchewanissa.

Old Apostolic Lutheran Churchin seurakuntia Yhdysvalloissa on muun muassa
Delawaressa, Etelä-Dakotassa, Michiganissa, Minnesotassa ja Washingtonissa sekä
Kanadassa muun muassa Ontariossa ja Brittiläisessä Kolumbiassa.

Etelä-Amerikassa vanhoillislestadiolaisuutta on Ecuadorissa. Rauhan sana tekee
lähetystyötä Guatemalassa. Muut lestadiolaisryhmät eivät tee lähetystyötä
latinalaisessa Amerikassa.

Maailman kansainvälistyessä lestadiolaisuus on levinnyt kymmenien tuhansien
kilometrien päähän syntypaikastaan. Afrikassa lestadiolaista toimintaa on ollut
1960-luvulta alkaen. Vanhoillislestadiolaisuus levisi Togoon 1990-luvun
puolivälistä lähtien Ruotsista. Keniaan vanhoillislestadiolaisuus levisi
2000-luvun vaihteessa. Vanhoillislestadiolaisuus levisi Togosta Ghanaan
2000-luvulla. Vanhoillislestadiolaisuus levisi Suomesta Gambiaan 2010-luvun
vaihteessa, jossa suunniteltiin vuonna 2011 jo yhden kirkkorakennuksen
rakentamista. Vanhoillislestadiolaisuus toimii Gambiassa nimellä Laestadian
Lutheran Church of Gambia.

Toukokuussa 2011 SRK järjesti lähetysmatkan Turkin Mersiniin ja Adanaan, jolloin
kymmenet Turkin kurdit kääntyivät vanhoillislestadiolaisiksi.

Vanhoillislestadiolaisilla on seuratoimintaa ja omia toimitiloja Togossa ja
Keniassa. Amerikan LLC aloitti lähetystyön Togoon vuonna 2000. Togossa
vanhoillislestadiolaisilla toimii oma organisaatio nimeltä ELLT, ja Togosta
tehdään paljon lähetysmatkoja Ghanaan. Kenian vanhoillislestadiolaiset ovat
elokuussa 2012 perustamassa virallista yhdistystä Siayan seudulle, jonka nimeksi
on tulossa "Laestadian Lutheran Organisation of Peace". Vuonna 2006 Togon
seurakunta oli noin 350 jäsenen kokoinen. Vanhoillislestadiolaisuus levisi
Togoon Ruotsista 1990-luvulla.

Togosta vanhoillislestadiolaisuus on levinnyt myös Ghanan puolelle, josta käy
ihmisiä Togon puolella seuroissa ja seuroja on järjestetty myös Ghanan puolella.
Togon ja Ghanan vanhoillislestadiolaisten Lestadiolais-Luterilaisissa
seurakunnissa oli lokakuussa 2011 noin 600 jäsentä ja tarve ainakin kahdelle
uudelle seurakiinteistölle. Ghanassa Evangelical Lutheran Church of Ghanasta
vuonna 1994 irrottautunut ryhmä on liittynyt Apostolic Lutheran Church of
American yhteyteen. Heitä on noin 500 henkeä. Apostolic Lutheran Church of
Americalla on seurakuntia myös Nigeriassa. Seurakuntiin kuuluu noin 1 000
jäsentä. ALC levisi vuonna 1994 Intiaan, jossa sillä on nykyisin myös oma
lähetyssairaala.

Uudellaheräyksellä on nimikkolähettejä Suomen Lähetysseuran kanssa esimerkiksi
Angolassa, Etiopiassa, Senegalissa, Tansaniassa ja Taiwanissa. Uusheräys aloitti
lähetystyön Kiinaan Suomen lähetysseuran yhteydessä vuonna 1909. Myöhemmin
toiminta kuitenkin lakkasi yhteiskunnallisten olojen käytyä liian vaikeiksi.
Vanhoillislestadiolaisuus ei lähtenyt mukaan Suomen Lähetysseuran toimintaan
sille asetettujen ehtojen takia.

Pohjoismaissa lestadiolaiset toimivat kansankirkon sisällä, mutta luterilaisen
maailman ulkopuolella perustetaan omia kirkkoja. Esimerkiksi Togon pääkaupunkiin
Lomeen on rakennettu vanhoillislestadiolaisten Togon LLC:n kirkkorakennus,
nimeltä "Anteeksiantamuksen kirkko" (suomennos). Lähetystoiminta tapahtuu usein
lestadiolaisuudelle tutulla tavalla kahdenkeskisten keskustelujen kautta.lähde?

Lestadiolaisuus on ollut herkkä hajaantumaan. Hajaantumisherkkyys johtuu
osittain muita herätysliikkeitä voimakkaammasta painotuksesta opin Raamatun
mukaisuuteen ja "oikeaan oppiin". Keskustelu oikeasta opista on tuonut ilmi
opillisia erimielisyyksiä, jotka näkyvät suuntauksien moninaisina opillisina
painotuksina ja suuntauksien suurena lukumääränä. Lestadiolaisten ryhmien
välillä on hyvinkin paljon toisistaan poikkeavia opillisia painotuksia aina
sakramenteista lähtien.lähde?

Hajaannukset ovat tapahtuneet hiukan eri aikaan Pohjois-Amerikassa ja
Euroopassa. Näillä mantereilla on myös paikallisia suuntauksia, joita ei muualta
löydy. Esimerkiksi Norjassa vaikuttava Lyngenin suunta ja USA:lainen
pollarilaisuus. Pääsuunnat ovat kuitenkin samat Pohjois-Amerikassa ja
Euroopassa. Hajaantumiskehitys alkoi Pohjois-Amerikassa ja Norjan Vesisaaressa.

Ensimmäiset erimielisyydet alkoivat Pohjois-Amerikan lestadiolaisuuden sisällä
jo vuonna 1871. Amerikan ensimmäinen "eriseura" syntyi vuonna 1876, kun Amerikan
lestadiolaisuus jakaantui kahtia kortetniemeläisiin ja rovaislaisiin/Starkin
ryhmään.

Erimielisyyksiä syntyi seurakuntien papinviran toimittajien tehtävistä,
jumalanpalvelusmenoista sekä Euroopan (emä)seurakunnan roolista Pohjois-Amerikan
asioiden ratkaisijana. Osa Kuparisaaren alueen lestadiolaisista oli lisäksi
tyytymättömiä seurakunnan ensimmäisen papin, Salomon Kortetniemen, toimintaan.
Herätysliikkeen arvostetuimmat "vanhimmat", Juhani Raattamaa ja Erkki Andersson
Juhonpieti, näyttävät aikalaiskirjeiden perusteella antaneen tukensa Salomon
Kortetniemen vastaiselle oppositiolle. Riidat saatiin kuitenkin sovittua ainakin
muodollisesti joksikin aikaa vuoden 1878 alkuun mennessä ja ryhmät liittyivät
taas yhteen. Kortetniemi liittyi myöhemmin haalilaisuuteen.

Haalilaiset erosivat lestadiolaisten emokirkosta ja he alkoivat pitää omia
tilaisuuksiaan keskenänsä vuokratiloissa (kokoontumistilat ovat fingelskaksi
"haali"), joka oli rakennettu 1885.

Vuoden 1888 pastorin vaalissa Johan Takkisen sijasta pastorin virkaan
äänestettiin Johan Roanpää. Pappi valittiin vaaleilla vuodeksi kerrallaan.
Juhani Raattamaa ja muut vanhimmat eivät hyväksyneet Takkisen "syrjäyttämistä"
vaaleissa. Vaalia kritisoitiin siitä, että myös kirkkoon kuulumattomat ja
haalilaiset saivat äänestää siinä. Takkinen joukkoineen jätti tuolloin kirkon ja
he rakensivat oman pikkukirkon saman kadun varrelle.

A. L. Heidemanin saavuttua papiksi Pohjois-Amerikkaan haalilaiset palasivat
takaisin kirkkoon aiheuttaen riitoja sen sisällä. Vuonna 1903 Pohjois-Amerikan
esikoiset jakaantuivat kahtia vanhoihin esikoisiin (Old Firstborn) ja
pikkuesikoisiin (Little Firstborn). Vuonna 1908 pikkuesikoiset tekivät sovinnon
uusheränneitten ja ns "suurseuralaisten" vanhoillislestadiolaisten kanssa, ja
ryhtyivät järjestämään heidän kanssaan Suviseurojen tapaisia vuosittaisia suuria
seuroja. Seurakunnan pastori A. L. Heideman, kuten eivät useimmat muutkaan
vanhoillislestadiolaiset, hyväksynyt tehtyä sovintoa, ja heitä kutsuttiin
"heidemanilaisiksi". Vuoden 1908 sovinnon kannattajia kutsuttiin
suurseuralaisiksi, ja heistä monet olivat haalilaisia.

Pollarilaisuus erkani Amerikan vanhoillislestadiolaisuudesta vuosina 1921–1922
omaksi suunnakseen. Liike sai nimensä saarnaaja Johan Pollarilta, joka oli ollut
vuoden 1908 sovintokokouksen yksi keskeisin puuhamies..

Vuonna 1928 "suurseuralaiset" perustivat The Finnish Apostolic Lutheran Church
of American yhdessä uusheränneitten ja pikkuesikoisten kanssa. Tämän löyhästi
organisoidun kirkkokunnan perustaminen aiheutti erimielisyyksiä
vanhoillislestadiolaisten keskuudessa. Heidemanilaiset" katsoivat, että
syntyneessä kirkkokunnassa on liikaa "sekaseuraisuutta" ja "lakihenkeä". SRK:n
mukaan heidemanilaiset A. L. Heidemanin johdolla edustivat Pohjois-Amerikassa
"oikeaa kristillisyyttä". Heidemanilaiset tunnettiin myös Apostolic Lutheran
Missionina ja First Apostolic Lutheran Churchina.

Vuosina 1962–1963 pollarilaisuus hajosi auneslaisiin ja riitinmattilalaisiin
(Independent Apostolic Lutheran Church). Heidemanilaisuus hajosi kahtia vuosina
1972–1973. Seurakunnan pappi Paul Heideman kuoli vuonna 1973. First Apostolic
Lutheran Churchin enemmistö katkaisi välinsä Suomen vanhoillislestadiolaisiin.
Osa halusi jatkaa uskonyhteydessä vanhoillislestadiolaisten kanssa ja he
perustivat Association of American Laestadian Congregationsin. Vuonna 1994 sen
nimi vaihtui Laestadian Lutheran Churchiksi. Molemmat puolet pitivät Paul
Heidemania oman puolen saarnaajana.

Vuonna 1978 auneslaisuus jakaantui kolmeen osaan. Syntyneet suunnat olivat
Davidites ja Melvinites. Enemmistö pysyi kuitenkin auneslaisuudessa.

1990–2000-luvuilla pikkuesikoisten kirkkokunta Apostolic Lutheran Church of
America on jakautunut sisäisesti liberaaleihin ja konservatiiveihin. Lisäksi
Apostolic Lutheran Church of America:a kohtasi ulkonainenkin hajaannus
2010-luvun alussa, jolloin siitä erkani ryhmä nimeltä andersonilaisuus
johtajanaan Steven E. Anderson. Tämä uusi rauhansanalaisuuden suuntaus perusti
kirkon nimeltä Grace Apostolic Lutheran Church (GALC). Andersonilaiset uskovat
uudestisyntymisen tapahtuvan kasteessa.

Vuonna 2003–2004 tapahtuneen hajaannuksen seurauksena osa First Apostolic
Lutheran Churchin jäsenistä perusti oman uuden kirkon nimeltä Grace Apostles
Lutheran Church, ja kirkko läheni Yhdysvaltain pikkuesikoisten Apostolic
Lutheran Churchin kanssa.

Lestadiolaisuuden hajaannus alkoi Euroopassa suuresta hajaannuksesta, joka
ajoittui 1900-luvun taitteeseen. Hajaannus oli jatkoa Pohjois-Amerikan
tapahtumille. Lestadiolaisuus jakaantui viiteen osaan suuressa hajaannuksessa
1897–1900: samperilaisiin, narvalaisiin, esikoislestadiolaisiin, uusheränneisiin
ja vanhoillislestadiolaisiin, joista on nykyään jäljellä kolme viimeksi
mainittua suuntaa. Kemissä ja Teuvalla vaikuttaneet vähälukuiset samperilaiset
liittyivät uusheräykseen vuonna 1908 perustajansa Heikki Sandbergin kuoltua, ja
narvalaisuuden molemmat suuntaukset – lindströmiläisyys ja kumpulaisuus – ovat
lakanneet olemasta.

Lindströmiläisyyden säännöllinen seuratoiminta loppui 1920-luvun puolivälin
tienoilla Terijoella, vaikkakin yksittäisiä narvalaisia eli vielä vuonna 1945.
Kumpulaisuuden jäljelle jääneet rippeet liittyi käytännössä kokonaisuudessaan
uusheräykseen sovintokokouksen seurauksena vuonna 1913. Tosin vielä talvisotaan
asti kumpulainen suuntaus vaikutti uusheräyksen sisällä.

Vanhoillislestadiolaisten nimitys juontuu siitä, että liikkeessä pyrittiin
pitäytymään vanhoissa, perinteisissä opetuksissa. Aluksi uusheräyksen ja
narvalaisuuden erkaannuttua 1897–1898, muita lestadiolaisia alettiin kutsua
"vanhalestadiolaisiksi", mutta uusheränneitä ja narvalaisia
"uuslestadiolaisiksi". Nykyään nimityksellä "vanhalestadiolaiset" tarkoitetaan
lähinnä esikoislestadiolaisia, eikä niinkään vanhoillislestadiolaisia.
Esikoislestadiolaisuus erkaantui muusta lestadiolaisuudesta Amerikassa jo vuonna
1894, mutta Euroopassa vasta noin vuonna 1900.

Suuren hajaannuksen aikana Viron lestadiolaisuus kääntyi kokonaisuudessaan
narvalaisuuteen, joka sai alkunsa Narvassa asuneiden lestadiolaisten
keskuudessa, jotka eivät olleet vielä aiemmin liittyneet mihinkään haaraan,
joten he olivat ennen narvalaisuuteen kääntymistään ns alkulestadiolaisia.
Narvalaisuus on siis itsenäinen lestadiolaisuuden haara joka erkani
alkulestadiolaisuudesta suuren hajaannuksen aikana vuonna 1898.

Jo alkuvaiheessa narvalaisuus jakaantui kahtia, hurmoksellisempiin kumpulaisiin
ja maltillisempiin lindströmiläisiin. Sitten narvalaisuus levisi Virosta
Pietariin, Viipuriin, Helsinkiin ja pohjoisessa aina Ylivieskaan asti lähinnä
uusheränneitten keskuudessa, mutta siihen liittyi myöhemminkin myös jonkin
verran alkulestadiolaisia tai vanhoillislestadiolaisia. Helluntailaisuus levisi
Suomeen kumpulaisten toimien ansiosta, ja osa kumpulaisista narvalaisista
liittyi helluntailaisuuteen. Pietarissa kumpulaisesta narvalaisuudesta erkani
noin vuonna 1912 itsenäinen vapaakirkollisvaikutteinen lestadiolaisryhmä. Vuonna
1913 kumpulaiset liittyivät uusheräykseen ainakin Viipurin seudulla sovinnon
teon seurauksena.

Vuonna 1910 Norjassa erkani vanhoillislestadiolaisuudesta Lyngenin suunta, joka
jatkoi yhteistötä lundbergilaisten kanssa vuoteen 1925 asti ja uusheränneitten
kanssa vuoteen 1951 asti. Sekä narvalaisuutta että Lyngenin suuntaa kutsuttiin
syntypaikkansa mukaan.

Vuonna 1932 vanhoillislestadiolaisuudesta erkaantui hurmoshenkinen
korpelalaisuus. Sitä ei pidetä varsinaisesti lestadiolaisena suuntana sen
syntyhistorian vuoksi sekä perinteisestä lestadiolaisuudesta jyrkästi
poikkeavien opintulkintojen ja käytäntöjen vuoksi. Tämä lahko oli olemassa
itsenäisenä liikkeenä jo ennen kuin sen kannattajat liittyivät löyhästi
lestadiolaisuuden yhteyteen Toivo Korpelan saarnatoiminnan välityksellä.
Korpelalaisuus sai 1930-luvulla hurmoksellisia ja laittomiakin muotoja.

Vuonna 1934 erkani omaksi ryhmäksi pikkuesikoisuus (rauhansanalaisuus)
Euroopassa. Kun eräät Suomen vanhoillislestadiolaisuuden puhujat (mm.
kirkkoherra V.A. Juntunen) lähtivät 1932 saarnamatkalle apostolis-luterilaisen
kirkkokunnan kutsusta Pohjois-Amerikkaan, syntyi liikkeessä skisma, joka johti
1934 pikkuesikoisuuden syntyyn. Jako oli ensi sijassa alueellinen. Pohjoisen
Skandinavian vanhoillislestadiolaisten enemmistö, Tornionlaakso lähes
kokonaisuudessaan ja lähes kaikki Suomen ruotsinkieliset lestadiolaiset jäivät
pikkuesikoisuuden piiriin. Varsinaista hajaantumista tapahtuikin lähinnä eräissä
Keski- ja Etelä-Pohjanmaan suomenkielisissä lestadiolaisyhteisöissä ja
rauhanyhdistyksissä sekä Helsingissä.

Vuonna 1953 uusheräyksestä erkaantui Suomessa Kolkuttaja-suunta.
Kolkuttaja-suunta jakaantui vuonna 1960 kahteen osaan joiden nimet ovat
kontiolaisuus ja peuralaisuus. Peuralaisuus on jo lakannut olemasta mutta
kontiolaisia oli vielä arviolta 20 henkilöä vuonna 2000

Ruotsissa vanhoillislestadiolaisuudesta erkani vuonna 1953 leskisläisyys (LM),
joka ryhtyi yhteistyöhön Norjan nilseniläisten kanssa. Vuosina 1957–1959
Ruotsissa vanhoillislestadiolaisuudesta erkani norbergilaisuus (Sveriges Kristna
Fridsförbund). Vuonna 1960 Suomen, Norjan ja Unkarin
vanhoillislestadiolaisuudesta erkani pappislinja eli "elämänsanalaisuus", joihin
sitten Ruotsin norbergilaiset (SKF) liittyivät. Elämänsanalaisuuteen liittyi
kaksi kolmasosaa vanhoillisuuden papeista. Elämänsanalaiset saivat
hajaannuksessa haltuunsa Norjan Rauhanyhdistyksen (NKF) ja he perustivat
Suomessa keskuselimekseen Laestadius-seuran, joka lakkautettiin vuosituhannen
vaihteessa toiminnan vähäisyyden vuoksi.

Vuonna 1965 esikoislestadiolaisuudessa tapahtui jo toinen pysyvä hajaannus
(ensimmäinen Euroopassa) kun siitä erkani leeviläisyys Suomessa ja Ruotsissa.
Vuonna 1976 esikoislestadiolaisuudesta erkanivat Norjassa kjöllefjordilaiset ja
USA:ssa niskalaiset(A), jotka molemmat liittyivät leeviläisiin. Leeviläisyydestä
erkani Suomessa, Ruotsissa, Norjassa ja USA:ssa vuonna 1977 steeniläisyys.
Vuonna 1979 Norjassa ja USA:ssa erkani steeniläisistä ryhmä nimeltä
niskalaisuus(B), jota kutsutaan Norjan osalta myös jenseniläisyydeksi.

Vanhoillislestadiolaisuudesta erkaantui televisiokiistan seurauksena Ruotsin
Morjärvellä, Kalixissa ja Luulajassa lähinnä Ruotsin ruotsalaisista koostunut
pieni ryhmä nimeltä morjärveläisyys, jotka liittyivät Amerikan töröläläisiin.
Vanhoillislestadiolaisuudesta erkaantui Suomessa vuonna 1977 sillanpääläisyys
(SVR), jotka liittyivät Suomen näppäläisiin, Pohjois-Amerikan töröläläisiin ja
Ruotsin morjärveläisiin.

Uusimmat lestadiolaisuuden hajaannukset Euroopassa ovat tapahtuneet Norjassa,
jossa Lyngenin suunta eli erikiinit hajaantui lyhyen ajan sisällä kolmeen osaan.
Vuonna 1992 suunnan sisällä ollut liberaalisuuntaus eli uuserikiinit erkani
virallisesti erikiinien enemmistöstä eli vanhaerikiineistä. Vuonna 1994–1995
noin 50 henkilön kvaenangenilaisuus eli "valkoiset enkelit" ("svärmeri")
erkaantui vanhaerikiineistä ja erosivat myös Norjan kirkosta. Viimeisin
Euroopassa sattunut avoin hajaannus tapahtui vuonna 1998, kun noin 40 henkilön
gundersenilaisuus erkani vanhaerikiineistä.

Norjassa monet hajaannukset tapahtuivat eri aikaan kuin esimerkiksi Suomessa.
Esimerkiksi uusheräys erkaantui omaksi ryhmäkseen Norjassa vasta noin vuonna
1907, jonka jälkeen se vielä jatkoi tiivistä yhteistyötä erikiinien kanssa
vuoteen 1951 asti. Vesisaaressa erikiinien ja uusheräyksen välinen yhteistyö on
jossakin määrin jatkunut senkin jälkeen. Pykeijassa uusheräyksellä on ollut
jonkinlaista yhteistyötä myös esikoislestadiolaisten kanssa. Lisäksi Norjan
uusheräys on harjoittanut yhteistyötä myös Altan suunnan eli rauhansanalaisten
kanssa.

Paaven ryhmä Etelä-Tromssassa puolestaan oli johtajansa Toomas Paaven kuolemaan
(1912) asti yhteistyössä sekä esikoislestadiolaisiin että Altan suuntaan, mutta
Paaven kuoltua August Lundberg otti ryhmän johdettavakseen, jolloin ryhmä
lopetti yhteistyön esikoislestadiolaisten kanssa. Paaven kuoleman jälkeen tätä
ryhmää on kutsuttu lundbergilaisuudeksi. Lundbergilaisilla oli läheiset suhteet
Vesisaaren hurulaisiin eli neljäskuntalaisiin ja myöhemmin brunelaisiin (toisin
sanoen "huru-brune-ryhmään"). Senkin jälkeen lundbergilaiset ovat jatkaneet
yhteistyötä Altan suunnan eli rauhansanalaisten kanssa. Lofooteilla ja Narvikin
ympäristössä on toiminut pieni nilsseniläisyys -niminen lestadiolaisuuden haara,
joilla on ollut yhteistyötä Ruotsin leskisläisten kanssa. Myös leskisläisillä on
ollut yhteistyötä rauhansanalaisten kanssa.

1930-luvulle asti Itä-Norjassa Vesisaaressa hajaannukset ja ryhmäjaot
tapahtuivat monessa mielessä eri tavalla kuin muualla Norjassa. Ensin Koskamon,
Hellanderin ja Palovaaran johtama ryhmä erkaantui Kalle Hurun (Neljäskunta)
johtamasta hurulaisuudesta vuonna 1886. Koskamo ja Hellander kannattajineen
tekivät lyhytaikaisen näennäisen sovun hurulaisten kanssa vuonna 1887, mutta
erkaantuivat hurulaisista taas vuonna 1892, jolloin heitä alettiin kutsua
koskamolaisiksi. Paulus Palovaarakin päästettiin vielä hetkeksi saarnaamaan
hurulaisten rukoushuoneelle, mutta he ottivat Amerikan takkislaisista mallia ja
erkanivat taas vuonna 1889 omaksi ryhmäkseen nimeltä palovaaralaisuus.
Palovaaralaisilla oli läheiset suhteet Amerikan takkislaisiin ja Joonas purnuun,
joten he liittyivät myöhemmin suuressa hajaannuksessa esikoislestadiolaisiin.

Euroopan lestadiolaisuuden suuren hajaannuksen aikana hurulaiset ja
koskamolaiset liittyivät molemmat vanhoillislestadiolaiseen haaraan, mutta
pysyivät silti erillään toisistaan. Koskamolaisista erkaantui vuonna 1902
vapaakirkollisvaikutteinen pieni ryhmä nimeltä mölleriläisyys. Vuonna 1910
koskamolaiset tekivät taas näennäisen ulkonaisen sovun hurulaisten kanssa ja
heidän puhujansa päästettiin taas saarnaamaan hurulaisten rukoushuoneelle.

Vuonna 1914 uusheränneitä lähetyssaarnaajia kävi saarnaamassa hurulaisten
rukoushuoneella, jolloin enemmistö hurulaisten ja koskamolaisten muodostamasta
ryhmästä liittyi uusheräykseen ja erikiineihin, jonka seurauksena hurulainen
saarnaaja Ananias Brune ja koskamolainen Olli Koskamo laitettiin saarnakieltoon
rukoushuoneella koska he eivät hyväksyneet uusheräystä. Vuonna 1916
koskamolaisista erkaantui ryhmä nimeltä vanhalalaisuus, jotka liittyivät
esikoislestadiolaisiin vuonna 1921. Tämän jälkeen esikoislestadiolaisuus oli
Vesisaaren suurin lestadiolaissuunta.

Hajaannukset ovat syntyneet erilaisista opillisista painotuksista, joista ei
yhtenäisyyteen pyrkineissä ns. sovintokokouksissa päästy yksimielisyyteen.
Ensimmäiset sovintokokoukset pidettiin Pohjois-Amerikassa vuonna 1878. Myös
vuonna 1893 pidettiin sovintokokous takkislaisten ja heidemanilaisten välillä
Amerikassa, jossa tehty sovinto jäi kuitenkin lyhytaikaiseksi. Euroopassa
ensimmäinen sovintokokous pidettiin vuonna 1901. Vanhoillislestadiolaiset
kävivät tuolloin Jällivaarassa neuvottelemassa sovinnosta. Kokous nimettiin
myöhemmin "ryövärinsynodiksi" kokouksessa pidettyjen puheenvuorojen takia. Myös
Pohjois-Amerikan seurakunnat lähettivät edustajan Jellivaaraan tarjoamaan
sovintoa, mutta sitä ei syntynyt.

Vuonna 1908 Pohjois-Amerikassa pidettiin sovintokokous "lannavaaran esikoisten"
ja vanhoillislestadiolaisten välillä. Kokouksessa suurin osa Pohjois-Amerikan
esikoislestadiolaisista teki sovinnon vanhoillisten kanssa. Seuraava
sovintokokous pidettiin vuonna 1911. Kokoukseen kutsuttiin kaikki osapuolet,
mutta esikoisten kielteisen suhtautumisen takia kokous jäi uusheräyksen ja
vanhoillisuuden väliseksi. Neljä suomalaista esikoissaarnaajaa aikoi osallistua
vuoden 1911 sovintokokoukseen, mutta norjalainen Lapin vanhin esti
osallistumisen.

Esikoislestadiolaiset kutsuivat uusheräyksen ja vanhoillislestadiolaisuuden
edustajia Jellivaaraan jouluna 1922, mutta kokous jäi pitämättä.
Vanhoillislestadiolaisuuden ja rauhansanalaisuuden välillä on pidetty
tuloksettomat sovintokokoukset vuosina 1945 ja 1946. Viimeisimmät
sovintokokoukset on pidetty Norjassa Lyngenin suunnan kesken. Pohjois-Amerikassa
ja Venäjällä on tapahtunut suuntauksien yhdistymisiä. Suomessakin yhdistymisiä
on tapahtunut, mutta ne ovat olleet yksittäisten ihmisten siirtymiä liikkeestä
toiseen.

Venäjällä ja Inkerissä uusheräys liittyi vanhoillislestadiolaisuuteen
pääsiäisenä 1924 pidettyjen monipäiväisten yhteisten seurojen seurauksena. Osa
uusheränneistä "teki parannuksen eriseurasta", mutta osa heistä säilytti
uusheränneen identiteetin vielä senkin jälkeen, kun he olivat liittyneet
vanhoillislestadiolaisuuteen. 1990-luvulla Venäjän "vanhojen uskovaisten"
keskuudessa erkaantuneen anastasialaisuuden voidaan katsoa olevan uusheräyksen
perintöä, sillä sen olemuksessa on nähtävissä samankaltaisia piirteitä kuin
uusheräyksessä. Selkein tällainen piirre on keinotekoinen tunteiden
kohottamiseen pyrkiminen, jota oli hyvin voimakkaasti havaittavissa mm
uusheräyksen perustajan Pietari Hanhivaaran toiminnassa, sekä uusheränneisiin
vuonna 1913 liittyneiden kumpulaisten narvalaisten toiminnassa.

Lestadiolaisuus on opillisesti, kulttuurillisesti ja historiallisesti
luterilaisuuden sisäinen herätysliike. Lisäksi useimmat Euroopan lestadiolaiset
kuuluvat evankelis-luterilaiseen kirkkoon, mutta Amerikassa ja Afrikassa
lestadiolaisilla on omat kirkot. Myös muun muassa ortodoksiseen kirkkoon kuuluu
pieni osa lestadiolaisista. Lestadiolaiset liikkeet pitävät Suomessa
evankelis-luterilaisen kirkon alaisia rippikouluja ja ovat sitoutuneet
opettamaan rippikouluissaan Raamatun mukaisesti apunaan muun muassa Lutherin
Vähä katekismus. Nuoret tunnustautuvat konfirmaatiossaan Raamatun oppiin jota
selitetään Vähä katekismuksessa. Lestadiolaisuuden haaroihin kuuluvat papit ovat
tunnustaneet opikseen Raamatun jota on selitetty luterilaisissa
tunnustuskirjoissa, ja sitoutuneet Raamatun mukaiseen elämään ja toimintaan.

Lestadiolaisen tulkinnan mukaan lapset syntyvät uskovina ja heidät pitää tämän
myötäsyntyisen uskon vahvistamiseksi kastaa ja päästää ehtoolliselle.
Myötäsyntyisestä uskosta käytetään käsitettä Jumalan luomisarmo. Sen mukaan
lapsi syntyy Kristuksen lunastamaan ihmissukuun. Koska lapsi jo uskoo, kasteessa
ei anneta uskoa tai tulla Jumalan lapseksi. Kaste on hyvän omantunnon liitto (1
Piet 3:21) ja lapsi otetaan seurakunnan jäseneksi. Tämä näkemys ei ole
kuitenkaan kaikkialla hyväksytty. Perisyntiopin tähden näkemykseen lapsen
uskosta ja lapsen todellisesta syntisyydestä on lestadiolaisuuden keskellä monia
eri sovellutuksia myös liikkeiden sisällä. Kasteen ja ehtoollisen merkityksen
oppikäsityksissään lestadiolaiset katsovat olevan luterilaisuuden mukaisia.

Vanhoillislestadiolaiset pitäytyvät siinä, että vain heidän keskuudessaan on
Kristuksen seurakunnan armohoito, koska he katsovat ettei missään muussa
liikkeessä opeteta Raamatun mukaisesti. Esikoisuudessa käsitetään, että myös
muiden raamatullisten herätysliikkeiden kautta voidaan pelastua. Tätä näkemystä
ei tosin painoteta liikkeen julistuksessa. Vanhoillislestadiolaisia ryhmiä sekä
esikoisuutta yhdistävät konservatiiviset arvot ja yksinkertaisen elämäntavan
korostaminen: kristityn tulee välttää niin sanottua maailmallisuutta.
Vanhoillis- ja esikoislestadiolaiset vastustivat kiivaasti uuden heräyksen
käsitystä lain kolmannesta käytöstä ja puolustivat julkisesti saarnattavaa
evankeliumia.

Esikoislestadiolaisuuden erottaa vanhoillislestadiolaisuudesta erityisesti sen
painotus "esikoisten seurakuntaan", joka on heidän mukaansa todellinen Jumalan
seurakunta. Sen seurakuntavanhimpina toimivat Pohjois-Ruotsin johtavat
maallikkosaarnaajat eli "Lapin vanhimmat". Vanhoilliset ovat torjuneet ajatuksen
tietyille ihmisille siirtyvästä vanhimman tehtävästä. Esikoislestadiolaisuutta
on pidetty tapakulttuurin perusteella konservatiivisimpana haarana.

Euroopassa esikoislestadiolaisten suhde kansankirkkoon on torjuvampi kuin
esimerkiksi vanhoillislestadiolaisilla. Liikkeessä ei esimerkiksi toimi
juurikaan pappeja vaan lähinnä maallikoita. Ruotsissa ja Norjassa
esikoislestadiolaiset ovat ryhtyneet käyttämään sakramentteja omissa
rukoushuoneissaan maallikkojohtoisesti. Esikoislestadiolaisuus korostaa elämässä
koruttomuutta, mikä näkyy erityisesti pukeutumisessa ja sisustuksessa.
Esikoislestadiolaiset nimittivät vanhoillislestadiolaisuutta "lihallisen
vapauden eriseuraksi" 1900-luvun alkupuoliskolla, koska vanhoilliset eivät
olleet silloin niin askeettisia kuin esikoislestadiolaiset vielä silloin
olivat.lähde?

Rauhansanalaisuus on perusteeltaan vanhoillislestadiolainen, mutta väljempi
opiltaan. Sitä pidettiin Pohjois-Amerikassa Suomen SRK:tä myötäävien parissa
"sekaseurana" ja sen sisälle mahtuu monenlaisia opillisia virtauksia. Se onkin
jakautunut siellä sisäisesti elämäntavoiltaan liberaaleihin ja
konservatiiveihin. Suomessa rauhansanalaisuudessa on kolmenlaista virtausta.
Euroopassa ruotsinkieliset rauhansanalaiset erottuvat jossakin määrin omaksi
ryhmäkseen konservatiivisempina, mutta heilläkin on silti paljon yhteistyötä
myös suomenkielisten rauhansanalaisten kanssa.

Uusheräys korostaa henkilökohtaista rippiä. Suunnassa on vastustettu
hajaannuksista lähtien syntien anteeksiantamusta "seiniä myöten" eli saarnassa
julkisesti julistettavaa anteeksiantamusta, toisin kuin
vanhoillislestadiolaisuudessa. Uusheräyksessä on myös hyväksytty lain kolmas
käyttö ja opetus siitä, että pelastavaa uskoa on myös uusheränneiden
ulkopuolella. Uusheräys on myös aktiivinen lähetystyössä. Uusheräys tekee
lähetystyötä Suomen lähetysseuran yhteydessä ja on yhteistyössä myös muiden
lähetysyhdistysten kanssa

Norjassa vaikuttavat erikiinit uskovat elämänsanalaisten tavoin kasteessa
tapahtuvaan uudestisyntymiseen. Erikiineistä on erkaantunut muun muassa
uuserikiinit-niminen ryhmä, joka suhtautuu sallivammin esimerkiksi eronneitten
uudelleen avioitumiseen ja pidempään historiateoriaan. Vanhaerikiinit uskovat
fundamentalistisesti, että maailma on luotu noin kusituhatta vuotta sitten.

Amerikassa vaikuttavat pollarilaiset eivät käytä syntien nimellistä
tunnustamista, ja eivät hyväksy vanhoillislestadiolaisten oppia
kuolemansynneistä.

Lestadiolaisuudessa on esiintynyt liikutuksiksi kutsuttua hurmosilmiötä, josta
on syntynyt lukuisia pilkkanimiä, esimerkiksi hihhulit ja lentokristityt.
Liikutukset syntyivät, kun ihmiset kokivat saaneensa syntinsä anteeksi. Henkisen
taakan keveneminen synnytti erilaisia tunteenpurkauksia. Erityisesti
lappalaisten liikutukset olivat voimakkaita ja äänekkäitä. Liikutukset
aiheuttivat papeissa erilaisia reaktioita. Toiset pitivät niitä aitoina
osoituksina armosta, toiset ajoivat lestadiolaiset niiden takia kirkosta ulos.
Esimerkiksi rovasti A. Heikel, joka ei vielä ollut lestadiolainen, nousi
Ylitornion kirkossa saarnastuoliin kesken saarnan ja lausui: "Kun tämmöistä
elämää pidetään kirkossa, niin kaikki Suomen kirkot tulevat suljetuiksi
tämmöisiltä kokouksilta". Lestadiolaisuudessa on kuitenkin saarnattu "kylmiä
hyppyjä" eli väkisin yritettyjä liikutuksia vastaan.

Liikutuksia esiintyy kaikenlaisissa vanhoillislestadiolaisten
seuratilaisuuksissa silloin tällöin. Liikutuksia esiintyy yhtä lailla
Suviseuroissa, maakunnallisissa seuroissa ja pienissä paikallisissa seuroissa.

Kerrotaan, että Kaaresuvannossa joulukuussa 1845 eräs nainen uskonnollisesta
kokemuksesta liikuttuneena vaipui hurmoksiin. Samaan aikaan tapahtui
maanjäristys, jonka myös Laestadius pappilassaan pani merkille. Laestadius piti
sitä Jumalan merkkinä.

Ainakin vanhoillislestadiolaiset, esikoislestadiolaiset sekä rauhansanalaiset
myös tervehtivät suuntansa toisia jäseniä sanomalla "Jumalan terve" tai "Jumalan
tervettä" ja hyvästelevät sanomalla "Jumalan rauhaan". Toisinaan tervehditään
Jumalan terveellä myös toisten ryhmien jäseniä.

Tervehdyksen käytöstä ei ole joidenkin mielestä laadittu virallista ja
vahvistettua oppia, kuten ei mistään muustakaan asiasta. Varsinkin
vanhoillislestadiolaiset kuitenkin katsovat että Raamattuun on laadittu selvä
oppi "Jumalan terveellä" tervehtimisestä, jonka mukaan sillä saa tervehtiä vain
oikein uskomassa olevia, ja vääräuskoisia tervehdittäessä tulee osalliseksi
heidän pahoista teoistaan (2. Joh. 1:10).

Lestadiolaisuuden leviämistä vaikeutti konventikkeliplakaatti ja kirkossa
vaikuttanut puhdasoppisuus. Lestadiolaisuutta ei katsottu hyvällä ja se
tuomittiin lahkoksi ja eriuskoliikkeeksi 1800-luvun lopulle saakka. Kirkon
piispat ja papit toimivat sitä vastaan, erityisesti piispa Gustaf Johansson.
Lestadiolaisuuden sisällä käytiin pitkään keskustelua kirkosta eroamisesta, ja
osa herätysliikkeeseen liittyneistä kannatti sitä. Lestadiolaiset eivät
kuitenkaan ole yleensä halunneet erota kirkosta.

Kaksi pientä lestadiolaisuuden haaraa on eronnut kirkosta:
vanhoillislestadiolaisista vuonna 1907–1908 erkaantunut väyrysläisyys (ks.
vanhoillislestadiolaisuus, historia, 1900-vuosikymmen) Pohjois-Savossa ja
Viipurinläänissä, sekä vanhaerikiineistä vuonna 1994–1995 erkaantunut
kvaenangenilaisuus Norjassa Kvaenangenin seudulla. Lisäksi Pyhännällä vuonna
1923 erosi kirkosta 23 vanhoillislestadiolaista, johon saattoi vaikuttaa
paikkakunnalla toiminut kirkkoa voimakkaasti arvostellut saarnaaja Kaaperi
Halonen. Joukko kinnulalaisia vanhoillislestadiolaisia oli vuonna 1923 jonkin
aikaa sitä mieltä, että kirkosta kannattaisi erota.

Saarnaaja Juhani Raattamaa on kirjoittanut kirkossa pysymisestä näin:
"Pysykäämme rakkaat veljet ja sisaret kirkon helmassa siihen asti kuin teitä ja
meitä ulos ajetaan eli pannalla ahdistetaan."

Lestadiolaisuuteen kuului jonkin verran pappeja herätyksen alkuajoista lähtien
myös Lars Levi Laestadiuksen lisäksi. Myöhemmin mukaan liittyivät myös P. O.
Grape, Aatu Laitinen, Paul Heideman, A. Heikel, K. A. Heikel, Oskari Jussila ja
Väinö Havas. 1800-luvun jälkipuoliskolla kirkossa toimi noin 16
lestadiolaispappia. Nykyään kirkossa toimii noin 120 vanhoillislestadiolaista
pappia ja noin 40 uusheräyksen pappia tai teologia. Esikoislestadiolaisia
pappeja on muutama.

Puhdasoppisen kirkon oli vaikea hyväksyä lestadiolaisten opetuksia
sakramenteista, ripistä, avainten vallasta, seurakuntaopista, lapsen uskosta,
rukouksesta ja uskon syntymisestä. Esimerkiksi piispa Gustaf Johansson on näitä
eroavaisuuksia käsitellyt kirjassaan Laestadiolaisuus (1892). Hän halusi ohjata
lestadiolaiset "lahkollisen lumouksen kahleista raittiiseen uskoon".
Lestadiolainen saarnaaja Juhani Raattamaa on halunnut säilyttää
anteeksiantavaisen mielen myös vastustajiin: "Vielä minäkin rukoilen anteeksi
puuttuvaisuuttani ja annan sydämestäni anteeksi kaikille vastustajille. Vieläpä
Kuopion piispallekki, joka häpäisee meitä ja nimittelee laestadiolaisiksi."
Vaikka lestadiolaisuus on luterilainen herätysliike on siihen kuulunut myös
katolilaisia ja ortodokseja.

Lestadiolaiset ovat kautta aikojen vahvasti kunnioittaneet esivaltaa. Taustalla
on opetus siitä, että esivalta on Jumalan asettama ja uskovien turva yhdessä
kirkon kanssa. Kirkkoa ja esivaltaa on vanhoillislestadiolaisuudessa kuvattu
kahden munankuoren kaltaiseksi suojaksi, jonka sisällä uskovat ovat suojassa.
"Mutta nyt on Jumala säilyttänyt meitä niin kuin linnunpoikia kahden kuoren
sisällä. Linnunpoikakin se kehittyy ja kasvaa kahden kuoren sisällä, niin mekin.
Kristillinen esivalta on toinen kuori ja kristillinen kirkko on toinen."

Eduskunnassa on istunut yli 40 lestadiolaistaustaista kansanedustajaa. Varsinkin
Pohjois-Pohjanmaalla ja Lapissa, missä lestadiolaisia on paljon, pääsee
kunnanvaltuustoihinkin paljon lestadiolaisia.

Lestadiolaiset äänestävät lähinnä keskustaa ja kokoomusta, sekä jonkin verran
ruotsalaista kansanpuoluetta ja kristillisdemokraatteja, joiden arvopohjan monet
heistä ovat perinteisesti katsoneet olevan lähinnä omaansa. Lestadiolaisuuden
vanhoilla suunnilla on kielteinen asenne vasemmistoon. Sosialismi nähtiin uhkana
esivallalle ja aatteessa vallitsi heidän mukaansa Jumalan vastainen henki.
Lestadiolaisuuden suunnista sillanpääläisyys on ollut vasemmistomyönteinen.
Lestadiolaiset eivät ole myöskään perinteisesti kannattaneet
kristillisdemokraatteja puolueen taustalla vaikuttavien vapaiden suuntien takia.
Lestadiolaiset eivät halua sekoittaa politiikkaa ja uskontoa keskenään vedoten
Martti Lutherin kahden regimentin oppiin. Kansanedustaja Seppo Särkiniemi kertoo
lestadiolaisten suhteesta politiikkaan: "Jos ollaan yhteiskunnassa mukana, ei
olla ensisijaisesti lestadiolaisina, vaan sen puolueen mandaatilla. Se on vanha
luterilainen periaate."

Vanhoillislestadiolaisten järjestön SRK:n sääntöjen mukaan yhdistyksen
tarkoituksena on muun muassa "isänmaallisen mielen vakiinnuttamista kansan
keskuudessa". Lestadiolaiset suorittavat asepalveluksen puolustusvoimissa ja he
puolustivat Suomea talvi- ja jatkosodassa. Esimerkiksi vanhoillislestadiolainen
kansanedustaja Väinö Havas lähti vapaaehtoisena talvi- ja jatkosotaan.
Suviseurateltta toimi evakkojen tavaroiden säilytyspaikkana. Se pystytettiin
talvisodan jälkeen Joensuuhun ja oli siellä sodan loppuun saakka. Teltta oli
tuolloin suurin Suomessa valmistettu.

Lestadiolaisuus levisi myös Ruotsin kuninkaallisten joukkoon. Ruotsin prinsessa
Eugenia rahoitti Lapin lähetyskoulun rakennuksen ja toiminnan Lannavaarassa.
Prinsessan kuoltua 1889 Juhani Raattamaa kirjoitti hänestä: "Rakastettu äiti,
joka on nyt uskoaksemme korkeammassa palatsissa kuin kuninkaallinen palatsi –
siellä, missä Herrojen Herra ja Kuninkaiden Kuningas on." Perimätiedon mukaan
Tsaarin hovissa työskennellyt lestadiolainen Nikolai Aleksejev olisi kehottanut
keisari Nikolai II:ta tekemään parannuksen. Nikolai II ei kuitenkaan sitä
tehnyt. Nikolai II:n hovissa palveli myös muita lestadiolaisia.

Vuonna 1931 esikoislestadiolaiset lähettivät juhannuskokouksestaan vetoomuksen
presidentti P.E.Svinhufvudille. Vetoomuksessa vaadittiin kovempia otteita
vallalla ollutta laittomuutta vastaan. Kirjeen presidentille vei viiden hengen
seurue. Tapaamisessa Svinhufvud pyysi, että: "laestadiolaiskristityt, joita
kohtaan hänellä oli syvä kunnioitus ja vilpitön luottamus, muistaisivat häntä
esirukouksin". Seurueen lähtiessä Svante Vesterinen siunasi presidenttiä
Jeesuksen nimessä ja veressä. Myös vanhoillislestadiolaiset ovat muistaneet
esivaltaa. He ovat perinteisesti lähettäneet suviseuroistaan sähkeet
arkkipiispalle, hiippakunnan piispalle, Suomen presidentille ja maaherralle.
Myös seuroissa rukoillaan esivallan puolesta.

Suomen eduskunnassa on sattunut tapaus, jossa lestadiolainen ministeri Kalle
Lohi saarnasi kesken hallituksen istunnon synnit anteeksi istuntosaliin
ilmestyneelle miehelle. Tämän välikohtauksen jälkeen silloinen pääministeri
Kyösti Kallio totesi: "Olemme saaneet olla todistamassa oikeaa sielunhoitoa".

Suomen valtiovalta sai lestadiolaisvaikutteita, kun vanhoillislestadiolaisen
isän pojasta Urho Kekkosesta tuli Suomen presidentti. Uskonnollisista
yhteisöistä Kekkosella oli selvästi läheisin suhde lestadiolaisuuteen, mikä
johtui osittain hänen isästään. Myös monet hänen ystävistään olivat kotoisin
lestadiolaisuudesta. Kiinnostus liikettä kohtaan ilmeni muun muassa
lestadiolaisen kirjallisuuden harrastamisena. Vanhoillislestadiolaiset ystävät
olivat huolissaan Kekkosen sielun tilasta ja kerran hänen luonaan kävi seitsemän
vanhoillislestadiolaista saarnamiestä. Keskustelutilaisuus oli Kekkosen mukaan
ollut: "hyvin miellyttävä ja hyvä". Toimittaja Aarno Laitisen mukaan
puoluesihteeri Arvo Korsimo anoi Urho Kekkosen pyynnöstä 1950-luvulla
Neuvostoliitolta rahaa lestadiolaisten käännyttämiseksi Maalaisliittoon.

Lestadiolaisuudessa on suhtauduttu perinteellisesti torjuvasti kulttuurin
tiettyihin osa-alueisiin, erityisesti esittävään taiteeseen:
ammattimuusikkouteen, näyttelijän ammattiin, teatteriin, oopperaan,
tanssitaiteeseen, konserttitilaisuuksiin ja kokonaisuudessaan liikkuvaan kuvaan
(videoihin ja elokuviin). Myös esimerkiksi kilpaurheilu tai laulajana tai muussa
solistisessa roolissa esiintyminen ei ole ollut hyväksyttävää, koska niihin
liikunta- ja taidemuotoihin katsotaan sisältyvän synnillistä "oman kunnian
tavoittelua". Näyttelijän ja tanssijan ammatteja pidetään lisäksi ylipäätään
epämoraalisina.lähde?

Aktiivinen konserttiharrastus katsotaan soveliaaksi vain musiikinopiskelijoille
opintoihin liittyvänä velvoitteena. Samoin vahvistettiin se jo 1972
puhujienkokouksessa määritelty tulkinta, että musiikki ammattina on
vanhoillislestadiolaiselle sopivaa vain kanttorin tai musiikinopettajan
tehtävässä. Lestadiolaisuuden piirissä syntyneistä hengellisistä lauluista osa
on valittu Virsikirjaan. Säveltäjä Jaakko Linjama tiedetään
vanhoillislestadiolaiseksi, ja valtaosa Siionin laulujen sovituksista on hänen
käsialaansa. Toivo Kuulalla ja Leevi Madetojalla on lestadiolaistausta. Kuuluisa
vanhoillislestadiolainen saarnaaja Matti Kuula oli Toivo Kuulan isä. Toivo Kuula
palasi lapsuuden uskoonsa kuolinvuoteellaan isänsä välityksellä.lähde?

Vanhoillislestadiolaisten omassa piirissä on viime vuosina nostettu julkisuuteen
kysymys liikkeen ongelmalliseksi koetusta suhteesta kulttuuriin, esimerkiksi
kirjailija Lassi Hyvärisen ja historiantutkija, FT Mauri Kinnusen
kirjoituksissa. Julkisestikin tunnustettu menestys kulttuurin eräillä muilla
aloilla, kuten tieteessä ja tiettyjen erityisten taidelajien piirissä on nähty
uskovaisella luvalliseksi. Uskovaisen menestys on nähty eduksi
herätysliikkeeellekin imagomielessä, ja se on ollut siten arvostettua.
Menestymistä näissä yhteyksissä ei ole leimattu "oman kunnian tavoitteluksi".
Vanhoillislestadiolaiselle on sallittua toimia kuvataiteilijana, valokuvaajana,
kirjailijana ja säveltäjänä. Varsinkin kaunokirjallisuudesta tunnetaan useitakin
lestadiolaisia. Tunnettuja ovat runoilija Anna-Maija Raittila, Väinö Havas,
prosaisti Antti Hyry ja runoilija Niilo Rauhala. Esimerkiksi Antti Hyryn 2009
saavuttama maan korkein kansallinen romaanikirjailijan tunnustus,
Finlandia-palkinto, otettiin suosiollisesti vastaan leimaamatta saavutusta "oman
kunnian" tavoitteluksi.lähde?

Monet kirjailijat ovat käsitelleet lestadiolaisuutta romaaneissaan. Kalle
Päätalo kuvasi laajassa tuotannossaan "Koillismaan uskovaisia" eli
lestadiolaisia. Myös Paavo Rintala on käsitellyt kirjoissaan aihetta.
1960-luvulla lestadiolaispiirejä kuohutti Timo K. Mukan romaani Maa on syntinen
laulu, jossa lestadiolaisuuteen liitettiin seksuaalisia piirteitä. Pellon
kunnassa elänyt Mukka ei itse ollut lestadiolainen, mutta hän tunsi hyvin
paikkakuntansa lestadiolaisia. Anna-Maija Ylimaula julkaisi 1976 liikettä nuoren
ihmisen näkökulmasta kriittisesti tarkastelevan kehitysromaanin
Papintyttö.lähde?

Lestadiolaisuutta kirjoissaan ovat käsitelleet myös ruotsalaiset kirjailijat:
Bengt Pohjanen, Macke Nilsson, Mikael Niemi ja Stina Aronson, sekä norjalaiset
Andreas Markusson ja Idar Kristiansen. SRK julkaisee myös itse säännöllisesti
uskonnollista kaunokirjallisuutta. Tuoreimpia esimerkkejä lestadiolaisuudesta
kirjallisuudessa ovat Hannu Raittilan Ei minulta mitään puutu (1998), Eero
Ylitalon Suviteuraat (2004), Ilkka Remeksen Nimessä ja veressä (2005), Riikka
Pelon Taivaankantaja (2006) ja Pauliina Rauhalan Taivaslaulu (2013). Dome
Karukosken elokuva Kielletty hedelmä (2009) käsittelee lestadiolaisuutta
2000-luvun nuorten näkökulmasta.

Kansainvälisesti tunnettuja lestadiolaistaustaisia tieteen edustajia ovat
folkloristi Elli-Kaija Köngäs-Maranda (1932–1982) ja Helsingin yliopiston
uskontotieteen emeritusprofessori Juha Pentikäinen sekä lääketieteen professori,
sydänkirurgi Pentti Kärkölä. Uuden sukupolven kansainvälistä huipputiedettä
edustaa monia huomattavia kunnianosoituksia saavuttanut, mm. Suomen Akatemian ja
Suomen Nuorkauppakamarit ry:n palkitsema eläinlääketieteellisen
molekyyligenetiikan professori Hannes Lohi.

Lestadiolaisten suhtautuminen musiikkiin heijastelee myös liikkeelle ominaista
eroa uskovien ja ei-uskovien välillä. "Maailmallinen musiikki" eli karkeasti
yleistäen iskelmät ja kaikki maallinen populaarimusiikki, katsotaan synniksi
"Raamatun arvomaailmaa vastaan sotivan sanomansa" vuoksi. "Sanomalla" ei
tarkoiteta tässä pelkästään epäsopivaa sanoitusta, vaan myös synnillistä ja
"lihallisuutta" korostavia musiikillisia elementtejä, sävelmää ja/tai
rytmityyppiä, koska "syntimusiikkina" pidetään myös iskelmiä joissa ei ole
sanoitusta. Vanhoillislestadiolaiset eivät hyväksy myöskään
gospel-musiikkia.lähde?

Sen sijaan klassisen musiikin soittaminen tai laulaminen koetaan periaatteessa
myönteiseksi harrastukseksi. Sen tulee kuitenkin mieluiten pysyä "harrasteluna",
sillä esiintyvän ammattimuusikon ammatti on uskovaiselta kielletty. Klassisen
musiikin lisäksi saatetaan suosia esimerkiksi vanhaa suomalaista maallista
laulumusiikkia ja kansanmusiikkia (lähinnä kansanlauluja). Rauhan sanan ja
uusheräyksen piirissä suhtaudutaan eri musiikkityyleihin liberaalimmin kuin
vanhoillislestadiolaisuudessa ja esimerkiksi gospel on käytössä erityisesti
nuorten tilaisuuksissa. Sen sijaan esikoislestadiolaisten seuroissa ei käytetä
lainkaan säestystä (tässä suhteessa se vertautuu ortodoksisen kirkon
perinteeseen).lähde?

Maallista musiikkia kunniallisempana ja tärkeämpänä lestadiolaiset pitävät
hengellistä musiikkia. Suurimmilla ryhmittymillä on omat laulukirjat ja se
julkaistaan usein liitteenä Virsikirjan kanssa. Vanhoillislestadiolaisuuden
laulukokoelma on Siionin laulut (ensimmäinen, O.H. Jussilan toimittama laitos
1916), esikoislestadiolaisten on Hengelliset laulut, sekä Rauhan sanan ja
Uusheräyksen yhteinen laulukokoelma Siionin matkalaulut. Liikkeiden omia
laulukirjoja on käännetty myös eri kielille. Eniten käännetty kokoelma on
Siionin laulut, joka on lisäksi käännetty seitsemälle kielelle. Laulukokoelmista
on otettu useita lauluja myös Virsikirjaan.lähde?

Vanhoillislestadiolaisuuden 1970-luvun opillisten tiukennuksien ja sisäisten
puhdistusten (ns. hoitokokousten) yhteydessä laulukirjaa uudistettiin
radikaalisti. SRK toteutti ns. laulukirjauudistuksen, jolloin Siionin laulut
-kokoelmasta poistettiin "lihallisina", "maailmallisina" tai muutoin
sopimattomina 156 perinteistä laulua. SRK on sittemmin uudistanut laulukokoelmaa
edelleen ja lisännyt siihen erityisesti liikkeen opillisia korostuksia
alleviivaavia, kuten ehkäisykieltoa ja seurakuntaoppia korostavia
sanoituksia.lähde?

Kuoroharrastus oli vanhoillislestadiolaisuudessa varsin suosittua 1930-luvulta
aina 1960-luvun alkuvuosiin saakka. 1960-luvun alkuvuosien ns.
pappishajaannuksen yhteydessä ja maallikkosiiven noustua valtaan SRK:n piirissä
otettiin käyttöön tiukka kuri, johon liittyi monia uusia kieltoja. Tässä
yhteydessä kuoroharrastuskin julistettiin lopulta synniksi (puhujain- ja
seurakuntavanhinten kokouksen päätös 1972). Kuorotoiminta alkoi kuitenkin vähin
erin kehittyä uudelleen, kun kuorokielto alkoi hiljalleen murentua 1990-luvun
alusta lähtien, ilman virallista, julkista em. kieltopäätöksen kumoamista.lähde?

Nykyisin vanhoillislestadiolaisuuden piirissä onkin laajaa kuorotoimintaa,
konsertteja järjestetään ja uusia äänitteitä julkaistaan jatkuvasti.
Esiintymistilaisuuksista puhuttaessa ja niistä julkisesti ilmoiteltaessa
vanhoillislestadiolaiset välttelevät mieluiten yhä sanaa "konsertti", silloin
kun kyseessä on yksinomaan tai lähes yksinomaan vanhoillislestadiolaisista
koostuvasta kuorosta (tai soitinryhmästä).lähde?

Sen sijaan käytetään kiertotilmausta "lauluilta", "sävelhartaus" tai muuta
vastaavaa sanaa. Esimerkiksi mieskuoro Weljien nettisivustolla ei esiinny
kertaakaan sana "konsertti". Poikkeuksen tästä kielenkäyttönormista tekevät
ammattimaisesti tai lähes ammattimaisesti johdetut, usein paikallisen
evankelis-luterilaisen seurakunnan yhteydessä toimivat kuorot, joiden
esiityjissä on myös muita kuin vanhoillislestadiolaisia.lähde?

Tunnettuihin vanhoillislestadiolaisiin kuoronjohtajiin kuuluvat esimerkiksi
espoolaisen Candomino-lapsikuoron perustaja ja kansainvälisesti arvostettu
kuoromies Tauno Satomaa sekä tenori Heikki Rainio, joka johtaa Turun
tuomiokirkon poikakuoroa, Chorus Cathedralis Iuniorum, CCI.lähde?

SRK julkaisee itsekin nykyisin vuosittain laulutallenteita kirkoissa
tapahtuneista lauluilloista, sekä omien opistojen kuorolevyjä. Julkisuudessa
tunnetuksi on tullut myös oululainen mieskuoro Weljet, joka on julkaissut
kymmenkunta CD-äänitettä. Lisäksi myös joillakin vahoillislestadiolaisilla
yksityishenkilöillä on musiikkiin liittyvää kaupallista toimintaa, joista
tunnetuin lienee oulunsalolainen Sympaali Oy.lähde?

Rauhan sanalla on oma kuoro, jonka nimi on Toukomettiset. Myös Uusheräyksellä on
monenlaista musiikkitoimintaa. Uusheräyksen nuorisokuoro on Paljaat Jalat ja
Caritas on viiden laulajan kokoonpano liikkeen sisällä.

Lestadiolaisten saarnamiesten sanoittamia virsiä on valittu myös virsikirjaan.
Sanoittajia ovat esimerkiksi Wäinö Havas (virret 291, 344, 438, 574), Oskari
Heikki Jussila (316), Juho Ranginen (169), Niilo Rauhala (22, 248, 249a,b, 395,
466, 468, 470, 476, 479, 507, 528, 576, 604), Gustaf Skinnari (301) ja Leonard
Typpö (105, 180).

Lestadiolaisuus on synnyttänyt voimakkaita tuntemuksia alusta saakka. Se joutui
pappien, toisten herätysliikkeiden ja tavallisten ihmisten parjauksen kohteeksi.
Liike leimattiin kirkon taholta lahkoksi 1910-luvulle asti ja 1920-luvulla liike
alkoi saada tunnustusta herätysliikkeenä. Alkuaikoina liikettä nimiteltiin
hihhuleiksi, rippiläisiksi, lahkoksi, tanssijalahkoksi, eriuskoliikkeeksi ja
villiuskoksi.

Lestadiolaisten seuratoiminta aiheutti julkista vastustusta. Esimerkiksi
Savitaipaleella vuonna 1884 lestadiolaissaarnaaja menehtyi, kun vaimoaan
seuroista hakemaan tullut talollinen ampui häntä olkapäähän. Myös toinen
saarnamies joutui vainon kohteeksi pitäessään seuroja Teuvalla vuonna 1872.
Nimismies apujoukkoinensa nouti saarnaajan seuratalosta ja lähtivät kuljettamaan
tätä kotiin. Matkan varrella he kuitenkin pysähtyivät kievariin ja ripustivat
vangin käsiraudoilla leipäorteen. Joukko alkoi juopotella ja vanki unohtui.
Kievariin sattumalta poikennut vieras huomasi tajuttoman saarnaajan ja hänet
päästettiin vapaaksi.

Lestadiolaisuus joutui myös kirkossa tarkkailun kohteeksi. Jo Lars Levi
Laestadius joutui negatiivisen julkisuuden kohteeksi. Hänestä kirjoitettiin
esimerkiksi Nobottens Posteniin loukkaavia kirjoituksia, eikä hänen vastineitaan
julkaistu. Hän perusti oman lehden Ens Ropandes Röst i Öknen (Huutavan ääni
korvessa), jossa hän puolustautui. Myös Koutokeinon tragedia aiheutti voimakasta
negatiivista julkisuutta. Tapahtumat saivat Venäjän ulkoministeriön
huolestuneeksi. Syy tapahtuneesta vieritettiin Laestadiuksen niskoille. Kuningas
pyysi asiasta lausunnon Härnösandin piispalta Israel Bergmanilta ja tämä antoi
Laestadiuksesta vapauttavan lausunnon. Kuningas ei täten ryhtynyt mihinkään
toimiin Laestadiusta vastaan. Lestadiolaisuus on noussut julkisuuteen
erityisesti yhteiskunnan ja kirkon muuttuessa.

Esikoislestadiolaisuus nousi esille 1920- ja 1930-luvuilla, kun sen saarnaajien
ronskia puhetapaa ihmeteltiin. 1930-luvulla julkisuuteen nousi
vanhoillislestadiolaisuudesta erkaantunut korpelalaisuus. Korpelalaisuus
irtautui 1930-luvun puolessa välissä juuriltaan, kun liikkeen pääpainotukset
muuttuivat vanhoillislestadiolaisista korostuksista millenaristisiksi.
1960-luvulla julkisuudessa nousi esille Elämän sana-ryhmän erkaantuminen
vanhoillislestadiolaisuudesta. Myös Timo K. Mukan kirja Maa on syntinen laulu
(1964) aiheutti julkisuutta mediassa. Oiva Arvola on huomannut, että teos kuvaa
korpelalaisuutta, eikä sitäkään objektiivisesti.

Vanhoillislestadiolaisuus nostettiin 1970-luvun naispappeuskeskustelussa
toistuvasti esille. Liike joutui 1970-luvulla negatiiviseen julkisuuteen. Se ei
juuri oikonut julkisuudessa sitä vastaan esitettyjä väitteitä. Keskustelua
käytiin erityisesti Helsingin sanomissa, Kotimaassa ja Kalevassa. Vasta
1980-luvulla vanhoillislestadiolaisuus alkoi kehittää tiedotustoimintaansa. SRK
esimerkiksi kutsui toimittajia suviseuroihin.

Osittain julkisuuskuva on edelleen kielteinen ja lestadiolaisuus liitetään
sensaationhakuisesti yhteyksiin, joihin se liittyy vain toissijaisesti:
Koististen veljeksistä kirjoiteltiin aluksi pitkään lestadiolaisina, vaikka he
olivat eronneet leeviläisistä. Tiedotusvälineissä ei aina eritellä liikkeen eri
suuntia vaan käsitellään niitä kaikkia lestadiolaisuutena.

Yleisradio on tehnyt lestadiolaisuudesta televisiodokumentit "Matkalla
taivaskotiin" (2000), "Kuuma kesä: Enkelten varjeluksessa" (2000) ja "Ainoa
oikea Jumala" (2004). Vanhoillislestadiolaisuudessa 1970- ja 1980-luvulla ns.
hoitokokouksissa harjoitetusta hengellistä painostuksesta kertovat YLE:n TV1:n
dokumentit vuodelta 1981: "Syntisin silmin" ja vuodelta 1985 "Matkalippu
helvettiin" . Jälkimmäinen sisältää myös dramatisoituja kohtauksia Leo
Hartvaaran romaanista Suden uhrit (Kirjavaaka 1984). Keväällä 2009 käytiin
mediassa keskustelu vanhoillislestadiolaisuuden ehkäisykiellosta
ihmisoikeuskysymyksenä, ja tässä yhteydessä YLE lähetti television
Voimala-sarjassa keskusteluohjelman "Lestadiolaisäitien synnytyspakko" .

Vuonna 2010 tuli ilmi laaja lasten hyväksikäyttörikos, jossa isoisoisä käytti
seksuaalisesti hyväkseen 11 lastenlastaan, poikia 1970-1980-luvulla, mutta
tekijää ei voitu rangaista, koska pappisaarnaja oli jo kuollut.SRK teki vuonna
2011 sisäisen selvityksen liikkeen piirissä tapahtuneista lasten seksuaalisista
hyväksikäytöistä ja luovutti selvityksen poliisin käyttöön.. Osa rikoksta olivat
jo vanhentuneet.. Vuonna 2012 julkaistiin kirja nimeltä "Maijan tarina", joka
kertoo vanhoillislestadiolaisessa perheessä kasvaneen ja seksuaalisesta
hyväksikäytön uhrin elämäntarinan.Vuosina 2011- 2012 ainakin neljä henkilöä sai
tuomiota rikoksesta ja yksi oli alaikäinen teon tehdessään. Vuonna 2013 sen
aikainen lestadiolaisjohtaja Olavi Voittonen esitti eriävän mielipiteen liikkeen
sisäisestä hyväksikäyttöselvityksestä ja sai tahtonsa läpi. Hän erosi vuotta
myöhemmin. Vuonna 2014 lestadiolainen nainen lähetti kirjeen SRK:n johdolle ja
ainakin yksi erotettiin, mutta SPK:n pääsihteeri Tuomas Hänninen erosi itse.
Samana vuonna mies ja nainen sai sakkoja käräjäoikeudessa, koska pahoinpitelivät
lapsiaan 20 vuoden ajan

Lestadiolaisten ensimmäinen lehti oli Öljypuu. Lehti lopetti toimintansa vuonna
1877. Sen takana oli oululainen kirjapaino ja muutama lestadiolainen. Vuonna
1880 alettiin julkaista Kristillistä kuukausilehteä. Sen päätoimittajana toimi
K. A. Heikel ja vuodesta 1883 eteenpäin Aatu Laitinen. Vuonna 1888 lehden
nimeksi vaihdettiin Sanomia Siionista ja vuonna 1904 Armonsanomat. Päätoimittaja
ei vaihtunut.

Jo ennen hajaannuksia monet lestadiolaiset eivät tilanneet Sanomia Siionista
eivätkä kirjoittaneet siihen. Syynä oli se, että lehteä pidettiin uusheräyksen
lehtenä. Hajaannusten jälkeen yhä useampi lestadiolainen lopetti lehden
tilaamisen. Armonsanomat lopetti toimintansa vuonna 1911 Oulun
sovintokokoukseen. Kokkolan suurissa seuroissa 1911 perustivat
vanhoillislestadiolaiset Siionin lähetyslehden.

Muita lakkautettuja lestadiolaislehtiä ovat: leskisläisten A och O,
elämänsanalaisten Elämän sana, esikoislestadiolaisten Fadersrösten, uusheräyksen
Huutavan ääni, Kolkuttaja sekä Vartijan ääni ja vanhoillislestadiolaisten Sions
missionstidning.lähde?

Nykyisin Euroopassa ilmestyy kymmenen lestadiolaislehteä:
vanhoillislestadiolaisten Siionin lähetyslehti (1911), Siionin kevät (1931) ja
Päivämies (1954), rauhansanalaisuuden Rauhan sana (1935), Zions Missionstidning
ja Sions Blad, Lyngenin suunnan liberaalisen haaran Under Vandringen (1967),
esikoislestadiolaisten Rauhan side (1979) ja Ruukku (1998, epävirallinen),
Uusheräyksen Lähettäjä ja sillanpääläisten Armon ja rauhan tervehdys.
Pohjois-Amerikassa ilmestyy neljä lehteä: ALC:n Christian Monthly, FALC:n
Greetings of Peace, LLC:n The Shepherd's Voice ja The Voice of Zion.
Pollarilaisten riitinmattilaisen haaran yhdyssiteenä on kerran kuussa ilmestyvä
Newsletter.



https://fi.wikipedia.org/wiki/Cristiano_Ronaldo

Cristiano Ronaldo dos Santos Aveiro, joka tunnetaan paremmin nimellä Cristiano
Ronaldo [kɾiʃˈtiɐnu ʁuˈnaɫðu] tai Ronaldo (s. 5. helmikuuta 1985 Funchal,
Madeira, Portugali) on portugalilainen jalkapalloilija, joka edustaa Espanjan
Primera Divisiónissa pelaavaa Real Madridia. Hän toimii myös Portugalin
maajoukkueen kapteenina. Ronaldo on molempijalkainen vasen laitahyökkääjä, jota
peluutetaan myös satunnaisesti keskellä.

Useat henkilöt tunnustavat Ronaldon yhdeksi nykyisistä sekä kaikkien aikojen
parhaista jalkapalloilijoista. Hänet on valittu Euroopan vuoden
jalkapalloilijaksi tai Kansainvälisen jalkapalloliiton kultaisen pallon
voittajaksi yhteensä neljä kertaa.

Ronaldosta tuli Real Madridin historian eniten maaleja tehnyt pelaaja lokakuussa
2015, kun hän ohitti Raúlin ennätyksen (323). Aikaisemmin syyskuussa 2015
hänestä tuli myös Mestarien liigan kaikkien aikojen paras maalintekijä.
Seuraavana vuonna hänestä tuli myös eniten maaleja tehnyt pelaaja EM-historiassa
sekä ensimmäinen pelaaja, joka on tehnyt maalin neljissä EM-kilpailuissa.

Ronaldo aloitti jalkapalloilun kotisaarellaan Madeiralla pienen amatööriseuran
Andorinhan joukkueissa ollessaan kahdeksanvuotias. Vuonna 1995 hän siirtyi
saaren toiseen pääsarjaseuraan Nacionaliin ja kaksi vuotta myöhemmin mantereelle
Sportingiin.

Ronaldo ei ollut nuoruudessaan kiinnostunut omasta koulunkäynnistäään, ja
hänellä olikin suuria ongelmia sen kanssa. Lopulta hän ja hänen äitinsä
päättivät, että Ronaldo lopettaisi koulun kokonaan kesken 14-vuotiaana ja
keskittyisi kokopäiväisesti jalkapalloon puoliammattilaisena. Keväällä 2002,
Ronaldo pelasi alle 17-vuotiaiden Euroopan-mestaruuskilpailuissa, missä hän
herätti huomiota kamppailuvoimallaan, yksilötaidollaan ja nopeudellaan.kenen
mukaan? Kaudesta 2002–2003 muodostui hänen ensimmäisensä aikuisten tasolla.

Kaudeksi 2003–2004 Ronaldo siirtyi Englannin Valioliigan Manchester Unitediin.
Seuran managerin Alex Fergusonin ja tulevat joukkuetoverinsa hän vakuutti
kesällä 2003 Sportingin ja Unitedin välisessä harjoitusottelussa, jonka Sporting
voitti 3–1. Ottelun jälkeen Unitedin pelaajat kehottivat Fergusonia hankkimaan
Ronaldon.lähde? United teki Ronaldosta runsaan 12 miljoonan punnan tarjouksen,
ja viikon sisällä hänestä tuli seuran ensimmäinen portugalilaispelaaja. Ronaldo
sai pelinumerokseen numeron 7. Alun perin Ronaldo olisi halunnut numerokseen
Sportingissa käyttämänsä numeron 28, mutta Ferguson halusi motivoida Ronaldoa
antamalla hänelle numeron 7, jota olivat käyttäneet monet United-legendat, kuten
George Best, Bryan Robson, Éric Cantona ja David Beckham.lähde?

Ronaldo edusti ensimmäisen kerran Manchester Unitedia 16. elokuuta 2003
4–0-voitto-ottelussa Bolton Wanderersia vastaan. Kaudella 2003–2004
portugalilainen teki kaikki kilpailut mukaan lukien 6 maalia 40 ottelussa.
Seuraavalla kaudella Ronaldo teki liigassa 5 maalia 33 ottelussa. Kaikki
kilpailut mukaan lukien maaleja kertyi 9 ja otteluita 50.

Ronaldo teki 29. lokakuuta 2005 Manchester Unitedin historian tuhannennen
Valioliiga-maalin. Helmikuussa 2006 hän teki maalin Englannin liigacupin
loppuottelussa, jossa United voitti Wigan Athleticin 4–0. Samalla kaudella
kannattajat valitsivat Ronaldon FIFPron vuoden nuoreksi pelaajaksi. Fifan vuoden
pelaaja -äänestyksessä hän sijoittui sijalle 20. Valioliigassa Ronaldon 9
liigamaalia ei auttanut manchesterilaisia mestaruuteen vaan Chelsea vei pokaalin
8 pisteen erolla.

Kesän 2006 MM-kilpailuiden puolivälieräottelussa Englantia vastaan Wayne Rooneyn
saama punainen kortti oli englantilaisten mielestä pitkälti Ronaldon
provosoinnin syy. Ottelun jälkeen Rooney kävikin todella kuumana
seurakaverilleen. Portugalilainen sai myös kaikkien englantilaisten vihat
niskaansa. Ennen kauden 2006–2007 alkua riidat oli jo sovittu, mutta kauden
alkuvaiheessa vieraspelissä vastustajan kannattajat buuasivat Ronaldon koskiessa
palloon. ”Englannin vihatuin mies” Ronaldo näytti kuitenkin vastustajilleen.
Marraskuussa 2006 hänet valittiin kuukauden pelaajaksi. Joulukuussa Ronaldon
vire jatkui, kun hän teki 6 maalia 3 ottelussa. Hänet valittiin myös joulukuun
kuukauden pelaajaksi. Ennen Ronaldoa kahdesti peräkkäin kuukauden pelaajaksi
olivat urallaan valittu vain Dennis Bergkamp ja Robbie Fowler.

Ronaldo teki 50. maalinsa Unitedille Manchesterin derbyssa Cityä vastaan.
Manchester United voitti kauden päätteeksi Valioliigan mestaruuden. Ronaldo teki
17 liigamaalia ja sijoittui maalipörssissä kolmanneksi. Maaliin johtaneita
syöttöjä Ronaldo saalisti peräti 14. Triplamestaruutta tavoitellut United ei
lopulta pystynyt voittoihin Mestarien liigassa ja FA Cupissa.

Portugalin suurin urheilulehti A Bola valitsi Ronaldon Portugalin vuoden 2006
urheilijaksi. Ronaldo valittiin 22. huhtikuuta 2007 Englannin
ammattilaisjalkapalloilijoiden liiton (Professional Footballers' Association,
PFA) äänestyksissä pelaajien ja kannattajien vuoden pelaajaksi sekä vuoden
nuoreksi pelaajaksi. Myös jalkapallotoimittajien liitto (Football Writers'
Association, FWA) valitsi hänet parhaaksi. Hän oli ensimmäinen pelaaja, joka on
voittanut kaikki neljä palkintoa saman kauden aikana. Ronaldo allekirjoitti 13.
huhtikuuta 2007 uuden vuoteen 2012 ulottuvan sopimuksen Manchester Unitedin
kanssa.

Ronaldon nousujohteinen ura Manchester Unitedissa huipentui kauteen 2007–2008,
jolloin hän teki Valioliigassa 31 maalia ja kaikki kilpailut mukaan lukien
yhteensä 42 maalia, kun joukkue uusi Valioliiga-mestaruutensa ja voitti myös
Mestarien liigan. Valioliiga-maalit toivat ensimmäisen sijan Kultainen kenkä
-kilpailussa. Hän teki maalin myös Mestarien liigan loppuottelussa. PFA ja FWA
äänestivät Ronaldon jälleen parhaaksi pelaajaksi.

Kausi 2009 jatkui edelliskausien tapaan menestyksekkäästi. Vuodenvaihteessa
hänet valittiin sekä France Footballin Kultainen pallo- että Fifan vuoden
pelaaja -äänestyksissä maailman parhaaksi pelaajaksi. Manchester United voitti
kolmannen peräkkäisen Valioliiga-mestaruutensa, seurajoukkueiden
maailmanmestaruuden ja ylsi jälleen Mestarien liigan loppuotteluun, jossa
Barcelona oli kuitenkin parempi. Ronaldo teki 26 maalia, joista 18 syntyi
Valioliigassa.

Ronaldo oli pitkään ollut espanjalaisseura Real Madridin kiinnostuksen kohteena
ja erityisesti kesästä 2008 lähtien siirtohuhut kävivät kiivaana. Ronaldo
ilmaisi halunsa siirtoon, mutta nilkkavammasta toivuttuaan aloitti kuitenkin
kauden 2008–2009 Manchester Unitedissa.

Manchester United ilmoitti kesäkuussa 2009 hyväksyneensä Real Madridin 80
miljoonan punnan (94 miljoonaa euroa) ostotarjouksen Ronaldosta ja antaneensa
seuralle luvan neuvotella pelaajan kanssa. Seurat vahvistivat siirron
toteutumisen lopulta 26. kesäkuuta 2009. Siirtosumma oli uusi maailmanennätys.
Ronaldo esiteltiin Real Madridin pelaajana Santiago Bernabéulla 75 000
kannattajan edessä 6. heinäkuuta 2009.

Ronaldo pelasi ensimmäisen virallisen ottelunsa Real Madridissa 29. elokuuta
2009 Primera Divisiónin kauden 2009–2010 avausottelussa Deportivo La Coruñaa
vastaan. Siinä hän teki Real-uransa ensimmäisen maalinsa. Hän onnistui
maalinteossa myös kolmessa seuraavassa sarjaottelussa ja oli Real Madridin
historian ensimmäinen pelaaja, joka teki maalin ensimmäisessä neljässä
sarjaottelussaan. Zürichiä vastaan 15. syyskuuta 2009 pelattu Mestarien liigan
ottelu mukaan lukien hän teki ensimmäisessä viidessä ottelussaan yhteensä
seitsemän maalia.

10. lokakuuta 2009 maaottelussa Unkaria vastaan Ronaldo loukkasi nilkkansa, joka
piti hänet sivussa 25. marraskuuta 2009 asti. Häneltä jäi väliin muun muassa
Mestarien liigan lohkovaiheen ottelut Milania vastaan. Hän pelasi ensimmäistä
kertaa loukkaantumisensa jälkeen 29. marraskuuta 2009 tärkeässä ottelussa
Barcelonaa vastaan. Ronaldo sai ensimmäisen punaisen korttinsa Real
Madrid-aikanaan 4–2-voittoon päättyneessä Almería-ottelussa, jossa hän sai
ensimmäisen varoituksen tuulettamalla maaliaan riisumalla paitansa ja hetki
myöhemmin toisen varoituksen potkaistuaan vastustajaa.

Ensimmäisen hattutemppunsa joukkueessa hän teki 5. toukokuuta 2010
vierasottelussa Mallorcaa vastaan. Loppukausi sujuikin Ronaldon osalta vahvasti
ja pitkälti hänen ansiostaan Real Madrid pysyi tiukasti mestaruustaistelussa
Barcelonaa vastaan. Hän pelasi lopulta kauden aikana 29 ottelua ja teki niissä
26 maalia.

Real-ikoni Raúlin lähdettyä joukkueesta kesällä 2010 Ronaldo sai pelinumerokseen
tutun vapaaksi jääneen 7.lähde? Ronaldo laukoi 23. lokakuuta 2010 neljä maalia
ottelussa Racing Santanderia vastaan, joka oli hänen suurin maalimääränsä yhden
ottelun aikana koko pelaajaurallaan. Kauden toisen hattutemppunsa hän teki
ottelussa Athletic Bilbaoa vastaan. Vuoden 2010 viimeisessä ottelussa Copa del
Reyssä Levantea vastaan hän teki jälleen hattutempun, kun Real Madrid murskasi
valencialaisseuran lopulta 8–0.

Uuden vuoden hän aloitti vauhdikkaasti, tekemällä kaksi maalia Getafea vastaan
ja myöhemmin kauden kolmannen hattutemppunsa sarjassa ottelussa Villarrealia
vastaan. Tässä vaiheessa kautta alkoi näyttää vahvasti siltä, että Ronaldo on
uudessa ennätysvauhdissa ja uhkaa Telmo Zarran ja Hugo Sánchezin pitämää yhden
kauden maaliennätystä (38). Hieman tämän jälkeen Ronaldo teki kuukauden
ajanjaksolla ainoastaan kaksi maalia, kunnes hän teki jälleen hattutempun 3.
maaliskuuta 2011 ottelussa Málagaa vastaan.

Kauden toisessa kohtaamisessa Barcelonaa vastaan Ronaldo onnistui vihdoin ja
viimein tekemään rangaistuspotkusta uransa ensimmäisen maalin
katalonialaisseuran verkkoon. Tämä lisäsi hänen maaliputkensa neljän ottelun
mittaiseksi ja kaikki kilpailut mukaan lukien se oli hänen kauden 41. 20.
huhtikuuta 2011 Ronaldo ratkaisi samaista joukkuetta vastaan jatkoajalla
syntyneellä maalillaan Copa del Reyn mestaruuden. Hän jatkoi maalitehtailujaan
7. maaliskuuta 2011 pelatussa vierasottelussa Sevillaa vastaan laukomalla neljä
osumaa, madridilaisseuran murskatessa isännät lopulta numeroin 6–2. Maaleillaan
hän rikkoi vanhan ennätyksensä (42), jonka hän teki pelatessaan Manchester
Unitedissa. Kolme päivää myöhemmin kotiottelussa Getafea vastaan hän teki
hattutempun ja nosti näin koko kauden maalimääränsä jo 49:ään.

15. maaliskuuta 2011 pelissä Villarrealia vastaan Ronaldon onnistuttua kahteen
otteeseen maalinteossa, hän sivusi Primera Divisiónin yhden kauden
maaliennätystä (38). Kauden viimeisellä kierroksella Almeríaa vastaan hän teki
niin ikään kaksi maalia ja otti näin maaliennätyksen omiin nimiinsä yhteensä 41
osumalla. Hän voitti lopulta kauden päätteeksi sekä Pichichin että Euroopan
Kultaisen kengän.

Real Madridin harjoituskausi tulevalle kaudelle alkoi ystävyysottelulla Los
Angeles Galaxyä vastaan. Ottelu päättyi espanjalaisten 4–1-voittoon Ronaldon
maalatessa kertaalleen. Neljä päivää myöhemmin joukkue kohtasi harjoituskauden
toisessa ystävyysottelussa Guadalajaran, joka päättyi Ronaldon hattutempulla
numeroihin 3–0. 17. elokuuta 2011 hän teki Real Madrid-uransa 100. maalinsa
tasoittaen ottelun Barcelonaa vastaan Camp Noulla pelatussa Supercopa de Españan
toisessa osaottelussa. Kauden ensimmäisessä sarjaottelussa 27. elokuuta 2011
Zaragozaa vastaan Ronaldo sai lentävän lähdön kaudelleen, kun hän viimeisteli
kolme maalia.

24. syyskuuta 2011 Rayo Vallecanoa vastaan syntyi hänen kauden toinen
hattutemppunsa virallisissa otteluissa. Vajaan kuukauden kuluttua 22. lokakuuta
2011, Ronaldon maalihanojen olleen tukossa kolmen edellisen ottelun ajan, syntyi
hänen Primera División-uransa kymmenes hattutemppu ottelussa Málagaa vastaan.
Ronaldon hattutemput saivat jatkoa 7. marraskuuta 2011, kun madridilaisseura
kaatoi Osasunan murskalukemin 7–1. 26. marraskuuta 2011 pelatussa Madridin
derbyssä Atlético Madridia vastaan hän viimeisteli kaksi maalia
rangaistuspotkuista. Ronaldon uran kolmastoista hattutemppu näki päivän valonsa
17. joulukuuta 2011 ottelussa Sevillaa vastaan. 22. tammikuuta 2012 ottelussa
Athletic Bilbaota vastaan hänen maalisaldonsa karttui jälleen kahdella maalilla,
joista kumpainenkin syntyivät rangaistuspotkuista. Kauden toisessa kohtaamisessa
Zaragozaa vastaan, hän viimeisteli ottelun toisen ja kolmannen maalin, Real
Madridin voittaessa 3–1. Hän viimeisteli yhteensä kaksi maalia otteluparissa
Barcelonaa vastaan Copa del Reyn puolivälierissä, joka eteni kuitenkin parista
jatkoon lopulta yhteismaalein 4–3. 12. helmikuuta 2012 hän teki jälleen
hattutempun, kun madrilaiset kaatoivat Levanten Santiago Bernabéulla 4–2.
Voitolla joukkue kasvatti piste-eronsa kymmeneen toisena olleeseen Barcelonaan.
24. maaliskuuta 2012 hän ylitti 100 maalin rahapyykin kolmantena kautetaan
Primera Divisiónissa.

11. huhtikuuta 2012 pelatussa kauden toisessa Madridin derbyssä Ronaldo teki
hattutempun Real Madridin kaadettua paikallisvastustajansa Atlético Madridin
numeroin 4–1. Näillä osumilla hän nosti kauden maalimääränsä 40, mikä teki
hänestä sarjan historian ensimmäisen pelaajan, joka on ylittänyt 40 maalin rajan
kahdella perättäisellä kaudella. Hän rikkoi viime kautisen ennätyksensä 14.
huhtikuuta 2012 ottelussa Sporting Gijónia vastaan. 21. huhtikuuta 2012
pelatussa El Clásicossa Barcelonaa vastaan hän teki joukkueensa 2–1-voittomaalin
ja käytännössä varmisti tällä historiansa 32. sarjamestaruuden
madridilaisseuralle. Ronaldo päätti kauden 46 osumaan, jolla hän ei kuitenkaan
voittanut Pichichi-palkintoa, Lionel Messin tehtyä 50 maalia. 13. kesäkuuta 2012
Ronaldo palkittiin Di Stéfano -palkinnolla, joka myönnetään kauden parhaalle
pelaajalle.

Ronaldon neljäs kausi madridilaisseurassa lähti voitokkaasti käyntiin, kun
joukkue kaatoi Supercopa de Españassa Barcelonan vierasmaalisäännön turvin,
yhteismaalien oltua 4–4. Ensimmäisessä osaottelussa Barcelonassa Ronaldo
onnistui maalinteossa ja näin hänestä historian ensimmäinen Real Madridin
pelaaja, joka onnistunut neljässä perättäisessä El Clásicossa Camp Noulla
tekemään maalin. Toisessa osaottelussa hän teki ottelun 2–1-voittomaalin ja
jakoi sillä ennätyksen Iván Zamoranon kanssa tehtyään maalin viidessä
perättäisessä El Clásicossa.

2. syyskuuta 2012 Ronaldo avasi kauden maalihanat Primera Divisiónissa, kun
madridilaisseura kaatoi Granadan numeroin 3–0. Maali oli samalla hänen
ammattilaisuransa 200. kansallisissa sarjoissa. Hän teki ottelussa myös toisen
maalin, joka oli hänen Real Madrid -uransa 150. maali kaikki kilpailut mukaan
lukien. Näin hänestä tuli seuran historian 10. paras maalintekijä kautta aikain.
Hänen otettiin pois kentältä ottelun 63. peliminuutilla pienen loukkaantumisen
takia. Myöhemmin ottelun jälkeen nousi kohu, kun Ronaldo oli kieltäytynyt
juhlimasta ottelussa tekemiään maalejaan ja ilmoitti olevansa tyytymätön oloonsa
seurassa. Seuran puheenjohtaja Florentino Pérez ilmoitti, että Ronaldon
tyytymättömyys ei liittynyt haluun lähteä seurasta vaan muihin asioihin.

18. syyskuuta 2012 hän teki kauden ensimmäisen maalinsa Mestarien liigassa
madridilaisseuran kohdatessa lohkovaiheen avauskierroksella englantilaisen
Manchester Cityn. Kauden ensimmäisen hattutemppunsa hän onnistui tekemään 30.
syyskuuta 2012 pelatussa kotiottelussa Deportivo La Coruñaa vastaan. 4.
lokakuuta 2012 Ronaldo teki uransa ensimmäisen hattutemppun Mestarien liigassa
vierasottelussa alankomaalaista Ajaxia vastaan. Hyvät esitykset saivat jatkoa,
kun hän onnistui tekemään kaksi maalia vierasottelussa Camp Noulla Barcelonaa
vastaan. Hänestä tuli historian ensimmäinen pelaaja, joka on onnistunut tekemään
maalin kuudessa perättäisessä El Clásicossa. Hän onnistui maalinteossa 24.
lokakuuta 2012 Mestarien liigan lohkovaiheen vierasottelussa saksalaista
Borussia Dortmundia vastaan, jonka Real Madrid kuitenkin hävisi 1–2.
Viikonloppuna pelatussa vierasottelussa Mallorcaa vastaan hän teki kaksi maalia.

11. marraskuuta 2012 pelatussa vierasottelussa Levantea vastaan Ronaldo aloitti
ottelun pelaten keskushyökkääjän paikalla, Karim Benzeman sekä Gonzalo Higuaínin
molempien ollessa loukkaantuneena. Ottelun aikana hän sai iskun silmäkulmaansa
Levante-puolustajan kyynärpäästä. Tästä huolimatta hän onnistui tekemään
sarjakauden 12. maalinsa, ennen kuin tuli vaihdetuksi pois kentältä toisen
puoliajan alussa. 1. joulukuuta 2012 hän rikkoi kolmen ottelun maalittoman
putkensa onnistuttaan vapaapotkusta paikallisvastustaja Atlético Madridia
vastaan. 4. joulukuuta 2012 pelatussa Mestarien liigan ottelussa alankomaalaista
Ajaxia vastaan hän teki kauden kuudennen maalinsa kilpailussa.

Joulukuussa 2012 ranskalaisseura Paris Saint-Germain ilmoitti olevansa
kiinnostunut hankkimaan Ronaldon riveihinsä, johon kuitenkin Real Madrid vastasi
kieltävästi ja ilmoitti kaavailevansa uutta vuoteen 2018 asti ulottuvaa
jatkosopimusta portugalilaistähdelle. Myöhemmin saman kuukauden aikana
ilmoitettiin Ronaldon hylänneen seuran tarjoaman jatkosopimuksen ja näin
alkoivat huhut hänen siirtymisestään muuhun seuraan kauden päätteeksi.
Huhtikuussa 2013 seuran puheenjohtaja Florentino Pérez ilmoitti, että Ronaldon
sopimus tullaan uusimaan. Myöhemmin kevään aikana ilmoitettiin portugalilaisen
olevan haluton keskustelemaan uudesta jatkosopimusesta, mutta toukokuussa 2013
Pérez kertoi, että Ronaldoa ei tulla myymään tulevan kesän aikana ja hänelle
tullaan tarjoamaan uutta jatkosopimusta seuran kanssa.

6. tammikuuta 2013 uuden vuoden ensimmäisessä ottelussa Ronaldo teki kaksi
maalia, kun madridilaisseura joutui pelaamaan ottelun lopun vajaamiehisenä Real
Sociedadia vastaan. Ottelu oli ensimmäinen Ronaldon uralla madrilaisseurassa,
kun hän toimi joukkueen kapteenina. Hän sai ottelussa myös keltaisen kortin,
joka oli hänen kauden viides varoituksensa, mikä tiesi pelikieltoa seuraavan
viikonlopun ottelusta Osasunaa vastaan. 9. tammikuuta 2013 pelatussa Copa del
Reyn toisessa osaottelussa Celta Vigoa vastaan hän teki hattutempun.

27. tammikuuta 2013 pelatussa paikallistaistossa Getafea vastaan Ronaldo teki
niin sanotun puhtaan hattutempun ja samalla hän ylitti 300. maalin rajan
seurajoukkueutasolla. Kolme päivää myöhemmin pelatussa Copa del Reyn
välieräottelussa Barcelonaa vastaan hän sai täyteen 500. ottelua
seurajoukkueurallaan. Ronaldo kantoi ottelussa kapteenin nauhaa, mikä teki
hänestä näin ollen ensimmäisen El Clásicossa toimineen ei-espanjalaisen
kapteenin madridilaisseurassa 60 vuoteen. 2. helmikuuta 2013 hän teki
ammattilaisuransa ensimmäisen oman maalin, jolla Real Madrid koki lopulta
yllätystappion häviten Granadalle numeroin 0–1. Seuraavan viikonlopun ottelussa
Sevillaa vastaan hän teki jälleen hattutempun, joka oli samalla jo
järjestykseltään 17. miehen Primera División -uralla.

Ronaldo kohtasi ensimmäistä kertaa vanhan seuransa Manchester Unitedin, kun
joukkueet kohtasivat Mestarien liigan neljännesvälierissä. Ensimmäinen osaottelu
pelattiin 13. helmikuuta 2013 Madridissa, joka päättyi tasalukemiin 1–1. Ronaldo
puski ottelussa madridilaisseuran ainokaisen. 26. helmikuuta 2013 Copa del Reyn
välierien toisessa osaottelussa Barcelonaa vastaan hän teki kaksi maalia, kun
Real Madrid kaatoi katalonialaisseuran vieraskentällä numeroin 3–1. Tämä oli
kuudes perättäinen kerta, kun Ronaldo onnistui maalinteossa Camp Noulla. 5.
maaliskuuta 2013 odotti paluu vanhalle kotistadionille Old Traffordille. Ottelu
päättyi madridilaisseuran vierasvoittoon 2–1, Ronaldon viimeisteltyä
voittomaalin.

10. maaliskuuta 2013 Ronaldo teki kaksi maalia ottelussa Celta Vigoa vastaan.
Toinen maali nosti Ronaldon maalimäärän pääsarjatasolla 138 ja sillä hän nousi
25 parhaan joukkoon eniten maaleja tehneiden pelaajien -listalla. Saavuttaessaan
lukeman hän oli pelannut vain 127 ottelua, joka teki hänen maali/ottelu
-suhteeksi 1,08. 3. huhtikuuta 2013 madridilaisseura kohtasi Mestarien liigan
puolivälierissä turkkilaisen Galatasarayn. Ronaldo avasi maalihanat
ensimmäisessä osaottelussa, joka päättyi lopulta numeroihin 3–0. Toinen
osaottelu joukkueiden välillä pelattiin 9. huhtikuuta 2013 Turkissa, jossa
Ronaldo onnistui maalinteossa kahteen otteeseen ja siivitti näin madridilaiset
turnauksen välieriin.

Ronaldo loukkasi reitensä alkulämmittelyssä Mestarien liigan välierien
ensimmäisessä osassa saksalaista Borussia Dortmundia vastaan. Tästä huolimatta
hän pelasi ottelussa ja onnistui tekemään joukkueensa ainoan maalin, kun
madridilaisseura hävisi ensimmäisen osaottelun numeroin 4–1. Hän joutui
kuitenkin olemaan vamman takia sivussa seuraavasta sarjaottelusta
paikallisvastustaja Atlético Madridia vastaan, mutta palasi jälleen 30.
huhtikuuta 2013 pelattuun toiseen osaotteluun Dortmundia vastaan. Real Madrid
voitti toisen osan numeroin 2–0, mutta putosi jatkosta yhteismaalein 3–4. 4.
toukokuuta 2014 Ronaldo teki kaksi puskumaalia kotiottelussa Valladolidia
vastaan.

8. toukokuuta 2013 kotiottelussa Málagaa vastaan Ronaldo juhli 200. maaliaan
Real Madridin paidassa. Hän nousi tällä maalimäärällä seurahistorian kuudenneksi
parhaaksi maalintekijäksi ja oli otteluissa mitattuna (197) nopein kyseisen
rajapyykin (200) saavuttanut pelaaja. 17. toukokuuta 2013 pelatussa Copa del
Reyn loppuottelussa Atlético Madridia vastaan hän teki ottelun avausmaalin Mesut
Özilin antamasta kulmapotkusta. Loppuottelu päättyi kuitenkin Ronaldon osalta
suoraan punaiseen korttiin, kun hän rikkoi ottelun jatkoajalla
keskikenttäpelaaja Gabia.

Joukkueen jäätyä ilman suuria pokaaleita edelliskaudella ja huhut siitä että
pukukopissa vallitsee pelaajien kesken huono ilmapiiri, käynnistivät siirtohuhut
Ronaldon ympärillä, jonka sopimus ulottui kesään 2015 asti. 8. kesäkuuta 2014
Ronaldo kommentoi itse jatkoaan ja ilmoitti pyrkivänsä pääsemään uuteen
sopimukseen madridilaisseuran kanssa.

18. elokuuta 2013 hän teki 200. esiintymisensä Real Madridin paidassa
kotiottelussa Real Betisiä vastaan. Hän avasi kauden maalitilinsä kolmannessa
sarjaottelussa 1. syyskuuta 2013 Athletic Bilbaota vastaan. Kuukausien
spekuloinnin jälkeen 15. syyskuuta 2013 Ronaldon jatkosopimus julkaistiin ja se
ulottui kesään 2018 asti. Hänen nettopalkkansa nousi uuden sopimuksen myötä 17
miljoonaan euroon kaudessa, joka teki hänestä maailman parhaiten palkatun
jalkapalloilijan.

17. syyskuuta 2013 Ronaldo avasi Mestarien liiga kautensa hattutempulla, kun
madridilaisseura kohtasi lohkovaiheen avausottelussa turkkilaisen Galatasarayn.
Hattutemppu oli Ronaldon Real Madrid -uran toinen Mestarien liigassa. 22.
syyskuuta 2013 hän teki kaksi maalia paikallisvastustaja Getafen verkkoon ja
samalla hänestä tuli seuran historian viidenneksi paras maalintekijä 208
maalillaan. 100. otteluaan Euroopan kilpailuissa hän juhlisti 2. lokakuuta 2013
kahdella maalilla Kööpenhaminaa vastaan. 5. lokakuuta 2013 hän teki Levantea
vastaan käydyssä ottelussa 3–2-voittomaalin lisäajalla. 23. lokakuuta 2013
pelatussa Mestarien liigan ottelussa kotikentällä Juventusta vastaan Ronaldo
onnistui heiluttamaan italialaisten maaliverkkoa kahteen otteeseen. Hänestä tuli
57 maalillaan kilpailun historian kolmanneksi paras maalintekijä. 30. lokakuuta
2013 kotiottelussa Sevillaa vastaan hän teki Primera División -uransa 18.
hattutemppunsa, kun Real Madrid kaatoi sevillalaiset numeroin 7–3.

2. marraskuuta 2013 vierasottelussa paikallisvastustaja Rayo Vallecanoa vastaan
Ronaldo teki jälleen kaksi maalia. Ottelu oli hänen 106. vierasottelunsa
madridilaisseurassa ja kahden maalin myötä maalimäärä nousi 100, mikä teki hänen
ottelu/maali-suhteekseen 0,94. 5. marraskuuta 2013 Ronaldo rikkoi Mestarien
liigan yhden kalenterivuoden maaliennätyksen 14 maalillaan, kun hän onnistui
maalinteossa vierasottelussa Juventusta vastaan. 9. marraskuuta 2013 Ronaldo
teki Primera División -uransa 19. hattutemppunsa, kun Real Madrid kaatoi
kotikentällään Real Sociedadin numeroin 5–1. Yksi maaleista syntyi
vapaapotkusta, joka oli hänen Madrid-uransa 20. ja tällä hän ohitti Barcelonan
vapaapotkuspesialisti Ronaldinhon, joka onnistui omalla pelaajaurallaan 19
kertaa maalinteossa vapaapotkusta.

Kokonaisuutena kauden 2013–2014 aloitus Ronaldon osalta oli vakuuttava,
marraskuun puolivälin ylityttyä hän oli tehnyt 32 maalia (sis. viisi
hattutemppua) pelaamissaan 22 ottelussa, kun mukaan lasketaan sekä seura- että
maajoukkue-esiintymiset. Hän kommentoi itse esityksiään toteamalla olevansa
mahdollisesti jopa elämänsä kunnossa. 23. marraskuuta 2013 pelatussa ottelussa
Almeríaa vastaan hänet jouduttiin vaihtamaan pois kentältä 52. peliminuutin
kohdalla loukkaantumisen takia. Ottelun jälkeen vamman arvioitiin pitävän
maalitykin sivussa yhdestä kahteen viikkoa. Ronaldo palasi takaisin joukkueen
vahvuuteen 10. joulukuuta 2013 pelattuun Mestarien liigan kamppailuun
tanskalaista FC Kööpenhaminaa vastaan. Hän onnistui ottelussa myös maalinteossa
ja rikkoi näin Mestarien liigan lohkovaiheessa tehtyjen maalien ennätyksen
yhdeksällä (9) osumallaan. Vuoden viimeisessä ottelussa Valenciaa vastaan
vieraskentällä hän onnistui maalinteossa puskuosumalla, päättäen vuotensa 69
tehtyyn maaliin 59 ottelussa. Tämä oli hänen ammattilaisuransa paras kausi
kalenterivuoden aikana maalien valossa mitattuna. Samalla hänestä tuli Real
Madridin historian neljänneksi paras maalintekijä sarjapeleissä yhteismäärällä
164. Vierasmaaleissa mitattuna hän nousi seuran historian toiseksi parhaaksi
maalintekijäksi 72 maalillaan, ollen 15 maalin päässä ykköspaikkaa pitäneestä
seuralegenda Raúlista.

Vuosi 2014 jatkui Ronaldon osalta siihen mihin edellinen päättyi, kun hän teki
vuoden ensimmäisessä ottelussa Celtan verkkoon kaksi maalia. Hän omisti
tekemänsä maalit kaksi päivää aikaisemmin menehtyneen Eusébion muistoksi. 13.
tammikuuta 2014 Ronaldo valittiin maailman parhaaksi pelaajaksi toista kertaa
urallaan ja hänet palkittiin FIFAn kultaisella pallolla. Hän päihitti
äänestyksessä toiseksi tulleen Lionel Messin, joka oli voittanut palkinnon
neljänä aikaisempana vuonna, sekä kolmanneksi jääneen Franck Ribéryn. Hänestä
tuli kolmas pelaaja Real Madridin seurahistoriassa, joka on voittanut kyseisen
palkinnon pelattuaan seurassa vähintään kalenterivuoden. Ronaldo on jäänyt
äänestyksessä toiseksi yhteensä neljä kertaa vuosina 2007, 2009, 2011 ja 2012.

11. helmikuuta 2014 pelatussa Copa del Reyn välierien toisessa osaottelussa
Atlético Madridia vastaan Ronaldo onnistui kaksi kertaa maalinteossa. Hän ohitti
maaleillaan, yhteensä viisi, Luis Aragonésin historian parhaana maalintekijänä
Copa del Reyn kohtaamisissa madridilaisseurojen välillä. 7. peliminuutilla tehty
osuma rangaistuspotkusta tiesi Ronaldon onnistuneen uransa aikana maalinteossa
ottelun jokaisen peliminuutin kohdalla. tarkoitti 26. helmikuuta 2014 hän teki
kaksi maalia saksalaista Schalke 04:ää vastaan Mestarien liigan
neljännesvälierien ensimmäisessä osaottelussa, jonka espanjalaiset voittivat
lopulta numeroin 6–1. Ronaldosta tuli samalla ensimmäinen pelaaja kilpailun
historiassa, joka on onnistunut tekemään kymmenen maalia tai enemmän kolmella
perättäisellä Mestarien liigan kaudella.

15. maaliskuuta 2014 Ronaldo teki kauden 25 maalinsa ottelussa Málagaa vastaan
ja samalla hänestä tuli pääsarjahistorian ensimmäinen pelaaja, joka on
onnistunut tekemään vähintään 25 maalia viidellä perättäisellä sarjakaudella.
Kolme päivää myöhemmin pelatussa Mestarien liigan toisessa osaottelussa Schalke
04:ää vastaan hän teki jälleen kaksi maalia ja rikkoi samalla oman
henkilökohtaisen kausiennätyksensä (12). Mestarien liigan kauden aikana tehty
maaliennätys oli Lionel Messin nimissä (14), jonka rikkomisesta Ronaldo oli
vielä kahden maalin päässä (13). 29. maaliskuuta 2014 Rayo Vallecanoa vastaan
Ronaldo sivusi Messin tekemää ennätystä onnistuen maalinteossa kymmenennessä
perättäisessä ottelussa.

Ronaldo pelasi Mestarien liiga -uransa 100:nnen ottelunsa 2. huhtikuuta 2014
saksalaista Borussia Dortmundia vastaan. Ronaldo onnistui ottelussa myös
maalinteossa, joka oli hänen kauden 14. kyseissä kilpailuissa ja tällä hän
sivusi Messin aiemmin tekemää ennätystä. Ronaldosta tuli Real Madridin historian
toiseksi paras maalintekijä jaetulla paikalla yhdessä Alfredo Di Stéfanon kanssa
yhteensä 49 maalilla Euroopan kilpailuissa. Kärkipaikkaa piti hallussaan Raúl 66
maalillaan. Ronaldon tekemä maali tiesi myös onnistumista kahdeksassa
perättäisessä Mestarien liigan ottelussa, mikä teki hänestä kilpailun historian
ensimmäisen vastaavaan suoritukseen kyenneen pelaajan. Hän joutui jättämään 16.
huhtikuuta 2014 pelatun Copa del Reyn loppuottelun Barcelonaa vastaan väliin
loukkaantumisen takia. Loppuottelu pelattiin Mestallalla Valenciassa, jonka Real
Madrid voitti numeroin 2–1.

Ronaldon paluu lyhyen loukkaantumisjakson jälkeen tapahtui 23. huhtikuuta 2014
Mestarien liigan välierien ensimmäisessä osaottelussa saksalaista Bayern
Münchenia vastaan. Hän teki kaksi maalia seuraavassa kotiottelussa Osasunaa
vastaan, jotka olivat hänen uransa 100. ja 101. maali Santiago Bernabéulla. 29.
huhtikuuta 2014 pelatussa Mestarien liigan toisessa osaottelussa Bayern
Münchenia vastaan vieraskentällä, Real Madrid haki selvän 0–4-vierasvoiton ja
eteni Lissabonissa pelattavaan loppuotteluun yhteismaalein 5–0. Ronaldo teki
toisessa osaottelussa kaksi maalia ja kirjautti näin uuden yhden kauden
maaliennätyksen Mestarien liigassa yhteensä 16 osumallaan. 4. toukokuuta 2014
Valenciaa vastaan Ronaldo tasoitti ottelun numeroihin 2–2, ohjaamalla pallon
maaliin kantapäällään Ángel Di Marían antamasta keskityksestä. Osumallaan hän
rikkoi 50 maalin rajapyykin kaikki kilpailut mukaan lukien jo neljännellä
perättäisellä kaudella. Mestarien liigan loppuottelussa paikallisvastustaja
Atlético Madridia vastaan Ronaldosta tuli kilpailun historian ensimmäinen
pelaaja, joka on onnistunut loppuottelussa maalinteossa kahden eri
voittajajoukkueen riveissä. Ronaldo päätti Mestarien liigan kautensa 17 maaliin,
joka kirjattiin samalla uudeksi ennätykseksi. Kilpailun maalipörssin voitto oli
Ronaldolle toinen perättäinen ja yhteensä kolmas koko urallaan.

Sarjapeleissä Ronaldo teki kauden aikana 30 ottelussa 31 maalia, joilla hän
voitti Pichichi-palkinnon ja jakoi Euroopan Kultaisen kengän yhdessä Liverpoolin
hyökkääjä Luis Suárezin kanssa.

Edelliskauden loppupuolella sekä kesän MM-kilpailuissa vaivanneesta hyppääjän
polvesta toivuttuaan, Ronaldo sai onnistuneen alun kaudelle 2015–2016 tekemällä
joukkueensa molemmat maalit UEFA Super Cupin ottelussa Sevillaa vastaan.
Kahdella maalillaan hän nousi jaetulle toiselle sijalle Euroopan sisäisten
kilpailuiden parhaiden maalintekijöiden listalla. Sarjakauden avausottelussa
Córdobaa vastaan hän avasi maalitilinsä myös kansallisissa kilpailuissa. Toisen
sarjakierroksen ottelun Real Sociedadia vastaan hän joutui jättämään väliin
loukkaantumisen takia. Ronaldo palasi jälleen tositoimiin 13. syyskuuta 2015
pelattuun paikallisotteluun Atlético Madridia vastaan, jossa hän onnistui
maalinteossa rangaistuspotkusta.

20. syyskuuta 2015 Ronaldo teki kauden ensimmäisen hattutemppunsa
vierasottelussa Deportivo La Coruñaa vastaan, jotka olivat samalla hänen
ensimmäiset maalinsa Estadio Riazorilla. Hattutemppu oli yhteensä Ronaldon uran
20. Primera Divisiónissa, joka jätti hänet vain kahden päähän ennätystä (22)
hallussaan pitäneistä Telmo Zarrasta ja Alfredo Di Stéfanosta. Hän sivusi
samalla myös Lionel Messin hallussa ollutta eniten vieraskentällä tehtyjen
hattutemppujen (7) määrää. Kolmee päivää myöhemmin pelatussa Elche ottelussa hän
teki neljä maalia, joista kaksi syntyivät rangaistuspotkusta, kun Real Madrid
kaatoi valencialaisseuran numeroin 5-1. Tämä oli hänen Real Madrid-uransa 25.
hattutemppu kaikki kilpailut mukaan lukien, joita ennätyksen haltija Di
Stéfanolla oli yhteensä 28. 72 tunnin sisällä syntyneet seitsemän maalia saivat
ylistystä päävalmentaja Carlo Ancelottilta, joka kehui muun muassa
portugalilaispelaajan erinomaista liikettä, mikä takaa hänelle mahdollisuuden
olla aina oikeassa paikassa oikeaan aikaan. 169 sarjaottelussa syntyneet 186
maalia nostivat Ronaldon Primera Divisiónin kaikkien aikojen kymmenen parhaan
maalintekijän joukkoon.

5. lokakuuta 2015 hän onnistui jälleen tekemään hattutempun, kun
madridilaisseura kaatoi kotikentällään Athletic Bilbaon. Osuttuaan kaksi kertaa
ottelussa Levantea vastaan, hänen maalimääränsä seitsemässä pelatussa ottelussa
nousi jo 15:een, kun sarjakierroksia oli takana vasta kahdeksan. Kyseinen lukema
oli pääsarjahistorian parhain kauden aloitus maalien määrässä mitattuna. 22.
lokakuuta 2015 pelatussa Mestarien liigan lohkovaiheen ottelussa vieraskentällä
Liverpoolia vastaan, Ronaldo teki ottelun avausmaalin. Hänestä tuli maalinsa
myötä ensimmäinen pelaaja, joka on onnistunut tekemään maalin kymmenessä
perättäisessä Mestarien liigan vierasottelussa. Ronaldo jatkoi ennätyksien
rikkomista, kun hän onnistui maalinteossa kotiottelussa Barcelonaa vastaan. Tämä
oli hänen 15. maali viimeisissä seitsemässä perättäisessä ottelussa ja tällä hän
rikkoi Ferenc Puskásin nimissä olleen ennätyksen, joka teki 13 maalia
seitsemässä sarjaottelussa kausina 1959–1960 ja 1960–1961.

Jälleen kausi alkoi huhuilla Ronaldon siirtymisestä englantilaisen Manchester
Unitedin tai ranskalaisen Paris Saint-Germainin riveihin. Cristiano kuitenkin
jäi vielä toistaiseksi espanjalaisjätin palkkalistoille ja hän vakuutteli
pysyvänsä siellä aina 40-vuotiaaksi asti. Ronaldo aloittikin kauden väkevästi
huhujen luomasta ilmapiiristä huolimatta. Hän johti kolmen pelin jälkeen
Mestarien liigan maalipörssiä ja oli jaetulla toisella sijalla La Ligassa. Sen
lisäksi Cristiano teki kauden alussa uransa 500. maalin ja rikkoi näin myös
samalla Raúlin ennätyksen Real Madridin kaikkien aikojen parhaana
maalintekijänä.

Ronaldon tulostaso alkoi kuitenkin heiketä, mitä pidemmälle alkukausi eteni.
Näin ollen Ronaldon harjoitusohjelmaa alettiin kritisoida Sky Sportsin
urheilutoimittaja Guillem Balaguén sekä espanjalaiseen AS-lehteen kolumnin
kirjoittaneen lääkärin, José Gonzalezin, toimesta. He kertoivat, että Ronaldo
olisi ylirasittanut itseään lihastenkasvatuksella. Heidän mielestään Ronaldo
alkoi muistuttaa kehonrakentajaa, eikä enää jalkapalloilijaa. Tämä heidän
mukaansa heikentää urheilijan suoritustasoa, kun ei enää saavuteta äärimmäisiä
tasoja nopeudessa ja ponnistusvoimassa, lihasten koon vuoksi. Ronaldo kuitenkin
kertoi myöhemmin, että hänen normaalia heikompi vireensä perustui
henkilökohtaisiin ongelmiin. Selätettyään ongelmansa hän löysi jälleen
tehokkuutta maalintekoonsa ja rikkoi yhden Mestarien liigan maaliennätyksistä:
Ronaldo teki ensimmäisenä ihmisenä yli kymmenen maalia yksittäisellä kaudella
alkulohkovaiheessa. Real Madrid kohtasi jälleen Atlético Madridin Mestarien
liigan loppuottelussa. Ottelu päätyi Real Madridin voittoon 2-1, missä Ronaldo
teki ratkaisevan voittomaalin rangaistuspotkukilpailussa. Ronaldo päätti
Mestarien liigan kautensa 16 maaliin ja voitti maalipörssin. Kilpailun
maalipörssin voitto oli Ronaldolle yhteensä viides koko urallaan.lähde?

Ronaldo allekirjoitti Real Madridin kanssa viisivuotisen jatkosopimuksen
marraskuussa 2016.

Ronaldo pelasi ensimmäisen ottelunsa Portugalin maajoukkueessa 20. elokuuta 2003
Kazakstania vastaan. Hänet valittiin mukaan maajoukkueen kokoonpanoon vuoden
2004 EM-kotikilpailuihin. Hän onnistui turnauksen aikana kahdesti maalinteossa,
ensimmäinen syntyi lohkovaiheen ottelussa Kreikkaa vastaan ja toinen
välieräottelussa Alankomaita vastaan. Kilpailujen päätteeksi hänet valittiin
tähdistöjoukkueeseen. Cristiano voitti joukkueensa kanssa kisoista hopeaa.

Ronaldo oli Euroopan MM-karsintojen toiseksi paras maalintekijä seitsemällä
maalillaan. Ensimmäisen maalinsa itse turnauksessa hän teki rangaistuspotkusta
Irania vastaan. 1. heinäkuuta 2006 pelatussa puolivälieräottelussa Englantia
vastaan Ronaldon silloinen seurajoukkuetoveri Wayne Rooney ajettiin suoralla
punaisella kortilla ulos kentältä tallattuaan maassa maannutta Ricardo
Carvalhoa. Englantilaismedia väitti Ronaldon vaikuttaneen ottelun erotuomarin
Horacio Elizondon päätöksentekoon vahvalla protestoinillaan. Rooneyn lennettyä
ulos kentältä tv-kamera taltio Ronaldon silmäniskun kohti omaa vaihtopenkkiään.
Ottelun jälkeisissä haastatteluissa hän kiisti kaikki väitteet tuomarin
painostamisesta.

Tapahtuneen jälkeen vihainen englantilaismedia suositteli Ronaldolle Manchester
Unitedin jättämistä ja siirtymistä muuhun sarjaan. Vahvimpina osoitteena
pidettiin espanjalaisjätti Real Madridia. Manchester Unitedin päävalmentaja Alex
Ferguson halusi kuitenkin pitää Ronaldon joukkueessaan ja lähetti
apulaisvalmentaja Carlos Queirozin selvittämään tilannetta portugalilaistähden
kanssa. Lopulta hän päätti jäädä Manchesteriin ja teki huhtikuussa 2007 uuden
viisivuotisen jatkosopimuksen joukkueen kanssa. Joukkue sijoittui lopulta
turnauksessa neljänneksi hävittyään pronssiottelun isäntämaa Saksalle numeroin
1–3.

Ronaldo toimi ensimmäistä kertaa maajoukkueen kapteenina 6. helmikuuta 2007
pelatussa ystävyysottelussa Brasiliaa vastaan. Hän teki vuoden 2008
EM-karsinoissa kahdeksan maalia, mutta itse kilpailuissa hän onnistui
maalinteossa vain kertaalleen, jossa Portugali putosi puolivälierissä Saksaa
vastaan. Heinäkuussa 2008 maajoukkueen uudeksi päävalmentajaksi nimettiin Carlos
Queiroz, jonka jälkeen hän ilmoitti Ronaldon toimivan jatkossa vakituisesti
kapteenina.

Portugali aloitti MM-kilpailu-urakkansa 15. kesäkuuta 2010 Norsunluurannikoa
vastaan, joka päättyi lopulta tasatulokseen 0–0. Hän teki turnauksen ainoan
maalinsa lohkovaiheen toisessa ottelussa Pohjois-Koreaa vastaan, jonka Portugali
voitti 7–0. Ottelussa syntynyt maali oli Ronaldolle ensimmäinen maajoukkueessa
kuuteen kuukauteen. Portugalin tie katkesi turnauksessa neljännesvälieriin,
jossa se hävisi Espanjalle 1–0.

Puolan ja Ukrainan isännöimissä EM-kisoissa 2012 Ronaldo vastasi kriitikoille,
jotka ovat kritisoineet häntä siitä, että hän ei pysty samanlaisiin maalimääriin
maajoukkueessa kuin seurajoukkueessa.kenen mukaan? Lopputurnauksen kahdessa
ensimmäisessä ottelussa Ronaldo ei onnistunut maalinteossa. Alkulohkon
päätöspelissä Hollantia vastaan Ronaldo kuitenkin teki Portugalin molemmat
maalit 2–1-voitossa. Portugali eteni puolivälieriin, jossa se kohtasi Tshekin.
Ronaldo puski ottelun ainoan maalin 79 minuutin kohdalla. Välierissä Portugali
sai vastaansa Espanjan, joka oli siis kaksi vuotta sitten pudottanut Portugalin
jatkosta neljännesvälierissä. Espanja voitti Portugalin myös nyt, kun se
onnistui maalittoman 120 minuutin jälkeen rangaistuspotkukilpailussa voittamaan
4–2. Ronaldo oli merkitty Portugalin viidenneksi vetäjäksi, eikä hän päässyt
täten laukomaan pilkkua ollenkaan. Ronaldon käyttäytymistä kutsuttiin tästä
syystä varsin itsekkääksi. Kerrottiin, että hän olisi häviönkin uhalla vaatinut
saada toimia ottelun ratkaisijana, ja saada kunnian olla Portugalin viides
laukoja rangaistuspotkukilpailussa.

2014 Brasilian MM-kisoissa Ronaldo kärsi polvivammasta. Hän joutui jättämään
joukkueen sisäisiä harjoituksia kesken polven aiheuttaman kivun takia.
Marraskuussa 2015 hän paljasti saksalaislehti Kickerin haastattelussa, ettei
pystynyt pelaamaan kisojen jälkeen enää päivääkään tuntematta kipua polvessaan.
Portugali ei lopulta selviytynyt lohkovaihetta pidemmälle, ja Ronaldon
tilastoihin jäi ainoastaan yksi maali sekä yksi maaliin johtanut syöttö.
Yleisesti ottaen vuoden 2014 MM-kisoja on pidetty suurena pettymyksenä
Ronaldolle ja menestykseen tottuneelle Portugalille.

Ronaldo teki kolmannessa alkulohkon ottelussa Unkaria vastaan kaksi maalia ja
syötti yhden, ottelun päättyessä tasan 3-3. Näin hänestä tuli ensimmäinen
pelaaja, joka on tehnyt maalin neljissä EM-kilpailuissa.

Yhteensä Ronaldo teki turnauksessa kolme maalia ja antoi kolme maaliin
johtanutta syöttöä. Pudotuspeleissä hän vaikutti tulokseen suorasti jokaisessa
välierässä. Neljännesvälierissä Kroatiaa vastaan Ronaldo syötti ottelun ainoan
maalin jatko-ottelun 27. minuutilla. Hän laukoi pallon maalia kohti, jolloin
Kroatian Danijel Subašić onnistui torjunnassa. Torjunnasta kimmonneen
paluupallon puski maaliin Ricardo Quaresma. Puolivälierävaiheessa Ronaldo toimi
Puolaa vastaan joukkueensa ensimmäisenä laukojana rangaistuspotkukilpailussa.
Hän onnistui maalinteossa, ja Portugali voitti kilpailun 3-5 sekä koko ottelun
1-2. Loppuottelua edeltäneessä vaiheessa Portugali voitti Walesin maajoukkueen
2-0. Ronaldo teki ottelun ensimmäisen ja syötti Nanille ottelun toisen maalin.
Ronaldo osuma oli samalla ottelun voittomaali. Puskumaalin myötä hänestä tuli
eniten maaleja tehnyt pelaaja EM-kilpailuissa yhdessä Michel Platinin kanssa.

Loppuottelun ensimmäisellä puoliajalla Ronaldo loukkasi polvensa, minkä
seurauksena hän ei pystynyt enää osallistumaan otteluun. Portugali voitti
mestaruuden Éderin jatko-ottelumaalilla.

Cristiano Ronaldo sai toisen etunimensä Ronald Reaganin etunimestä, sillä tämä
oli hänen isänsä ihailema näyttelijä ja Yhdysvaltain presidentti Ronaldon
syntymän aikaan. Ronaldolla on veli ja kaksi siskoa, mutta hän on sisaruksistaan
nuorin. Ronaldon äiti, Dolores, on kuitenkin myöhemmin myöntänyt
tiedotusvälineille harkinneensa Cristianon kohdalla aborttia, koska perhe ei
ollut toivonut enää neljättä lasta. Ronaldon isä, Dinis, kuoli alkoholismin
aiheuttamiin vammoihin Ronaldon ollessa 20-vuotias.

Ronaldo oli nuorempana pidetty oppilas koulussa muiden keskuudessa, muttei
erityisen menestynyt opiskelija hänen opettajiensa mielestä. Omien sanojensa
mukaan hän esimerkiksi heitti yhtä opettajaa tuolilla, koska tämä oli
halveksinut Ronaldon perheen taloudellista tilannetta. Erottamiseen johtanutta
kohtausta ei pidetty yllättävänä, sillä Ronaldo ei ollut nuoruudessaan lainkaan
kiinnostunut omasta koulunkäynnistäään, ja hänellä oli suuria ongelmia sen
kanssa. Lopulta hän ja hänen äitinsä päättivät, että Ronaldo lopettaisi koulun
kokonaan kesken 14-vuotiaana ja keskittyisi kokopäiväisesti jalkapalloon
puoliammattilaisena.

Vielä 22-vuotiaana Cristiano Ronaldo piti hieman urheilijalle sopimattomasta
elämäntyylistä ja hän vietti paljon aikaa esimerkiksi yökerhoissa. Ronaldo on
itse myöntänyt, että hänella oli tapana tulla vasta aamukolmelta kotiin eikä
näin ollut mahdollista saada tarvittavaa määrää lepoa, mitä ammattiurheilijoilta
tyypillisesti vaaditaan. Samana vuonna paljastui kohua aiheuttanut skandaali,
johon osallistui Ronaldon lisäksi muutama joukkuekaveri Manchester Unitedista,
kun he harrastivat ryhmäseksiä yhdessä viiden prostituoidun naisen kanssa.

Ronaldo ilmoitti heinäkuussa 2010 tulleensa poikalapsen isäksi. Hän toimii tällä
hetkellä lapsen yksinhuoltajana, eikä äidin henkilöllisyyttä tuoda julkisuuteen.
Ronaldo kertoi antaneensa lapselleen nimeksi Cristiano. Ronaldon kihlattu oli
venäläinen supermalli Irina Shayk vuoteen 2015 asti. He erosivat, kun tuli ilmi
huhuja joiden mukaan Ronaldo olisi pettänyt puolisoaan brasilialaisen Andressa
Urachin kanssa. Ronaldo kuitenkin kiisti kaikki huhut, jotka koskivat hänen
tyttöystävänsä pettämistä. Irina Shayk kertoi suhteen päätyttyä, että hän tunsi
olonsa epävarmaksi ja rumaksi seisoessaan Ronaldon rinnalla. Syksyllä 2016
Ronaldolla oli lyhyt suhde Miss Espanja Desirée Corderon kanssa.

1Muissa kilpailuissa on huomioitu FA Community Shield, FIFA Club World Cup,
Supercopa de España ja UEFA Super Cup.



https://fi.wikipedia.org/wiki/Norsulinnut

Norsulinnut, vanhoilta nimiltään elefanttilinnut, madagaskarinstrutsit tai
jättiläisstrutsit, (Aepyornithidae) on sukupuuttoon kuollut heimo
strutsilintuihin kuuluneita lentokyvyttömiä lintulajeja. Heimoon kuului kaksi
sukua, Aepyornis ja Mullerornis. Ennen katoamistaan 1650-luvulla nämä linnut
asuttivat Madagaskarin saarta.

Malagassin kielellä linnun nimi on Vorompatra, mikä tarkoittaa suolintua. On
esitetty, että rok-linnun legenda olisi syntynyt norsulinnusta.

Norsulinnut olivat maailman suurimpia historiallisena aikana eläneitä lintuja.
Ne saattoivat olla yli kolme metriä korkeita ja painaa yli 450 kilogrammaa.
Norsulintujen luita ja munia on löydetty melko paljon. Muna voi olla
ympärysmitaltaan yli metrin, pituudeltaan yli 30 senttimetriä ja tilavuudeltaan
160 kananmunan, eli noin kahdeksan litran, suuruinen. Suurimmat tunnetut munat
muni isonorsulintu, jonka muna oli noin 34 cm pitkä ja saattoi painaa 12 kg.
Madagaskarin asukkaat käyttivät tyhjiä munia astioina.

Washingtonissa sijaitsevalla National Geographic Societylla on hallussaan
norsulinnun muna, joka löydettiin vuonna 1967. Näyte on ehjä ja sen sisällä on
syntymättömän alkion luuranko. Näytteiden perusteella tiedetään, että
norsulinnut olivat kasvinsyöjiä. Elinympäristönään ne suosivat rantakosteikkoja
ja soistuneita rantametsiä, joissa kasvillisuus oli runsasta silloinkin, kun
saaren itäosia vaivasi kuivuus.

Norsulinnut olivat Madagaskarilla varsin yleisiä vielä sen jälkeen, kun saari
oli asutettu pysyvästi noin 2 000 vuotta sitten. Ne kuitenkin katosivat melko
nopeasti 1650-luvulle tultaessa. Yleisenä mielipiteenä on, että norsulintujen
sukupuutto on ihmisen aiheuttama, mutta vuonna 2000 julkaistu brittitutkimus
antaa toisen näkökulman. Arkeologit Sheffieldin ja Royal Hollowayn yliopistoista
tutkivat ihmisten suhdetta tähän lintuun sen kotisaarella Madagaskarilla.
Tutkimusten tulokset eivät antaneet minkäänlaisia todisteita siitä, että linnut
olisi metsästetty sukupuuttoon. Tutkijat uskovat myös, että linnun surmaaminen
olisi ollut tabu, sillä mitään todisteita ei löytynyt siitä, että norsulintuja
olisi tapettu ravinnoksi. Todennäköisesti sukupuuttoa edisti useiden tekijöiden
yhteisvaikutus. Asutuksen levitessä rannikkoa pitkin linnut menettivät
pesimäpaikkoja, ilmastonmuutos taas aiheutti kosteikkojen vähenemistä. Osassa
subfossiileista nähdään kuitenkin lihanleikkuun jälkiä.

H. G. Wells kirjoitti novellin nimeltään Aepyornisin saari (Aepyornis Island).
Se julkaistiin kirjailijan novellikokoelmassa The Complete Short Stories of H.
G. Wells.

Suvussa Aepyornis on kuvattu viisi eri lajia: A. hildebrandti, A. gracilis, A.
medius, A. maximus ja A. titan, mutta luokittelun oikeellisuudesta ei voida olla
varmoja. Usein kaikkia lajeja kutsutaan vain nimellä A. maximus.



https://fi.wikipedia.org/wiki/Norja

Norjan kuningaskunta (kirjanorjaksi Kongeriket Norge, uusnorjaksi Kongeriket
Noreg) eli Norja on perustuslaillinen monarkia Pohjois-Euroopassa. Maa kuuluu
Pohjoismaihin ja Skandinaviaan. Se on Ruotsin länsi- ja Suomen pohjoisnaapuri,
ja sillä on yhteistä rajaa myös Venäjän kanssa. Pinta-alaltaan varsinainen Norja
(manneralue lähisaarineen) on kolmanneksi suurin Pohjoismaa. Väestöltään Norja
on neljänneksi suurin. Norjalle kuuluu myös Huippuvuoret ja muita merentakaisia
alueita. Vuonot ja vuoret ovat Norjan maiseman keskeisiä elementtejä. Maan
pääkaupunki ja suurin kaupunki on Oslo.

Norjassa on inhimillisen kehityksen indeksin mukaan maailman korkein elintaso.
Maan vaurauden perustana ovat energiavarat: öljy, maakaasu ja vesivoima. Myös
kalastuksessa ja kalankasvatuksessa Norja on maailman johtavia maita. Maassa
puhutaan norjaa, jota kirjoitetaan kahdella eri kirjakielellä (kirjanorja ja
uusnorja), ja kolmea saamelaiskieltä. Norja on menestyvä talviurheilumaa, joka
on järjestänyt kahdet olympialaiset. Norja kuuluu Natoon mutta on jättäytynyt
Euroopan Unionin ulkopuolelle. Se on kuitenkin EFTAn jäsenenä mukana
ETA-alueessa.

Norja rajoittuu lännessä Norjanmereen, etelässä Skagerrakin salmeen ja
pohjoisessa Barentsinmereen. Norjan pääkaupunki on Oslo, ja muita suuria
kaupunkeja ovat Trondheim, Bergen, Stavanger, Kristiansand ja Tromssa.

Norjan pinta-ala on 323 802 neliökilometriä. Maa on suurimmaksi osaksi
vuoristoa. Laajoja tasaisempia alueita on etupäässä vain maan kaakkoisosassa
Oslonvuonon itäpuolella. Pohjoisempana Norjan ja Ruotsin rajalla on Skandien
poimuvuoristo eli Kölivuoret. Norjan korkein vuori on Galdhøpiggen, joka
sijaitsee Jotunheimenin vuoristossa. Se on 2 469 metriä korkea ja samalla
Pohjois-Euroopan korkein vuori.

Norjan rannikko on hyvin mutkitteleva, ja siinä on suuri joukko pitkiä ja
kapeita vuonoja. Rantaviivan pituus vuonot ja saaret mukaan luettuna on 83 000
kilometriä, mistä saarten osuus on noin 58 000 kilometriä. Norjan pisin ja syvin
vuono on Sognevuono. Se on 200 kilometriä pitkä. Norjassa on runsaasti järviä ja
jokia. Suurin järvi on Mjøsa ja suurimmat joet Glomma, Gudbrandsdalslågen eli
Lågen sekä Teno.

Norjalle kuuluvat Huippuvuorten (norj. Svalbard) saariryhmä ja Jan Mayen
Pohjoisella jäämerellä sekä Bouvet’nsaari Etelä-Atlantilla. Lisäksi Norja katsoo
itselleen kuuluviksi Kuningatar Maudin maaksi kutsutun sektorin Etelämantereesta
sekä antarktisen Pietari I:n saaren.

Norjan rannikolla vallitsee lauhkea meri-ilmasto. Atlantilta vyöryvät
keskileveysasteiden liikkuvat matalapaineet tuovat sateita ja kovia tuulia.
Etelässä sademäärät ovat suurempia kuin pohjoisessa. Sisämaan vuoristossa on
arktinen ilmasto, talvella lunta, pakkasta ja kovaa tuulta. Oslon seudulla on
maan ainoa alankoalue, ja siellä on talvisin kylmempää, mutta kesäisin
lämpimämpää ja kuivempaa kuin rannikolla.

Norjan mannerosasta 37 prosenttia on metsän peitossa. Yli puolet tästä, 23
prosenttia maa-alasta, on talousmetsää. Sitä käytetään sahatavaraksi ja sellu-
ja paperiteollisuuden tarpeisiin. Metsän biomassa kasvaa, joten se toimii hiilen
nieluna. Pääasiallinen puulaji on metsäkuusi. Rannikoilla kasvaa hieskoivua,
mutta sinne on istutettu myös kuusta ja sitkankuusta 1950-luvulta asti. Norjan
kansalliskukka on kanerva (Calluna vulgaris).

Norjan uhanalaisten lajien listalla vuodelta 2006 on 31 nisäkästä, 78 lintua, 44
kalaa ja viisi matelijaa ja sammakkoeläintä. Kaikkiaan uhanalaisia lajeja
(kasvit, hyönteiset ja sienet mukaan lukien) on 1 988 lajia. Suurimmassa
vaarassa ovat susi ja naali. Erilaiset luonnonsuojelualueet kattavat lähes 15
prosenttia Manner-Norjasta ja vielä suuremman osan Huippuvuorista.

Norjan asuttaminen alkoi pian jääkauden jälkeen mannerjäätikön vielä sulaessa,
kun saamelaisten esi-isät vaelsivat maan pohjoisosiin noin 11 000 vuotta sitten.
Kun ilmasto lämpeni, Keski-Euroopasta alkoi muuttaa lisää väkeä Keski- ja
Etelä-Norjaan kalastuksen, hylkeenpyynnin ja metsästysmahdollisuuksien
houkuttelemina. Villipeurat seurasivat vetäytyvää jäätikön reunaa, ja niitä
seuraavat metsästäjät olivat ensimmäiset Norjan sisämaahan edenneet ihmiset.
Seuraavina vuosituhansina asutus vakiintui, ja Rooman valtakunnan kanssa käytiin
kauppaa rautaesineistä, kankaista ja keramiikasta. Rautaisten työkalujen avulla
metsiä raivattiin pelloiksi ja rakennettiin entistä suurempia laivoja.
500-luvulle mennessä norjalaiset oppivat itse sulattamaan ja muokkaamaan
suorautaa.

Norjan kuningaskunta alkoi muodostua viikinkiajalla 800–1000-luvuilla. Harald
Kaunotukka kokosi eri alueiden päällikkökunnat yhdeksi valtioksi ja hallitsi
sitä noin 870–930. Hänen jälkeläisensä Pyhä Olavi käännytti maan kristinuskoon
vuosituhannen alussa.

1100- ja 1200-luvuilla kuninkaan valta vahvistui. Valtakeskus siirtyi maan
lounaisosasta Oslonvuonon suunnalle. Oslosta tuli pääkaupunki Haakon V
Maununpojan valtakaudella 1200-luvulla. Se oli silloin muutaman tuhannen
asukkaan pikkukaupunki. Myöhäinen keskiaika oli Norjassa köyhää aikaa. Rutto
surmasi väestöstä puolet tai jopa kaksi kolmannesta. Pohjoismaiden
kuningashuoneiden keskinäisten avioliittojen jälkeen maa päätyi vuonna 1387
unioniin Tanskan kanssa. Norja jäi Tanskan alaisuuteen vielä senkin jälkeen, kun
Kalmarin unioni 1500-luvulla purkautui Ruotsin erotessa siitä.

Suurvallat antoivat Norjan Ruotsille Kielin rauhassa tammikuussa 1814, kun
Tanska oli päätynyt Napoleonin puolelle. Ruotsi puolestaan oli menettänyt Suomen
1809 Haminan rauhassa Venäjälle. Norja julistautui itsenäiseksi Eidsvollin
kansalliskokouksessa 17. toukokuuta 1814, jolloin Norjalle vahvistettiin myös
perustuslaki. Norjan kuninkaaksi valittiin Tanskan kruununprinssi Kristian
Fredrik. Norjan kansallispäivää vietetään edelleen 17. toukokuuta. Lyhyen sodan
jälkeen Ruotsi pakotti Norjan personaaliunioniin ja kuninkaaksi tuli Ruotsin
valitsema Kaarle XIV Juhana. Norjalla oli kuitenkin oma perustuslaki,
parlamentti ja itsenäiset hallinto-, talous- ja oikeusjärjestelmät.

Unioni hajosi 1905. Norja julistautui itsenäiseksi 7. kesäkuuta 1905, ja
Ruotsissa nousseen rauhanliikkeen ansiosta maa pidättäytyi Norjan-vastaisista
toimista ja tunnusti Norjan itsenäiseksi valtioksi 26. lokakuuta samana vuonna.
Norjan hallitus pyysi Tanskan prinssi Carlia kuninkaaksi. Kansanäänestyksen
jälkeen parlamentti hyväksyi hänet kuninkaaksi, ja hän otti nimen Haakon VII ja
jatkoi täten Norjan keskiaikaisten kuninkaiden perinnettä (edellinen
Haakon-niminen kuningas, Haakon VI Maununpoika, eli vuosina 1340–1380).

Toisen maailmansodan puhjetessa Norja julisti olevansa puolueeton valtio.
Natsi-Saksa valloitti Norjan keväällä 1940 (Operaatio Weserübung). Norjan
vastarinta kesti kaksi kuukautta, minkä jälkeen kuningas ja hallitus jatkoivat
toimintaansa pakolaishallituksena Yhdistyneessä kuningaskunnassa. Saksa asetti
miehittämänsä Norjan johtoon Nasjonal Samlingin johtajan, Vidkun Quislingin,
nukkehallituksen sekä Norjaa valvovaksi valtakunnankomissaariksi Saksan
kansallissosialistisen työväenpuolueen Essenin Gauleiterin, Josef Terbovenin.
Saksalaiset jäivät Norjaan Saksan länsiliittoutuneille antautumiseen, 8.
toukokuuta 1945, asti. Pohjois-Norjaan edenneet neuvostojoukot jäivät maahan
Saksan antautumisen jälkeenkin ja poistuivat vasta syyskuun lopussa.

Taloudellisesti Norja alkoi vaurastua merkittävästi 1970-luvulla, kun
Pohjanmereltä alettiin pumpata öljyä. Norja kokosi verrattain nopeasti mittavan
valtionyhtiösektorin valtiontalouden tueksi, ja maan elintaso alkoi nousta.
Vuosien 1974 ja 1979 öljykriisit nostivat öljyn hintaa voimakkaasti ja
mahdollistivat Norjan talouden nousun.

Norja oli YK:n perustajajäsen ja liittyi Natoon 1949. Norjalaiset ovat hylänneet
EY/EU-jäsenyyden kahdesti, vuosina 1972 ja 1994. EU:n vastustus on ollut
suurinta pienillä paikkakunnilla ja maan pohjoisosassa. Erityisesti
maanviljelijät ja kalastajat ovat pelänneet toimeentulonsa puolesta. Öljytulojen
ansiosta Norja on myös kokenut pärjäävänsä paremmin talousliittoutuman
ulkopuolella.

EU:n ulkopuolelle jättäytymisen vastapainona Norja toimii aktiivisesti
kansainvälisillä foorumeilla rauhanneuvottelijana ja YK:n
rauhanturvaamistoiminnassa. Norjan antama kehitysapu suhteessa kansantuloon on
maailman suurinta.

Oslossa ja Utøyan saarella lähellä pääkaupunkia tehtiin heinäkuussa 2011 kaksi
terrori-iskua, joissa kuoli yhteensä 77 ihmistä.

Norja on parlamentaarinen, perustuslaillinen monarkia, jonka muodollinen päämies
on kuningas. Nykyinen kuningas on Harald V. Poliittista valtaa kuninkaalla ei
ole. Ylin valta on parlamentilla eli suurkäräjillä (norjaksi Stortinget), johon
valitaan 169 edustajaa 19 maakunnasta, sekä pääministerin johtamalla
hallituksella. Vuoden 2013 vaalitulos oli konservatiivipuolueelle paras 28
vuoteen. Konservatiivien kannatus oli 26,8 prosenttia, ja puolue sai
suurkäräjille 48 paikkaa. Norjan kaksi porvaripuoluetta (konservatiivit ja
edistyspuolue) muodostivat vähemmistöhallituksen. Se saa tukea liberaaleilta ja
kristilliseltä kansanpuolueelta, jotka eivät halunneet edistyspuolueen kanssa
samaan hallitukseen. Pääministerinä vuodesta 2013 on konservatiivien Erna
Solberg. Edellisen hallituksen muodostanut työväenpuolue jäi oppositioon.

Norja luopui 21.5.2012 valtionkirkosta. Muutosta kannattivat sekä Norjan kirkon
ylin päätäntäelin kirkolliskokous, että parlamentin selvä enemmistö. Vain kolme
kansanedustajaa vastusti muutosta. Perustuslain muutoksen myötä Norjan hallitus
ei enää päätä piispannimityksiä, hallituksessa ei jatkossa ole erityistä
kirkkoministeriä, eikä hallituksen ministereiden enemmistön tarvitse enää kuulua
kirkkoon.

Norjan puolustusvoimat muodostuvat maavoimista (Haeren), Norjan laivastosta,
(Kongelige Norske Sjoeforsvaret, RNoN) ja ilmavoimista (Kongelige Norske
Luftforsvaret, RNoAF) sekä kodinturvajoukoista (Heimevernet, HV). 18-44-vuotiaat
miehet ovat asevelvollisia, varusmiespalvelus kestää periaatteessa 12 kuukautta,
mutta lyhennetään usein kuuteen tai yhdeksään. Norja on kuulunut Natoon vuodesta
1949. Kevääseen 2008 asti se valvoi Naton puolesta Itämeren ilmatilaa F16
hävittäjillään, mutta nykyisin sen aktiivisin panos on 550 sotilaan joukko Naton
Afganistanin operaatiossa.

Norja on jaettu hallinnollisesti 19 lääniin (norjaksi fylke). Numero 13 jäi pois
1972, kun Bergen (13) yhdistettiin Hordalandiin (12).

Huippuvuorilla on erityinen hallinnollinen asema läänijärjestelmän ulkopuolella.
Niiden johdossa on Huippuvuorten kuvernööri.

Norjan nykyinen kunnallishallinnon perusyksikkö on kunta (norj. kommune), joita
on 430. Kuntien oikeudet ja velvoitteet eivät eroa sen mukaan, kuuluuko kuntaan
kaupunki tai kaupunkeja (norj. by) vai ei. Kaikkiaan 96 kuntaa on saanut
kaupunkistatuksen. Kaupungin rajat noudattelevat kunnanrajoja, joten
suurkaupunkiin voi kuulua runsaasti maaseutua, Oslossa on laajoja metsiä ja
puolet Bergenin kaupungista on vuoristoa.

Norjan rahayksikkö on kruunu (NOK, krone), joka jakaantuu sataan äyriin (øre).
Äyri ei ole käteiskäytössä.

Norjan öljyvarat ovat nostaneet sen maailman talouksien huipulle: öljynvienti
toi puolet vientituloista ja lähes 30 prosenttia valtion tuloista. Norja on
maailman kuudenneksi suurin öljynviejä Saudi-Arabian, Venäjän,
Arabiemiirikuntien, Iranin ja Kuwaitin jälkeen. Syksyyn 2010 mennessä Norjan
valtio on säästänyt öljytuloista rahastoon 500 miljardia Yhdysvaltain dollaria
eli yli kolme biljoonaa kruunua. Rahastolla Norja varautuu aikaan, jolloin sillä
ei ole hyvinvointinsa turvana enää öljyä ja kaasua. Rahasto koostuu osake- ja
joukkovelkakirjasijoituksista. Norja on lisäksi Euroopan alueen suurimpia
maakaasun tuottajia, ja se on myös merkittävä alumiinin jalostaja. Noin puolet
teollisuudesta keskittyy Oslon ympärille. Öljyn ja maakaasun lisäksi Norjan
luonnonvaroihin kuuluvat vesivoima, kupari, nikkeli, rautamalmi, sinkki, lyijy,
kala ja puutavara. Merkittävimmät vientituotteet ovat maaöljy, maakaasu, koneet,
metallit, kemikaalit ja kala. Viennin suurimpia kohdemaita vuonna 2010 olivat
Britannia (26,7 prosenttia), Alankomaat (12,1 prosenttia) ja Saksa (11,4
prosenttia).

Etelä-Norjassa harjoitetaan intensiivistä sekataloutta, mutta vain kolme
prosenttia maa-alasta on viljelyksessä. Eniten viljeltyä maata on eteläosassa ja
jokilaaksoissa. Siellä kasvatetaan maito- ja lihakarjaa, viljaa (ohraa, kauraa
ja vehnää), sekä perunoita ja vihanneksia.

Norja kuuluu maailman tärkeimpiin kalastusalueisiin pitkän rantaviivansa ja
matalanmeren alueiden takia. Silli on yleisin ja tärkein saaliskala. Sen
vuosisaalis vaihtelee, ja huonoina sillivuosina avomereltä pyydystetään sen
sijaan mustakitaturskaa. Rannikkovesien tärkeimmät saaliskalat ovat turska,
kolja, seiti ja punasimppu. Kalanviljelyä on harjoitettu 40 vuoden ajan, ja
siinäkin Norja on maailman johtavia maita. Lohi ja kirjolohi ovat tärkeimmät
viljellyt lajit. Turskanviljely on alkanut 2000-luvulla.

Norjassa melkein kaikki sähkö tuotetaan vesivoimalla, ja vesivoimalaitoksia on
rakennettu paljon vuorille. Siksi Norja on monessa suhteessa päässyt lähemmäs
kestävää kehitystä.

Norjassa on 98 lentopaikkaa, mutta vain yhdellä on yli kolmen kilometrin
kiitotie. Rautatietä on 4 169 kilometriä. Satamakaupungit ovat Bergen,
Haugesund, Måløy, Mongstad, Narvik ja Stura.

Julkinen liikenne on tehokasta, junien, bussien ja lauttojen aikataulut on usein
suunniteltu sujuvia vaihtoja varten. Junalla pääsee pohjoisessa Bodøhön asti,
Ruotsin kautta myös Narvikiin. Bergenin ja Kirkkoniemen väliä kulkee rannikon
yhteysalus Hurtigruten.

Norjan yleisen tieverkon pituus on noin 91 600 kilometriä. Osa yleisistäkin
teistä suljetaan talvisajaksi, jos ne eivät ole osa keskeisintä tieverkkoa ja
talvihoito tulisi erittäin kalliiksi. Tällaiset tiet kulkevat yleensä
vuoristoalueilla. Olosuhteiden pakosta tiet voidaan sulkea myös tilapäisesti,
yleensä yöajaksi. Huonon ajosään vallitessa on käytössä myös kolonna-ajo:
tieosuudella sallitaan vain tienpitäjän avustamien autoletkojen kulku. Letkan
keulassa ja perässä ajaa yleensä aura-auto. Osa teistä on maksullisia –
tiemaksuja kerätään noin 50 asemalla. Saaristoon ja vuonojen ylitykseen
käytetään monin paikoin autolauttoja.

Päätiestöllä on noin 950 tunnelia. Näistä kolme on pituudeltaan yli 10
kilometriä. Vuonna 2000 valmistunut Lærdalin tunneli (24,5 kilometriä, E16) on
maailman pisin maantietunneli. Osa tunneleista kulkee meren alla. Eiksundin
alittava tunneli (7,8 km, 653) on maailman syvimmällä käyvä maantietunneli. Sen
alin kohta sijaitsee 287 metriä meren pinnan alapuolella.

Elokuussa 2013 Norjassa oli noin 5,2 miljoonaa asukasta. Vuonna 2012 asukkaista
90,1 prosenttia oli norjalaisia. Muita eurooppalaisia oli 3,6 prosenttia ja
muita kuin eurooppalaisia vain kaksi prosenttia.

Vuoden 2012 alussa maassa oli noin 655 000 maahanmuuttajaa. Suurin osa
maahanmuuttajista on tullut Puolasta, Ruotsista, Saksasta ja Irakista. 33
prosenttia maahanmuuttajista on saanut Norjan kansalaisuuden.

Norjan kielestä käytetään kahta kirjoitusmuotoa: bokmålia ja nynorskia. Vuonna
1996 julkaistussa kyselytutkimuksessa 7,5 prosenttia sanoi käyttävänsä nynorskia
pääasiallisena kielenään yksityiselämässään, ja näiden lisäksi 5 prosenttia
käytti vaihtelevasti nynorskia ja bokmålia. Kielen käyttö on vahvasti
aluesidonnaista: vuonna 1991 peruskoululaisista oli nynorskinkielisiä Sognin ja
Fjordanen läänissä 96 prosenttia, Telemarkissa 20 prosenttia mutta Hedmarkissa
vain 0,2 prosenttia.

Saami on virallinen kieli Kautokeinon, Kaarasjoen, Kaavuonon, Lavangenin,
Uuniemen, Porsangin, Tenon, Tysfjordin ja Snåsan kunnissa. Norjassa puhutaan
kolmea saamenkieltä: pohjoissaamea, eteläsaamea ja luulajansaamea. Kveeni ja
kaksi eri romanikieltä mainitaan Norjan kielipolitiikan määrittelyssä
suojeltavina ja elvytettävinä kielinä.

Vuonna 2015 väestöstä 72,9 prosenttia kuului evankelis-luterilaiseen Norjan
kirkkoon. Muiden kristillisten uskontokuntien edustajia on neljä prosenttia,
muslimeja 1,8 prosenttia ja muita 8 prosenttia. Maan juutalaiseen vähemmistöön
kuuluu noin 2 000 henkilöä. Vain 20 prosenttia pitää Jumalaa tärkeässä asemassa
elämässään, mikä on Euroopan alimpia lukuja. Vuoden 2010
Eurobarometer-kyselytutkimuksessa 22 prosenttia norjalaisista ilmoitti uskovansa
Jumalaan, 44 prosenttia uskoi johonkin korkeampaan voimaan ja 29 prosenttia
ilmoitti ettei usko kumpaakaan edellisistä.

Oppivelvollisuus kestää Norjassa kymmenen vuotta. Maan väestörakenteen takia
40 prosenttia kouluista on niin pieniä, että niissä on yhdysluokkia. Kuntien
velvollisuus on tarjota iltapäivähoitoa neljän alimman luokan oppilaille.
16–19-vuotiailla on oikeus opiskelupaikkaan ammatillisessa tai yliopistoon
valmentavassa oppilaitoksessa.

Korkeakoulutuksesta vastaavat maan kahdeksan yliopistoa ja yhdeksän
korkeakoulua, 20 valtiollista ammattikorkeakoulua, kaksi taideakatemiaa ja 16
yksityistä ammattikorkeakouluihin rinnastettavaa oppilaitosta.

Norjalaisten kansallisia symboleja ovat lippu, maisema, kansallispuvut ja
kansallispäivä. Monilla yksityisillä ihmisillä on oman alueensa kansallispuku ja
Norjan lippu. Kansallispäivän tapahtumissa heilutetaan pienoislippuja ja
koristellaan paikkoja sinisin, punaisin ja valkoisin viirein. Maisemasta
nauttiminen korostuu mökeillä ja ulkoiluharrastuksissa kuten hiihdossa ja
patikoinnissa.

Omaleimaisin norjalainen ruokalaji on ruskea meesjuusto, josta vedetään ohuita
viipaleita juustohöylällä leivän päälle. Aamiainen on tukeva, lounas kevyt, ja
päivällisellä syödään yleensä perunaa ja lihaa tai kalaa.

Musiikissa Norjan suuri nimi on Edvard Grieg. Kuvataiteessa tunnetuimpia hahmoja
ovat symbolisti Edvard Munch ja kuvanveistäjä Gustav Vigeland.

Unescon Maailmanperintöluettelossa on Norjasta seitsemän kohdetta. Länsi-Norjan
vuonot Geirangerfjord ja Nærøyfjord ovat listalla luonnonarvojen takia, muut
ovat kulttuurikohteita: Altan kalliopiirrokset ajalta 4200–500 eaa., Bergenin
Bryggen eli 1400-luvun rahtisatama puisine makasiineineen, 1600-luvulla
perustettu kaivoskaupunki Røros, Struven ketju (osa kansainvälistä kohdetta),
Urnesin puukirkko 1200-luvun alusta ja Vegan saaristo, kulttuurimaisema
napapiirillä, jossa haahkanuntuvat ovat olleet merkittävä elinkeino.

Varhaisin norjalainen kirjallisuus oli riimukirjoitusta, jonka varhaisimmat
löydöt on ajoitettu 300–400-luvuille. Keskiajalla Norjassa kukoisti
viikinkikulttuuri, joka on tunnettu runsaasta muinaisnorjan kielellä
kirjoitetusta kirjallisuudesta. Norjassa ja Islannissa puhuttiin tuolloin
käytännössä samaa kieltä ja ihmisten ja ajatusten liikkuvuus maiden välillä oli
suurta, joten keskiajan Norjan ja Islannin kirjallisuutta on vaikea erottaa
toisistaan. Vaikka saagat on suurimmaksi osaksi kirjoitettu Islannissa, ne
todennäköisesti perustuvat suurelta osin suulliseen perinteeseen, joka on
lähtöisin Norjasta.

1350-luvulla muinaisnorjankielinen kirjallisuus, ja sen myötä Norjan ja Islannin
yhteiskulttuuri, tuhoutuivat mustan surman myötä, kun luku- ja
kirjoitustaitoiset kuolivat. Samoihin aikoihin Norja päätyi Tanskan vallan alle,
eikä maalla käytännössä ollut omaa kirjallista kulttuuria ennen 1500-luvun
uskonpuhdistusta ja humanismia. 1600-luvulla barokin ajan tärkeimpiä
kirjailijoita Norjassa olivat maan ensimmäinen ammattikirjailija Dorothe
Engelbrektsdatter sekä leppoisan huumorin sävyttämästä uskonnollisesta ja
maantieteellisestä runoudesta tunnettu Petter Dass.

1700-luvulla valistuksen ajan merkittävimmäksi norjalaiskirjailijaksi katsotaan
usein Bergenissä syntynyt näytelmäkirjailija Ludvig Holberg, joka tosin asui
suurimman osan elämästään Kööpenhaminassa ja kirjoitti teoksensa tanskaksi ja
latinaksi. Holbergin tunnetuimpia näytelmiä ovat komediat Jeppe paa Bierget ja
Erasmus Montanus.

1800-luvun alun kirjallisuutta vallitsi kansallisromantiikka, ja muun muassa
norjalaista kansanrunoutta ja kansantarinoita kerättiin maaseudulta ja
julkaistiin kokoelmina. Romantiikan ajan runoutta leimasi sittemmin
kansallisrunoilijaksi kohotetun, kansallismielisen Henrik Wergelandin ja
kosmopoliitti Johan Sebastian Welhavenin kaksinkamppailu. Romantiikan ja
realismin väliin sijoittuvaa Camilla Collettin Amtmandens Døttreä on kutsuttu
Norjan ensimmäiseksi nykyaikaiseksi romaaniksi, ja se on myös ensimmäinen
naisten yhteiskunnalliseen asemaan huomiota kiinnittävä teos.

1800-luvun loppupuolen draamaa hallitsee Norjan kansainvälisesti tunnetuin
kirjailija Henrik Ibsen. Kotimaassaan merkittävän aseman sai myös Nobel-palkittu
Bjørnstjerne Bjørnson, joka tosin on merkittävämpi yhteiskunnallisena
vaikuttajana kuin kirjallisilta ansioiltaan. Vuosisadan lopussa Amalie Skram oli
norjalaisen naturalismin merkittävin nimi. 1890-luvulla Nälkä-romaanillaan
maailmanmaineeseen nousi sittemmin Nobel-palkittu Knut Hamsun, joka on
kansainvälisesti merkittävimpiä modernistisen kirjallisuuden uranuurtajia.

1900-luvun merkittävimpiä nimiä ovat Sigurd Hoel, Nordal Grieg, Tarjei Vesaas,
Nobel-palkittu Sigrid Undset ja sotienjälkeisen ajan Jens Bjørneboe, Bjorg Vik
ja Kjartan Flagstad.

Norja on talviurheilumaa. Hiihto ja luistelu eri muodoissaan ovat suosittuja
harrastuksia talviaikaan, ja erityisesti hiihto on osa maan identiteettiä. Norja
jopa tunnetaan modernin hiihdon synnyinmaana. Köyhä maanviljelijä Sondre Norheim
kehitti 1800-luvulla niin sanotun telemark-suksen, jonka avulla hän pystyi
hyppimään ja kääntymään ilman suksen irtoamista. Ensimmäiset hiihtokilpailut
järjestettiin Norjassa jo 1866, ja Holmenkollenin hiihtofestivaalit on
järjestetty yhtäjaksoisesti jo vuodesta 1892.

Norja on osallistunut olympialaisiin vuodesta 1900. Se on talviolympiahistorian
menestynein maa, ja talvikisat on järjestetty maassa kahdesti, 1952 Oslossa ja
1994 Lillehammerissa. Hiihtäjä Bjørn Dæhlie on historian menestynein urheilija
talviolympialaisissa. Hän on saanut kahdeksan kulta- ja neljä hopeamitalia.
Muita menestyneitä talviurheilijoita ovat muun muassa kolme olympiakultaa
supersuurpujottelussa voittanut Kjetil André Aamodt, kolme olympiakultaa
voittanut taitoluistelija Sonja Henie ja kolme kultaa Lillehammerin kotikisoissa
voittanut pikaluistelija Johann Olav Koss. Norjan menestyneimmät mäkihyppääjät
ovat Birger Ruud, Espen Bredesen ja Lars Bystøl. Ampumahiihtäjä Ole Einar
Bjørndalen on voittanut 13 olympiamitalia. Pohjoismainen yhdistetty myös kuuluu
menestyslajeihin ja Norja onkin siinä menestynein maa.

Talvilajien lisäksi yleisurheilu ja jalkapallo ovat myös suosittuja.
Yleisurheilun Euroopan-mestaruuskilpailut järjestettiin Oslossa vuonna 1946.
Norjan jalkapallomaajoukkue voitti pronssia kesäolympialaisissa 1936. Se on
pelannut MM-kilpailuissa kolme kertaa, parhaana saavutuksenaan toiselle
kierrokselle pääsy vuonna 1998. Parhaimmillaan Norja on ollut FIFA-rankingissa
maailmanlistan toisena. Tunnetuimpia jalkapalloilijoita ovat Ole Gunnar
Solskjær, Tore André Flo ja John Carew. Naisten jalkapallomaajoukkue on
menestynyt miehiä paremmin, ja se voitti maailmanmestaruuden 1995 ja
olympiakultaa 2000.

Yleisurheilijoista esimerkiksi keihäänheittäjät Andreas Thorkildsen ja Trine
Solberg-Hattestad, kävelijä Kjersti Tysse-Plätzer ja 800 metrin juoksija Vebjørn
Rodal sekä maratoonari Grete Waitz ovat menestyneet arvokisoissa. Ralliautoilija
Petter Solberg voitti rallin maailmanmestaruuden 2003 ja kymmeniä osakilpailuja
sen jälkeen.



https://fi.wikipedia.org/wiki/Antti_Tuisku

Antti Tapani Tuisku (s. 27. helmikuuta 1984 Rovaniemi) on suomalainen
pop-laulaja. Hän tuli tunnetuksi Idols-televisio-ohjelman ensimmäisenä kautena
vuonna 2003 sijoittuen kolmanneksi. Antti Tuiskun ensimmäinen albumi Ensimmäinen
julkaistiin vuonna 2004, ja se myi lopulta tuplaplatinaa. Tämän jälkeen hän on
julkaissut yhdeksän albumia, joista jokainen on myynyt vähintään kultaa ja yhden
kokoelmalevyn. Tuiskun albumeita on myyty yhteensä yli 300 000 kappaletta.

Vuonna 2016 Antti Tuisku voitti Emma-gaalassa vuoden 2015 miessolisti-palkinnon.
Tuiskun albumi En kommentoi palkittiin vuoden albumina ja vuoden popalbumina.
Hän oli ehdokkaana myös vuoden 2017 Emma-gaalassa, ja voitti Vuoden Live
palkinnon.

Tuisku osallistui vuonna 2003 Turun Idols-koelauluihin, pääsi jatkoon ja sai
kolmannessa semifinaalissa 70 prosentin äänienemmistön, jonka turvin hän pääsi
finaaleihin. Hän eteni kilpailussa toiseksi viimeiseen finaaliin asti, jossa
sijoittui kolmanneksi Hanna Pakarisen ja Jani Wickholmin jälkeen. Tuisku solmi
levytyssopimuksen levy-yhtiö BMG:n kanssa. Tuisku julkaisi keväällä 2004
esikoislevynsä Ensimmäinen, josta ilmestyi myöhemmin myös Deluxe-versio. Levy
myi platinaa. Albumin ensimmäisenä singlenä julkaistiin kappale ”En halua
tietää”, joka nostatti pienen kohun, sillä sen katsottiin plagioivan Justin
Timberlaken ”Cry Me a River” -hittiä. En halua tietää oli Suomen virallisella
singlelistalla yhdeksän viikkoa, joista kaksi ensimmäistä kärkipaikalla.

Keväällä 2005 Tuisku julkaisi uuden singlen ”Tyhjä huone” toiselta albumiltaan,
joka sai nimekseen Antti Tuisku. Albumi myi päivässä kultaa ja lopulta platinaa.
Samana vuonna ilmestynyt joulualbumi Minun jouluni ylitti myös kultalevyrajan.

Kesäkuussa 2006 julkaistiin ”Sekaisin”-single. Se pysyi Suomen virallisella
singlelistalla neljätoista viikkoa ja nousi parhaimmillaan kakkossijalle. Vuonna
2007 Tuiskulle myönnettiin WWF:n tunnustuspalkinto. Palkintoperusteluissa
korostettiin, että Tuiskun avulla WWF tavoittaa ympäristöviestillään nuoria ja
nuoria aikuisia. Tuisku julkaisi lokakuussa 2006 kaksi uutta levyä, joista New
York sisälsi tanssimusiikkia ja Rovaniemi pääasiassa balladeja. Tuisku oli
ensimmäinen suomalainen artisti, jolta ilmestyi kaksi erillistä levyä samana
päivänä.lähde? Albumikaksikko teki listahistoriaa, kun New York nousi virallisen
albumilistan ensimmäiselle ja Rovaniemi toiselle sijalle. Helsingin Sanomien
Nyt-liitteen kriitikolta albumit saivat kehnon vastaanoton. Tuiskun ensimmäinen
kokoelma-albumi Aikaa (Greatest Hits vol. 1) julkaistiin 7. marraskuuta 2007.
Vuosia myöhemmin Tuisku myönsi kokoelmalevyn olleen vain tekohengitystä
hiipuvalle suosiolleen.

Suomalaiset euroviisufanit valitsivat heinäkuussa 2009 Antti Tuiskun
Juuret-kappaleen edustamaan Suomea kansainvälisen Euroviisuklubin järjestämään
Ogae Song Contest 2009 -laulukilpailuun, joka pidettiin 8. joulukuuta 2009.
Hänen sijoituksensa kilpailussa oli 12., keräten yhteensä 52 pistettä.
Kilpailuun osallistui yhteensä 30 maata.

Tuisku julkaisi 23. syyskuuta 2009 uuden albumin Hengitän. Albumi nousi
ilmestyttyään Suomen virallisen albumilistan kolmanneksi. Albumista julkaistiin
2. joulukuuta 2009 uusi versio, joka sisälsi Hengitän-albumin lisäksi yhden
uuden kappaleen sekä DVD:n, jolla on mukana Tuiskun konsertti ja dokumentti
Juuret-musiikkivideon teosta.

Syksyllä 2010 ilmestyi Juhana Salakarin kirjoittama kirja Hengitän – Äänessä
Antti Tuisku.

Vuonna 2010 Antti Tuisku julkaisi Atlantti-singlen, joka sai ensiesityksensä
MTV3:n Pitkä kuuma kesä -ohjelmassa. Singleä seurasi albumi Kaunis kaaos, joka
julkaistiin 27. lokakuuta 2010. Albumin tuottivat Antti Riihimäki, Samuli Sirviö
ja Kalle Lindroth. Albumi myi vuonna 2011 platinaa.

Jouluksi 2011 Tuisku julkaisi jatko-osan vuonna 2005 julkaistulle Minun jouluni
-albumille. Minun jouluni 2 myi samana vuonna kultaa. Joulukuussa 2011 Tuisku
jäi keikka- ja levytystauolle.

Antti Tuisku julkaisi 18. helmikuuta 2013 uuden singlen Rakkaus on 10.
toukokuuta julkaistulta albumilta Toisenlainen tie. Singlen kanssa julkaistiin
kappaleen musiikkivideo, joka on kuvattu Egyptissä Mikko Harman ohjaamana.

Tuisku juhli siihen astista uraansa Toisenlainen tie – 10-vuotisjuhlakiertueella
syksyllä 2013.

Helmikuussa 2015 Tuisku julkaisi uuden Peto on irti -singlen. Hän esitti sen
ensimmäistä kertaa Uuden Musiikin Kilpailussa 21.2.2015. Kyseisen esityksen
myötä hänestä tuli Twitterissä maailman kuudenneksi trendaavin artisti sinä
päivänä.

Tuisku julkaisi kymmenennen albuminsa En kommentoi toukokuussa 2015. Albumin on
tuottanut Jurek. Albumi myi platinaa eli yli 20 000 kappaletta vuoden loppuun
mennessä. Toukokuuhun 2016 mennessä se oli myynyt tuplaplatinaa. Helsingin
Sanomat piti sitä yhtenä vuoden parhaimmista levyistä. Albumi on ollut Suomen
virallisella listalla yhtäjaksoisesti 64 viikkoa, ollen 64. listaviikollaan
sijalla 3.

Tuisku julkaisi ”Party (papiidipaadi)” -nimisen singlensä 15. joulukuuta 2015.
Singlellä esiintyy myös Nikke Ankara. Kappale nousi Suomen virallisen
singlelistan ykköseksi.

Huhtikuussa 2016 En kommentoi -albumista julkaistiin Deluxe-versio, jossa on
kolme uutta kappaletta: Party (papiidipaadi), Pyydä multa anteeks kunnolla ja
Suurin fani. Pyydä multa anteeks kunnolla -kappaleesta julkaistiin
musiikkivideo, jossa Tuisku ja tanssija Haza Hajipoori esiintyvät Antti Tuisku
by Seppälä -malliston vaatteissa.

Tuisku konsertoi Hartwall Arenalla 23. ja 24. huhtikuuta 2016 Peto Show
-nimisessä konsertissa.

Tuiskun Peto on irti -kiertue käynnistyi loppuunmyydyltä Tavastia-klubilta
kesäkuussa 2015 ja päättyi Rovaniemen Lappi-areenalle 16.12.2016.

WSOY julkaisi lokakuussa 2016 kesän 2016 kiertueesta Antti Tuiskun ja
valokuvaaja Otto Virtasen kirjan Petokesä.

Tuisku julkaisi 4. tammikuuta 2017 uuden singlen Mä hiihdän ja 27. helmikuuta
uuden singlen Rahan takii.

Antti Tuisku on esiintynyt äänellään Artiena Shrek kolmas -animaatioelokuvassa
sekä EB:nä elokuvassa Hop. Elokuvassa Joulutarina Tuisku näytteli Mikkoa. Vuonna
2008 hän esiintyi pääosassa Altar Boyz -musikaalissa, jota esitettiin Helsingin
Aleksanterin teatterissa.

Tuisku voitti MTV3:n Tanssii tähtien kanssa -ohjelman tanssija Anna-Liisa
”Ansku” Bergströmin kanssa 28. marraskuuta 2010. Pari sai 78 % finaalissa
annetuista äänistä.

Keväällä 2013 Antti Tuisku oli päätuomarina MTV3-kanavalla nähtävässä
KIDSing-laulukilpailussa.

Tuisku oli mukana Vain elämää -sarjan neljännellä tuotantokaudella syksyllä
2015.

Tuisku julkaisi suunnittelemansa vaatemerkin Antti Tuisku by Seppälä huhtikuussa
2016. Tuisku suunnitteli malliston yhdessä stylisti Vesa Silverin ja Seppälän
suunnittelija Petri Pelkosen kanssa.



https://fi.wikipedia.org/wiki/Sommen_taistelu

Sommen taistelu käytiin ensimmäisessä maailmansodassa länsirintamalla
Ison-Britannian ja Saksan välillä. Taistelu alkoi 1. heinäkuuta 1916 ja kesti
noin viisi kuukautta. Brittien ja ranskalaisten hyökkäys Saksan asemiin ei
johtanut brittien haluamaan läpimurtoon. Tappiot olivat länsirintaman suurimmat
koko sodan ajalta. Sommen taistelu aiheutti suuren osan länsirintaman tappioista
heinä-lokakuussa 1916. Ympärysvallat etenivät Sommella noin 10 km, mutta
menettivät kaatuneina ja haavoittuneina noin 620 000 miestä. Kuolleita ja
kadonneita näistä oli noin 147 000. Saksan tappiot olivat suunnilleen
samansuuruiset. Sommen taistelusta tuli suurin brittien koskaan käymä taistelu.
Sommen taistelu oli ensimmäinen taistelu, jossa panssarivaunuja käytettiin niin,
että sillä oli taktista merkitystä.

Sommen taistelu oli ensimmäisiä suuria offensiiveja. Se käytiin uusilla aseilla
ja vanhoilla taktiikoilla. Niinpä vähäinenkin eteneminen Sommella lunastettiin
valtavilla tappioilla. Yksi kilometri etenemistä vastasi 40 000 miestä
kaatuneina, haavoittuneina ja kadonneina. Brittikenraali Douglas Haigin
tarkoitus oli saada saksalaisten joukot tuhotuksi. Mutta tämä johti myös omien
joukkojen tuhoumiseen. Tiedustelu ja viestintä eivät brittien puolella Sommella
toimineet.

Hyökkäyksen tarkoitus oli saada aikaan läpimurto länsirintamalla ja kukistaa
Saksa. Operaatio pyrki myös tuhoamaan Saksan armeijaa. Joidenkin mielestä britit
päättivät hyökätä Sommessa helpottaakseen painetta, jonka saksalaisten hyökkäys
Verdunissa ranskalaisten asemiin aiheutti.

Useimmat brittien ja ranskalaisten komentajat epäilivät johtaisiko hyökkäys
läpimurtoon. Mutta ylin johto, lähinnä kenraali Haig, uskoi hyökkäykseen, ja
niinpä Haigia alemmat johtoupseerit eivät uskaltaneet asettua häntä vastaan.

Sommen rintamanosa oli ollut melko rauhallinen siitä lähtien, kun asemasotavaihe
oli alkanut. Muun muassa ilmatiedustelulla oli otettu selville saksalaisten
asemat, joita voitaisiin tykistöllä pommittaa.

Mutta koska hyökkäys vaati valtavia joukkojen keskityksiä pitkän aikaa
etukäteen, saksalaiset saivat vihiä hyökkäyksestä kauan ennen sen alkua.
Saksalaisten lentäjät näkivät ilmasta käsin vilkastuvan toiminnan linjojen
tuolla puolen. Pitkään jatkunut tykistön tulivalmistelu ja sotavangiksi saadut
tai loikanneet liittoutuneiden sotilaat varoittivat saksalaisia tulevasta
hyökkäyksestä. Saksalaisilla oli alivoimaiset 12 divisioonan joukot
ympärysvaltojen 52 divisioonaa vastassa. Ympärysvalloilla oli Sommessa
kuusinkertainen määrä tykistöä ja muutakin materiaalia enemmän kuin
saksalaisilla. Liittoutuneilla oli myös ilmaherruus taistelun alussa. Tämän
rintamanosan saksalainen johtaja Below pyysi lisää materiaalia, kenraali
Falkenhayn ei suostunut, koska uskoi englantilaisten hyökkäävän pohjoisemman 6.
armeijan kimppuun ja taistelun alussa piti Sommen hyökkäystä vain harhautuksena.

Saksalaisia auttoi se, että he olivat linnoittautuneet bunkkereihin ja syviin
juoksuhautoihin hyvin. Kun hyökkäystä valmisteltiin, yli puoli miljoonaa
ilmoittautui vapaaehtoiseksi. Vapaaehtoisista valittiin 13 divisioonaa. Lopuissa
divisioonissa oli vain ammattisotilaita. Ensimmäisen hyökkäyspäivän tavoite oli
vallata 1. tai jopa 2. saksalaisten puolustuslinja.

Brittien Sommella käyttämä taktiikka oli erittäin yksinkertainen. Ensin
tykistökekiys, jonka jälkeen jalkaväen oli määrä vallata tykistön
taistelukyvyttömiksi tekemät asemat. Jalkaväen hyökkäystä valmisteltiin
ampumalla viikon ajan lähes tauotta tykistökeskityksiä pitkin 29 kilometrin
pituista rintamaa. Tulitus alkoi 24, kesäkuuta. Kaikkiaan käytettiin 1,5
miljoonaa kranaattia. Kohdealueen osia muuttui jatkuvassa kranaattitulessa kuun
maisemaa muistuttavaksi. Hyökkääjät harhauttivat saksalaisia lakkaamalla
pommittamasta puolustuslinjoja, ja siirtämällä tulen painopisteen linjojen
taakse, niin kuin jalkaväkihyökkäyksessä ja tulittamalla uudestaan
puolustuslinjoja.

Valtava tykistökeskitys tuhosikin paljon elävää voimaa ja aseistusta
saksalaisten puolella ja demoralisoi saksalaisia. Etulinjan puolustuskyky hävisi
suurelta osin. Saksalaisten puolelta tullut tykkituli hävisi lähes kokonaan.
Mutta silti osa saksalaisten puolustuslaitteista ja tykistöä jäi ehjiksi. Myös
maanalaiset bunkkerit kestivät tykkitulen. Kylien ja talojen raunioissa jäi
henkiin enemmän puolustajia kuin muualla. Lentokoneet pommittivat saksalaisten
asemia ja rintaman takana olevia huoltovarikoita, siltoja, rautateitä ja
esikuntia.

1. heinäkuuta kello 7.30 tykistö suoritti rajun tulivalmistelun. Britit olivat
kaivaneet saksalaisten juoksuhautojen alle tunneleita, jotka oli täytetty
räjähteillä ja jotka sitten laukaistiin. Maanalaiset pommit tuhosivat
saksalaisten asemia, silpoivat kohdallaan olevia sotilaita, ja niiden
nostattamat maamassat hautasivat puolustajia alleen.

Ympärysvaltojen tykistövalmistelutauko kesti muutaman minuutin ennen kuin
hyökkäys lähti kunnolla käyntiin. Sinä aikana saksalaiset ehtivät jo
valmistautua hyökkäykseen. Kun sitten hyökkäys alkoi, brittien lähinnä
ylivoimaan perustuva taktiikka osoittautui tehottomaksi. Hyökkäys epäonnistui
lähes täysin painopistealueellaan la Boisellen lähellä ja pohjoisella
rintamanosalla. Jotkut joukko-osastot pysähtyivät ei-kenenkään maalle, toiset
pääsivät saksalaisten juoksuhautoihin melko pieninä ryhminä. Nämä saksalaiset
ajoivat pois päivän kuluessa. Brittien rintaman eteläosassa ja ranskalaisten
alueella saavutettiin 1. päivän tavoitteet edetä 1-2. puolustuslinjoille.

Tulivalmistelulla oli tarkoitus tuhota piikkilankaesteet. Kauhukseen ensimmäinen
hyökkäysaalto huomasi, että piikkilanka oli monesta paikasta ehjä. Niin
jalkaväki ei voinut edetä. Seuraava hyökkäysaalto työnsi etujoukkoa
piikkilankoihin. Sitten saksalaiset aloittivat tappavan konekivääritulen monilla
konekivääreillä. Neljä ensimmäistä hyökkäysaaltoa joutui konekivääritulen
kohteeksi. Tuhannet sotilaat kuolivat ja haavoittuivat. Kynnelle kykenevät
pakenivat takaisin, eikä uutta hyökkäystä saksalaisia vastaan aloitettu
aamupäivällä.

Ensimmäisenä päivänä saatiin vallattua joitakin alueita. Aluevaltaukset olivat
erittäin pieniä verrattuna menetettyihin 57 470 sotilaaseen, joista kuolleita
oli 19 240. Sommen taistelun 1. päivänä britit kärsivät suurimmat tappiot, mitä
mikään armeija on omaan aikaamme mennessä yhden päivän aikana kärsinyt;
tappioluvut vaihtelevat lähteestä riippuen, mutta yleensä tappioiksi mainitaan
noin 60 000 miestä kuolleina ja haavoittuneina. Esimerkiksi newfoundlandilaiset
menettivät yli 90 prosenttia joukoistaan. 80 000 sotilasta joutui saksalaisten
sotavangeiksi. Saksalaiset tappioiden on arveltu olleen noin 8 000 miestä.

Englantilaiset uusivat seuraavina päivinä hyökkäyksensä pienemmissä mitoissa,
mutta vain pienin aluevoitoin. Englantilaisten ja ranskalaisten hyökkäys
pysähtyi 5. heinäkuuta 1916.

Vain 3 000 miehen eteläafrikkalainen prikaati valtasi suurimman osan Delvillen
metsästä. Prikaati jäi saarroksiin, mutta se onnistui pitämään pintansa. 20.
heinäkuuta prikaati jätti metsän, mutta se vallattiin pian uudestaan.

Britit yrittivät 23. heinäkuuta aloittaa offensiivinsa uudelleen hyökkäyksellä,
jota myöhemmin kutsutaan Pozièresin kukkulan taisteluksi. Varsinkin
australialaiset ja uusiseelantilaiset joukot hyökkäsivät kohti Pozièresin kylää.
25. heinäkuuta kylä oli vallattu, mutta sitten rintamalinja juuttui paikoilleen.
1. elokuuta taistelut laantuivat lopullisesti. Sommella oli menetetty 158 000
miestä ja muualla länsirintamalla 40 000 miestä.

Taistelut Verdunissa liittyivät suurelta osin Sommen offensiiviin, koska
hyökkäyksen jatkuessa kuukausia Saksan esikuntapäällikkö kenraali Erich von
Falkenhayn havaitsi, että taistelu voidaan muuttaa Saksan hyökkäykseksi. Von
Falkenhayn uskoi, että jos Ranskan armeija murtuisi, se käynnistäisi
dominoefektin, joka ratkaisisi Saksan ja Itävalta-Unkarin sodan Ison-Britannian,
Italian ja Venäjän kanssa keskusvaltojen hyväksi.

15. syyskuuta brittien joukot käyttivät ensimmäisen kerran Mark I
-panssarivaunua.

Ensi kertaa panssarivaunuja käytettiin Sommen Flers–Courceletteen taistelussa,
joka alkoi 15. syyskuuta 1916. Briteillä oli 40 Mark I-panssaria, jotka olivat
nykyajan mittojen mukaan alkeellisia. Britit pyrkivät niiden avulla murtamaan
juoksuhautojen puolustuksen, joka pohjautui niihin sijoitettuihin
konekivääreihin. Nämä käytännössä estivät jalkaväen ja ratsuväen rynnäköt.
Niinpä uutuusasetta päätettiin käyttää. Ennen hyökkäystä britit tulittivat
panssareiden toiminta-aluetta niin, että niille jäisi kulkukelpoisia käytäviä.
Panssareissa oli paljon vikoja eivätkä kaikki päässeet taisteluun.

15 panssaria ylitti 15. syyskuuta 1915 lähtölinjan liikkuen hitaasti ja
kömpelösti. Ne säikäyttivät saksalaiset, koska keveiden aseiden tuli ei
näyttänyt tehoavan niihin. kauhistuneet saksalaiset pakenivat brittipanssarien
takia etulinjasta. Muutaman panssarit jäivät jumiin kaivantoihin. Yhden
saksalaiset tuhosivat tykillä. Yhdeksän panssaria eteni vihollisen asemiin asti.
Myöhemmin niiden avuksi tuli yhdeksän muuta. Vaikka ei ulkoa näkynyt, varsinkin
konekiväärein varustettuja "naaraspuolisia" vaunuja vahingoitti pelkkä
konekiväärituli. Kolmessa päivässä brittien hyökkäys eteni kaksi kilometriä.
Panssarit toimivat joko yksittäin tai pieninä ryhminä tukien jalkaväen
hyökkäystä. Panssarit sekä torjuivat vastahyökkäyksiä että hyökkäsivät itse.
Näin britit saivat panssarien avulla merkittävän taktisen menestyksen. Mutta
laajempaa läpimurtoa ei kyetty panssareita hyväksi käyttäen tekemään.Silti
kenraali Haig tilasi tuhat tankkia lisää.

Brittiarmeijan kärsimät suuret tappiotkin olisi voitu välttää. Siinä missä
brittien taktiikka oli vain juosta omasta asemasta saksalaisten juoksuhautoihin,
ranskalaiset etenivät pieninä ryhminä, jotka antoivat tulitukea toisilleen.
Niinpä ranskalaisten tappiot olivatkin paljon pienemmät. Brittien käyttämä
taktiikka muistuttikin paljon ihmisaaltohyökkäystä.

Sommen taistelulla ei ollut voittajia vaan enemmänkin vain häviäjiä. Taistelun
aikana niin ympärysvallat kuin Saksakin tekivät monia hyökkäyksiä, joista
useimmat olivat täysin hyödyttömiä, ja kärsivät suuria tappioita. Kun
taistelussa kuoli tai haavoittui yli miljoona ihmistä, britit etenivät yhteensä
vajaat kolme kilometriä. Saksalaisten kannalta taistelun tulos oli hyvä siinä
mielessä, että he pysäyttivät suurhyökkäyksen, tosin kovin tappioin.
Ympärysvaltojen kannalta Sommen taistelu oli hyvä siinä mielessä, että se
kulutti merkittävästi Saksan asevoimaa ja demoralisoi armeijaa. Lisäksi sen
tuloksena paine Verdunissa heikkeni, mikä oli taistelun tarkoituskin.



https://fi.wikipedia.org/wiki/@

@ eli ät-merkki (vanh. taksamerkki) on englannin kielen prepositiota at
tarkoittava lyhennemerkki. Varsinkin Yhdysvalloissa sitä käytetään yksikköhinnan
merkkinä samaan tapaan kuin useimmissa Euroopan maissa ranskan à-prepositiota.
Nykyisin sen tunnetuin käyttöyhteys on kuitenkin sähköpostiosoitteissa, joissa
se erottaa henkilönnimen postipalvelimen nimestä. Englannin kielen prepositio at
ilmaisee jossakin paikassa olemista, tässä yhteydessä sananmukaisesti jossain
koneessa. Tällöin osoite taneli@wikipedia.org kääntyisi suomeksi muotoon ”taneli
wikipedia.orgissa”.

@-merkin alkuperästä on ollut erilaisia käsityksiä. On muun muassa arveltu sen
tulevan latinan sanasta ad tai ranskalaisten ja saksalaisten kauppiaiden
käyttämästä à-sanasta. Italialaisen tutkijan Giorgio Stabilen mukaan varhaisin
@-merkin käyttö olisi vuodelta 1536 italialaisen kauppiaan kirjeessä, jossa sitä
käytettiin mittayksikkönä.

ASCII-merkistöön @-merkki on kuulunut alusta lähtien, ja sen koodiarvo on 64
(heksadesimaalilukuna +0040).

Nykyisin hyvin tunnetun merkityksen merkki sai, kun Ray Tomlinson (1941-2016)
keksi 1970-luvulla käyttää sitä erottamaan henkilönnimen postipalvelimen
nimestä. Eräissä tietoteknisissä yhteyksissä sitä kuitenkin käytetään muihinkin
tarkoituksiin. Esimerkiksi MS-DOS-käyttöjärjestelmän .bat-komentojonot
suoritetaan siten, että tulostetaan ensin komento ja suoritetaan se sitten,
mutta @-merkki komennon alussa poistaa komennon tulostuksen ennen suoritusta.
OpenVMS-käyttöjärjestelmän DCL-komentokielessä @-merkki komentojonotiedoston
nimen edessä tarkoittaa kyseisen komentojonon ajokäskyä.



https://fi.wikipedia.org/wiki/Taistelulaiva_Tirpitz

Tirpitz (Admiral von Tirpitz) oli Saksan laivaston Bismarck-luokan
taistelulaiva. Alus nimettiin amiraali Alfred von Tirpitzin mukaan. Se
laskettiin vesille 1. huhtikuuta 1939. Aluksen tarkoitus oli häiritä
liittoutuneiden kauppamerenkulkua. Alus osallistui varsinaisiin taistelutoimiin
vain kolmesti vuosina 1942–1944.Liittoutuneet näkivät kuitenkin tämän voimakkaan
aluksen vakavana potentiaalisena uhkana. Esimerkiksi tieto Tirpitzin
merellelähdöstä aiheutti Arkangeliin menevän saattue PQ 17:n hajottamisen,
jolloin noin 2/3 sen aluksista tuhoutui yksittäistaisteluissa sukellusveneiden
ja lentokoneiden hyökkäyksissä. Taistelulaiva myös sitoi brittiläisten
sota-aluksia kotivesille ja Jäämerelle, kun niitä olisi tarvittu Kauko- ja
Lähi-idässä. Lopulta brittiläinen pommikonelaivue upotti Tirpitzin Tromssan
edustalla 12. marraskuuta 1944.

Tirpitz otettiin palvelukseen 25. helmikuuta 1941. Koeajojen päätyttyä se
siirtyi Itämerelle käyden ensin Kielissä telakalla ja uudelleen Gdyniassa
viimeisteltävänä. Adolf Hitler vieraili 5. toukokuuta aluksella sen ollessa
Gdynian telakalla tarkastaen aluksen sekä satamassa olleen Bismarckin
miehistöineen. Miehistön koulutuksen jatkuessa alus pyrittiin saamaan
taistelukelpoiseksi mahdollisimman nopeasti. Aluksen asejärjestelmässä havaitut
lastentaudit saatiin pikaisesti korjattua ja asejärjestelmätestit saatiin
päätökseen kesäkuun aikana.

Operaatio Barbarossan alettua 22. kesäkuuta alus osallistui Suomenlahdella
ensimmäisen kerran taistelutoimiin. Operaatio Baltenflotten tarkoitus oli
houkutella Neuvostoliiton Itämeren laivasto ulos Kronstadtin satamasta, jolloin
alueella odottaneet Saksan raskaat pinta-alukset olisivat kyenneet tuhoamaan
sen. Tirpitz osallistui operaatioon vain lyhyen ajan partioiden Ahvenanmaan
vesillä 26. elokuuta – 2. syyskuuta ennen paluutaan koulutukseen.

Saksalaisten tiedustelu havaitsi Venäjälle matkaavan saattueen PQ12 Jan Mayenin
saaren lähistöllä. Samanaikaisesti oli merellä myös Murmanskista palaava saattue
QP8. Tirpitz lähti 6. maaliskuuta 1942 merelle Trondheimista saattajinaan
hävittäjät Z5 Paul Jacobi, Z14 Friedrich Ihn, Z7 Hermann Schoemann ja Z25.
Saksan laivasto-osasto ei päässyt huomaamatta merelle, vaan sukellusveneet HMS
Seawolf ja HMS Trident havaitsivat osaston ilmoittaen siitä.

Vara-amiraali Alban Curteisin komentama laivasto-osasto, jossa olivat
taistelulaiva HMS Duke of York, taisteluristeilijä HMS Renown sekä kuusi
hävittäjää, oli saattueen kaukosuojana. Amiraali Toveyn johdossa lähti 6.
maaliskuuta Scapa Flowsta taistelulaiva HMS King George V, lentotukialus HMS
Victorious, risteilijä HMS Berwick ja kuusi hävittäjää merelle. Osastot
kohtasivat toisensa Jan Mayenin eteläpuolella.

Laivastot eivät kuitenkaan löytäneet Norjanmeren myrskyssä toisiaan. Sää
selkeytyi 9. maaliskuuta, jolloin HMS Victoriousilta lähetettiin kello 06.54
kuusi Fairey Albacorea etsimään saksalaisia. Osasto, jossa oli 12 torpedoin
varustettua Albacorea, lähetettiin ilmaan kello 07.35.

Tiedustelukone löysi kello 08.00 saksalaiset ja 40 minuuttia myöhemmin
torpedokoneet olivat paikalla. Tirpitz purjehti vastatuuleen ja pakotti
Albacoret hyökkäämään haluamastaan suunnasta. Tirpitz avasi ilmatorjuntatulen
kaikilla lähes sadalla putkella. Yksikään torpedo ei osunut maaliin ja kaksi
Albacorea ammuttiin alas.

Tirpitz saattajineen suuntasi takaisin kohti Norjan vuonoja ennen kuin paikalle
lähetetyt pommikoneet saapuivat. Alus saapui 9. maaliskuuta Länsivuonoon, josta
se jatkoi matkaansa Trondheimiin 12. maaliskuuta.

Alus joutui 27.–28. huhtikuuta 26 Britannian ilmavoimien No4 Groupin Halifax ja
kymmenen No5 Groupin Lancaster pommikoneen maaliksi. Uudelleen alus joutui
ilmahyökkäyksen kohteeksi 28.–29. huhtikuuta, jolloin se joutui 23 Halifaxin ja
11 Lancasterin maaliksi. Tuolloin Tirpitz, Admiral Scheer ja Prinz Eugen
makasivat ankkurissa keskellä torpedoverkkoja.

Kesäkuun puolessa välissä Saksan Norjaan sijoitettujen laivastovoimien
polttoainetilanteen parannuttua aloitettiin valmistautuminen operaatio
Rösselsprungiin, jonka tarkoituksena oli iskeä uudelleen liittoutuneiden
Jäämeren saattueisiin. Aluksista muodostettiin kaksi osastoa, joiden
johtoaluksina olivat Tirpitz ja raskas risteilijä Lützow. Laivaston kohteena oli
tällä kertaa saattue PQ 17, jonka muodosti 34 rahtialusta. Saattueen
hajaannuttua operaatiosta luovuttiin.

Alus lähti 23. lokakuuta Bogenvuonosta Trondheimiin, jossa oli huollon vaatimaa
teknistä henkilöstöä. Huolto toteutettiin vaiheittain, jotta aluksen
toimintakyky säilyi. Liittoutuneet tekivät 30.–31. lokakuuta ensimmäisen
yrityksen aluksen eliminoimiseksi pienoissukellusveneillä ilman tulosta.

Operaation tarkoituksena oli saksalaisten raskaiden pinta-alusten siirto
Pohjois-Norjaan. Bogenvuonoon, johon taisteluristeilijä Scharnhorst oli saapunut
7. maaliskuuta, saapuivat muutaman seuraavan päivän aikana taistelulaiva Tirpitz
sekä raskas risteilijä Lützow. Alukset lähtivät purjehtimaan kohti pohjoista
hieman ennen keskiyötä 22. maaliskuuta ja saapuivat aamuyön tunteina 24.
maaliskuuta Altavuonoon.

Taistelulaiva Tirpitzin johtama laivasto-osasto, jonka muina aluksina olivat
Scharnhorst sekä kolme hävittäjälaivuetta, lähti Altavuonosta merelle 6.
syyskuuta 1943. Osaston tehtävänä oli tuhota liittoutuneiden Huippuvuorilla
olevat tukikohdat ja siksi hävittäjillä oli kyydissä yksi pataljoona
alppijääkäreitä.

Hylyn osti vuonna 1945 norjalainen Hǿvdingin pelastusyhtiö, joka purki sen vähin
erin. Aluksesta oli vielä 1960-luvun alussa osa jäljellä. Nykyisin paikalla on
vain irrallista romua. Rannalla on muistomerkki sekä valtava vedestä täyttynyt
kuoppa yhdestä Tallboy pommeista.lähde?

Laivan ankkuripaikan läheisyydessä Alattionvuonossa sijaitsee Tirpitziä ja
yleisesti Saksan armeijaa käsittelevä museo. Museon näyttely koostuu
sodanaikaisista esineistä, valokuvista, kartoista sekä pienoismalleista.
Museossa sijaitsee myös maailman suurin Tirpitz-pienoismalli. Museossa on
vieraillut mm. Mihail Kalašnikov, joka on lahjoittanut museoon signeeratun AK-74
kiväärin.



https://fi.wikipedia.org/wiki/Neil_Young

Neil Percival Young (s. 12. marraskuuta 1945 Toronto, Kanada) on kanadalainen,
Yhdysvalloissa asuva muusikko ja elokuvantekijä. Youngin tyyli on vuosien
varrella vaihdellut folkista ja kantrista raskaaseen rockiin, rockabillyyn ja
electronicaan. Young on päässyt Rock and Roll Hall of Fameen (vuonna 1995
soolouralta ja 1997 Buffalo Springfieldin jäsenenä) sekä Hollywood Walk of
Fameen.

Neil Young syntyi Torontossa. Hänen isänsä oli toimittaja-kirjailija Scott Young
(1918–2005), Kanadassa laajalti tunnettu urheilutoimittaja ja kolumnisti. Neil
Youngin äiti on Rassy Ragland Young. Varhaiset vuotensa Young vietti Omemeessa,
Ontariossa, jota kuvaa hänen laulunsa ”Helpless”.

Young kärsi jo lapsena diabeteksesta, epilepsiasta ja poliosta.
Epilepsiakohtauksista Young on sanonut ottaneensa ”tunnetta” sooloihinsa.

Neilin vanhemmat erosivat kun Neil oli lapsi, ja hän muutti äitinsä kanssa
Winnipegiin.

Young soitti lukioaikoinaan useissa rockyhtyeissä, kuten Esquires ja
Stardusters. Hän tutustui winnipegiläisissä folk-klubeissa Stephen Stillsiin ja
Joni Mitchelliin. Young muutti Torontoon 1960-luvun puolivälissä ja esiintyi
siellä sooloartistina. Hän liittyi vuonna 1966 Mynah Birds -yhtyeeseen. Kun se
hajosi, hän ajoi basisti Bruce Palmerin kanssa Los Angelesiin. Siellä he
muodostivat Stephen Sillsin ja Richie Furayn kanssa Buffalo Springfieldin, josta
tuli 1960-luvun merkittävimpiä folkrock-yhtyeitä. Ailahteleva Young lähti
yhtyeestä, palasi siihen takaisin ja lähti jälleen. Yhtye hajosi vuonna 1968
levytettyään kolme albumia, joilla kitaristi Youngin kappaleita olivat ”Broken
Arrow”, ”I Am a Child”, ”Mr. Soul” ja ”Nowadays Clancy Can’t Even Sing”.

Young otti managerikseen Joni Mitchellin manageri Elliot Robertsin. Young
julkaisi esikoisalbuminsa Neil Young tammikuussa 1969. Hän kokosi taustayhtyeen
nimeltä Crazy Horse, joka säesti häntä albumilla Everybody Knows This Is Nowhere
(1969) ja myöhemmin useilla muillakin albumeilla. Youngin toinen sooloalbumi myi
kultaa ja myöhemmin platinaa. Vuonna 1970 Young oli mukana Crosby, Stills & Nash
-yhtyeen arvostelumenestykseksi nousseella albumilla Déjà Vu. Kokoonpano hajosi
seuraavana vuonna julkaistuaan ensin livealbumin Four Way Street.

Youngin kolmas sooloalbumi After the Gold Rush (1970) nousi jälleen
kultalevyksi, ja sen single ”Only Love Can Break Your Heart” nousi
singlelistalla sijalle 33. Harvest (1972) nousi listaykköseksi samoin kuin
single ”Heart of Gold”, minkä ansiosta Young oli noussut tähdeksi.

Young teki elokuvan Journey Through the Past vuonna 1972 salanimellä Bernard
Shakey. Elokuva ja sen soundtrack saivat kuitenkin huonot arvostelut. Youngin
seuraava albumi oli livealbumi, jolla soitti Stray Gators -taustayhtye.
Tonight’s the Night (1975) oli synkkä ja rosoinen albumi, jonka Young oli
äänittänyt kaksi vuotta aiemmin. Albumin synkkyyteen vaikutti Crazy Horsen Danny
Whittenin huumekuolema.

Zuma (1975) oli Crazy Horsen kanssa äänitetty rock-albumi. Albumin Long May You
Run (1976) Young teki yhdessä Stephen Stillisin kanssa. Albumi myi kultaa, ja
Young ja Stills lähtivät yhteiskiertueelle, jonka Young kuitenkin keskeytti sen
puolivälissä.

American Stars ’n Bars -albumin (1977) Young levytti taustalaulajinaan Linda
Ronstadt ja Nicolette Larson. Decade (1978) oli kolmen levyn kokoelma-albumi ja
nousi listalla sijalle 7. Vuonna 1978 Young teki areenakiertueen Rust Never
Sleeps, jonka konserteissa hän esiintyi puoliksi yksin pianolla tai kitaralla ja
puoliksi Crazy Horsen kanssa. Albumi Rust Never Sleeps (1979) sisälsi
kiertueella ensiesityksensä saaneita kappaleita ja nousi jälleen listan top
teniin. Kiertueesta tehtiin myös livelevy.

Youngin tuotanto 1980-luvulla oli hyvin vaihtelevaa. Hawks and Doves (1980)
koostui epätavallisista akustisista kappaleista ja kantrilauluista. Re-ac-tor
(1981) oli hard rockia. Vuonna 1982 Young siirtyi Geffenille. Albumilla Trans
(1982) hän lauloi vokooderin kautta. Albumia seurasi soolokiertue, jolla Young
lauloi vanhoja hittejään ja Transin kappaleita.

Everybody’s Rockin’ oli rockabillyalbumi, jolla soitti Shocking Pinks
-taustayhtye. Kaikkien kokeilujensa johdosta Youngin suosio oli alkanut laskea,
eivätkä albumit enää nousseet listoilla korkealle. Huonoon levynmyyntiin
kyllästynyt Geffen haastoi Youngin lopulta oikeuteen ”epäedustavan musiikin”
tekemisestä.

Old Ways oli kantrialbumi, jolla olivat mukana Willie Nelson ja Waylon Jennings.
Landing on Water sisälsi syntetisaattoreita ja perusrockia. Life-albumilla
soitti jälleen Crazy Horse. Young palasi Repriselle ja julkaisi
blues/R&B-albumin This Note’s for You. Sen rockteollisuutta ja musiikin
kaupallisuutta kritisoiva nimikappale oli aluksi MTV:n mustalla listalla mutta
voitti kuitenkin seuraavana vuonna MTV Video Music Awardin vuoden parhaasta
videosta. Crosbyn, Stillsin ja Nashin kanssa Young teki vielä albumin American
Dream (1987), joka nousi listalla sijalle 16.

Young osallistui Live Aid -hyväntekeväisyyskonsertiin 1985 ja oli järjestämässä
Farm Aid -konsertteja. Hän perusti vaimonsa Pegin kanssa Bridge School -koulun
vammaisille San Franciscoon 1986 ja järjesti vuotuisia
hyväntekeväisyyskonsertteja sen hyväksi.

Albumi Freedom (1989) nousi listasijalle 35, mikä oli Youngin paras sijoitus
pitkiin aikoihin. Albumi oli myös arvostelumenestys. Young kokosi Crazy Horsen
jälleen albumille Ragged Glory (1990). Häntä alettiin kutsua ”grungen
kummisedäksi”, ja hänen vaikutuksensa esimerkiksi Dinosaur Jr:iin ja Pearl
Jamiin tunnustettiin. Young teki vuonna 1991 yhteiskiertueen rockyhtyeiden Sonic
Youth ja Social Distortion kanssa.

Harvest Moon (1992) oli jälleen akustinen albumi, ja se menestyi hyvin. Young
teki elokuvaan Philadelphia (1994) sen nimikappaleen ja sai siitä
Oscar-ehdokkuuden. Sleeps with Angels (1994) sai innoituksensa Kurt Cobainin
itsemurhasta; Cobain oli kirjoittanut itsemurhaviestiinsä säkeen Youngin
vanhasta kappaleesta ”Hey Hey, My My”.

Young nimitettiin Rock and Roll Hall of Fameen vuonna 1995. Hän teki Eddie
Vedderin kanssa albumin Mirror Ball (1995) ja Crazy Horsen kanssa albumin Broken
Arrow (1996). Vuonna 1997 julkaistiin Jim Jarmuschin ohjaama Young-dokumentti
Year of the Horse, joka sisältää konserttimateriaalia ja haastatteluja. Silver &
Gold (2000) oli etupäässä akustinen albumi.

Vuonna 2001 kansalaisjärjestö People for the American Way myönsi Youngille
Spirit of Liberty -palkinnon. Palkintopuheessaan Young ilmaisi tukensa George W.
Bushin hallinnolle ja kannattavansa terrorismia vastaan suunnattua Patriot Act
-lakia,

Jimmy McDonoughin kirjoittama Young-elämäkerta Shakey ilmestyi 2002. Are You
Passionate? (2002) oli hillitty albumi, jonka Young teki Booker T. & the
M.G.’sin kanssa. Greendale (2003) oli konseptialbumi, jonka pohjalta Young teki
elokuvan ja maailmankiertueen.

Young kärsi keväällä 2005 aivoaneurysmasta ja joutui leikkaukseen. Prairie Wind
julkaistiin saman vuoden syksyllä. Living with War (2006) oli protesti Irakin
sotaa vastaan. Levyn kappaleissa Young vaati presidentti Bushin eroa, koska tämä
oli Youngin mukaan valehdellut johdattaakseen Yhdysvallat sotaan.

Young teki seuraavaksi jälleen kiertueen Crosbyn, Stillsin ja Nashin kanssa. Sen
jälkeen hän alkoi julkaista vanhoja live-esityksiään albumeina. Vuonna 2009 hän
julkaisi 129 laulua sisältävän boksisetin Neil Young Archives, Volume 1:
1963–1973. Young nimettiin MusiCaresin ”Vuoden henkilöksi” vuoden 2010
Grammy-gaalassa.

Youngin musiikkia leimaa hänen korkea nasaali lauluäänensä ja usein säröinen
raskas kitarointi. Hän soittaa sähkökitaran lisäksi usein akustista kitaraa,
pianoa, urkuja ja huuliharppua. Hänen tunnistettavaa soittotyyliään leimaavat
usein pitkät, teknisesti vaatimattomat, mutta intensiiviset sähkökitarasoolot ja
toisaalta vähäeleinen claw hammer -tyylisestä banjon soitosta vaikutteita
ottanut akustinen kitaratyöskentely.

Neil Young on ohjannut neljä elokuvaa nimellä Bernard Shakey: Journey Through
the Past (1973), Rust Never Sleeps (1979) Human Highway (1982) ja Greendale
(2003).

Vuonna 1976 The Bandin jäähyväiskonsertissa The Last Waltz Young esiintyi The
Bandin, Joni Mitchellin ja muiden kuuluisien rockmuusikoiden rinnalla. Martin
Scorsese ohjasi konsertista elokuvan.

Jim Jarmusch on ohjannut Neil Youngista ja Crazy Horsesta kertovan elokuvan Year
Of The Horse (1997). Young teki musiikin Jarmuschin vuonna 1995 ensi-iltansa
saaneeseen elokuvaan Dead Man.

Jonathan Demme on ohjannut elokuvat The Complex Sessions (1994), Neil Young:
Heart of Gold (2006) ja Neil Young Trunk Show (2009).

Neil Young on käynyt useita kertoja esiintymässä Suomessa. Hector ja Kirka ovat
levyttäneet muutaman Youngin kappaleen suomeksi. Suomalainen yhtye The Shafts
levytti vuonna 2007 Neil Youngin kunniaksi kappaleen nimeltään ”Song For Neil
Young”.

Neil Youngin ja Crazy Horsen piti esiintyä myös Provinssirockissa 1997 mutta
konsertti jouduttiin perumaan sormivamman vuoksi.



https://fi.wikipedia.org/wiki/Nato

Pohjois-Atlantin liitto (lyhenne Nato tai NATO engl. sanoista North Atlantic
Treaty Organization; ranskankielinen lyhenne OTAN) on poliittinen ja
sotilaallinen liittoutuma. Nato perustettiin 4. huhtikuuta 1949 Washingtonissa
Yhdysvalloissa. Naton päämaja sijaitsee Brysselissä Belgiassa.

Historiallisesti Nato oli kahtiajakautuneessa Euroopassa Varsovan liiton
vastapaino.

Naton päätehtävä on turvata sen jäsenten yhteisiä arvoja, joita ovat demokratia,
yksilönvapauksien kunnioittaminen, oikeusvaltio ja kiistojen rauhanomainen
ratkaisu. Näihin tavoitteisiin päästään jäsenmaiden keskinäisen solidaarisuuden
avulla. Nato huolehtii jäsenmaiden turvallisuudesta ja vapaudesta poliittisesti
ja viime vaiheessa sotilaallisesti.

Naton ”kova ydin” on määritelty sopimuksen artiklassa viisi, jossa osallistujat
sitoutuvat siihen, että ”hyökkäys jotain jäsenmaata vastaan, Euroopassa tai
Pohjois-Amerikassa, tulkitaan hyökkäykseksi kaikkia jäsenmaita vastaan. Jos
tällainen hyökkäys tapahtuu, jokainen jäsenmaa saa Yhdistyneiden kansakuntien
peruskirjan 51. artiklan sallimin oikeuksin puolustautua yksikseen tai liitossa,
ja sen on puolustettava hyökkäyksen kohteeksi joutunutta maata omakohtaisesti ja
muiden jäsenmaiden kanssa, kukin maa itse parhaiksi katsomillaan keinoin, myös
asevoimia käyttäen, palauttaakseen ja pitääkseen yllä turvallisuutta
Pohjois-Atlantin alueella”.

Sopimuksen kohta oli määritelty niin, että jos Neuvostoliitto hyökkäisi
Yhdysvaltain eurooppalaisia liittolaisia vastaan, se tulkittaisiin hyökkäykseksi
Yhdysvaltoja vastaan. Kylmän sodan aikana artiklaa ei käytetty kertaakaan, vaan
ensimmäisen kerran siihen turvauduttiin 12. syyskuuta 2001 syyskuun 11. päivän
terroritekojen jälkeen vastaukseksi terroristihyökkäykselle Yhdysvaltoja
vastaan. Tämä päätös ei kuitenkaan johtanut Naton operaatioon, vaan Yhdysvallat
päätti toimia johtamansa 49 valtion koalition turvin. Myöhemmin 11. lokakuuta
2003 Nato otti Afganistanissa johtaakseen YK:n ISAF-rauhanturvaoperaation.

Neuvostoliitto tarjoutui Naton jäseneksi vuonna 1954. Nykyään kaikki maat, jotka
Neuvostoliiton lisäksi kuuluivat Varsovan liittoon, ja myös osa entisistä
neuvostotasavalloista, ovat Naton jäseniä. Kylmän sodan aikana puolueettomat
Euroopan maat Ruotsi, Irlanti, Suomi, Sveitsi ja Itävalta sekä osa entiseen
Jugoslaviaan kuuluneista maista ovat jättäytyneet liiton ulkopuolelle. Osa
näistäkin maista tekee yhteistyötä Naton kanssa. Pohjoismaista Islanti, Norja ja
Tanska ovat Naton jäseniä.

Nato-alueen asevoimiin käyttämän rahan määrä on yli tuplaantunut vuodesta 1990,
jolloin rahaa käytettiin 503 906 000 000 Yhdysvaltain dollaria (vuoden 2014
hinnoin).

Oheisessa taulukossa on Naton asevoimiin käyttämä raha verrattuna muihin suuriin
sotilasmahteihin. Luvut ovat miljoonaa Yhdysvaltain dollaria nykyrahassa.

Makedonia on tällä hetkellä Naton Membership Action Planin jäsen, ja sen
oletetaan liittyvän Naton jäseneksi, vaikka sillä on nimikiista Kreikan kanssa.
Georgia, Montenegro, Bosnia-Hertsegovina ja Ukraina ovat ilmaisseet
Nato-jäsenyyden olevan maan tavoite, mutta eivät ole vielä osallistuneet
Membership Action Planiin.

Isäntämaasopimus on valtion, tässä tapauksessa Suomen ja Naton välille solmittu
sopimus, joka määrittää sen, miten Naton sekä sen jäsen/muiden valtioiden joukot
voivat perustaa tukikohtia ja tuoda joukkoja isäntämaan alueelle sekä rauhan
että kriisin aikana. Sopimus velvoittaa isäntämaata tarjoamaan tukea, tietoja ja
suojelusta näille joukoille.

Naton neuvosto (engl. North Atlantic Council, NAC) on Naton korkein päättävä
toimielin. Se koostuu jäsenvaltioiden pysyvistä edustajista ja kokoontuu
vähintään kerran viikossa. Neuvoston puheenjohtajana toimii Naton pääsihteeri,
ja päätökset tehdään yksimielisesti. Naton neuvosto on ainoa järjestön elin,
joka saa toimivaltuutensa Pohjois-Atlantin sopimuksesta. Sopimus antaa
neuvostolle muun muassa valtuuden asettaa muita toimielimiä.

Naton neuvosto kokoontuu myös ulkoministerien ja puolustusministerien
kokoonpanossa virallisesti kerran ja epävirallisesti 1–2 kertaa vuodessa.
Lisäksi järjestetään jäsenmaiden valtionpäämiesten kokoonpanolla niin sanottu
huippukokous, kun tarkoitus on käsitellä suuria Naton kehittämistä koskevia
päätöksiä.

Naton parlamentaarinen yleiskokous (engl. Nato Parliamentary Assembly) on
parlamenttien välinen kokous, joka järjestetään kahdesti vuodessa, ja johon
kuuluvat jäsenmaiden, liitännäisjäsenten ja tarkkailijoiden edustajat.
Yleiskokouksella ei ole muodollista yhteyttä Naton kanssa, mutta yhteistyö sen
kanssa on silti tiivistä. Liitännäisjäsenillä kuten Suomella ja Ruotsilla on
oikeus käyttää puheenvuoroja kokouksessa, mutta heillä ei ole äänioikeutta.

Vuonna 1997 solmitulla Nato–Venäjä-peruskirjalla luotiin pysyvä
yhteistyöneuvosto, jossa Nato-maat ja Venäjä kokoontuivat. Yhteistyöneuvoston
seuraajaksi luotiin myöhemmin erityinen Nato–Venäjä-neuvosto, jonka perustaminen
hyväksyttiin huippukokouksessa Roomassa 28. toukokuuta 2002. Neuvosto koostuu
Naton jäsenmaista sekä Venäjästä. Se keskittyy erityisesti yhteistyön
tiivistämiseen Naton ja Venäjän välillä, mutta myös muun muassa
terrorisminvastaiseen toimintaan.

Yksittäisellä jäsenvaltiolla voi katsoa olevan Naton neuvostossa paljon valtaa,
sillä päätöksenteon on tapahduttava yksimielisesti. Jäsenmaa voi myös
tarvittaessa pidättäytyä päätöksen ulkopuolella, jolloin se ei estä
päätöksenteon syntymistä. Päätöksentekoon osallistuneet tai pois jättäytyneet
voi myös olla osallistumatta itse päätöksen seurauksena tapahtuvaan toimintaan.
Jäsenmaa ei kuitenkaan saa toimia Naton päätöksiä vastaan.

Britannia ja Ranska solmivat jo maaliskuussa 1947 Dunkirkin sopimuksen
keskinäisestä yhteistyöstä. Britit ehdottivat sopimuksen laajentamista Belgian,
Luxemburgin ja Alankomaiden kanssa. 17. maaliskuuta 1948 Brysselissä
allekirjoitettiin Britannian, Belgian, Alankomaiden, Luxemburgin ja Ranskan
välillä puolustussopimus (Bryssels Treaty), jota pidetään Naton edeltäjänä. Sitä
toteuttamaan perustettiin syyskuussa 1948 Länsiliiton puolustusorganisaatio
(Western Union Defence Organization).

Yhdysvallat ei ollut mukana sopimuksessa, ja koska sen sotilaallista voimaa
pidettiin tärkeänä Neuvostoliiton vastapainoksi, lähes välittömästi aloitettiin
jatkoneuvottelut. Washingtonissa allekirjoitettiin 4. huhtikuuta 1949 Brysselin
sopimuksen allekirjoittajamaiden lisäksi Yhdysvaltain, Kanadan, Portugalin,
Italian, Ranskan, Norjan, Tanskan ja Islannin välille puolustussopimus. Vuotta
1949 pidetään Naton perustamisvuotena, vaikka liiton organisaatio syntyi
suureksi osaksi vasta 1950-luvun puolella. Western Union päätti yhdistyä Natoon
joulukuussa 1951.

Kreikka ja Turkki liittyivät helmikuussa 1952. Australia ja Uusi-Seelanti jäivät
maantieteellisen asemansa vuoksi Naton ulkopuolelle, mutta Yhdysvallat solmi
niiden kanssa ANZUS-sopimuksen.

Vuonna 1954 Neuvostoliitto ehdotti liittymistä Natoon rauhan säilyttämiseksi
Euroopassa. Yhdysvallat ja Britannia kuitenkin hylkäsivät sen ehdotuksen
epäillessään sen yrittävän rajoittaa joukkojen sijoittamista Eurooppaan.

Länsi-Saksan liittymistä Natoon 9. toukokuuta 1955 on kuvattu käänteentekeväksi
tapahtumaksi Euroopan historiassa. Sen vastineeksi Neuvostoliitto kokosi
liittolaisistaan Varsovan liiton, jonka perussopimus allekirjoitettiin 14.
toukokuuta. Näin syntyivät kylmän sodan vastakkaisasettelun kaksi osapuolta.

Naton luominen merkitsi asejärjestelmien standardoinnin tarvetta. Esimerkiksi
7,62×51 mm NATO -patruuna standardoitiin kivääripatruunaksi 1950-luvun aikana.
Fabrique Nationalen FN FAL:ista tuli suosituin 7,62×51 Nato-kivääri Euroopassa.
Myös lentosuunnitelmia standardoitiin siten, että kaikki Naton lentokoneet
voisivat laskeutua mihin tahansa Naton tukikohtaan. Esimerkiksi suihkukoneiden
polttoaine standardisoitiin (Jet Propellant 8 tai Nato-koodi F-34).

Naton yhtenäisyys rakoili sen alkumetreillä kun Charles de Gaulle valittiin
Ranskan presidentiksi 1958. De Gaulle arvosteli Yhdysvaltain hegemonista asemaa
järjestössä ja Britannian ja Yhdysvaltain ”erikoissuhdetta”. Presidentti Dwight
D. Eisenhowerille ja pääministeri Harold Macmillanille 17. syyskuuta 1958
lähettämässään muistiossa hän vaati kolmijäsenisen direktoraatin perustamista,
jossa Ranska olisi samassa asemassa kuin Yhdysvallat ja Britannia, sekä Naton
toiminta-alueen laajentamista Ranskalle tärkeille alueille, muun muassa
Algeriaan, jossa Ranska soti itsenäisyystaistelijoita vastaan ja halusi Naton
apuvoimia.

Kun vastaus oli epätyydyttävä, De Gaulle halusi luoda Ranskaan itsenäisen
puolustuksen. Ranska veti 11. maaliskuuta 1959 Välimeren laivastonsa Naton
komennosta ja kolme kuukautta myöhemmin De Gaulle määräsi ulkomaiset ydinaseet
pois Ranskan maaperältä. Yhdysvallat veti tämän johdosta Ranskasta 200
lentokonetta ja luovutti takaisin kymmenen lentotukikohtaa, joita se oli
operoinut Ranskassa vuodesta 1950. Tällä välin Ranska rakensi oman ydinaseensa
ja räjäytti ensimmäisen ydinpomminsa Gerboise Bleuen 13. helmikuuta 1960.

Vaikka Ranska tuki Naton toimia Kuuban ohjuskriisin aikana vuonna 1962, De
Gaulle jatkoi itsenäisen puolustuksen luomista, ja veti Kanaalin ja Atlantin
laivastot Naton komennosta. Vuonna 1966 kaikki Ranskan joukot vedettiin Naton
komennosta ja Naton joukkoja pyydettiin poistumaan Ranskan maaperältä.

Naton päämaja, Supreme Headquarters Allied Powers Europe, siirrettiin Pariisista
Casteau’hun Brysselin pohjoispuolelle. Ranska pysyi kuitenkin Naton jäsenenä ja
palasi yhteistyöhön vuonna 1993.

Pääajan kylmän sodan aikaa Nato piti yllä joukkoja, muttei osallistunut
mihinkään sotilastoimiin. Vuonna 1962 Yhdysvaltain presidentti John F. Kennedy
päätti siirtää osan Yhdysvaltain ydinaseista Naton komentoon. Tätä ei pidetty
ydinsulkusopimuksen vastaisena, koska Yhdysvaltain joukot hallitsivat ydinaseita
aina sotaan asti; sen aikana ydinsulkusopimus ei olisi voimassa.

Vuoden 1963 Nato-operaatio Big Lift esitteli kykyä nopeaan joukkojen
vahvistamiseen Euroopassa, kun 14 500 miestä lennätettiin Yhdysvalloista
Länsi-Saksaan. Vuonna 1966 Nato ilmoitti, että se pitää oikeuden käyttää
ydinaseita ensimmäisenä, jos se olisi tarpeellista jäsenmaiden puolustamiseksi.

Vuoden 1974 Turkin Kyproksen miehityksen vuoksi Kreikka vetäytyi Naton
sotilaallisista rakenteista, mutta se hyväksyttiin takaisin vuonna 1980 Turkin
avustuksella.

30. toukokuuta 1978 Nato ilmoitti tavoitteekseen paitsi turvallisuuden
ylläpitämisen, myös liennytyksen. Tämän ilmoituksen otaksuttiin tarkoittavan,
että se pitäisi yllä tarpeeksi joukkoja vastaamaan Varsovan liiton hyökkäystä
vastaan, muttei ryhtyisi kilpavarusteluun.

Kuitenkin Varsovan liiton ydinkapasiteetin kasvaessa, Naton ministerit
hyväksyivät ns. euro-ohjusten, Yhdysvaltain risteily- ja Pershing II
-taistelukentän ballististen ohjusten sijoituksen Eurooppaan. Kun Varsovan
liitto sijoitti 1983–1984 moderneja keskimatkan SS-20-ohjuksia Eurooppaan, Nato
vastasi sijoittamalla uusia Pershing II -ohjuksia, jotka saavuttaisivat Moskovan
muutamissa minuuteissa. Päätös synnytti rauhanliikkeen mielenosoituksia ympäri
Eurooppaa.

Demokratiaan siirtynyt Espanja liittyi Natoon 30. toukokuuta 1982. Vuonna 1986
Espanjassa järjestettiin Nato-jäsenyydestä kansanäänestys, jossa enemmistö
(52,54 %) kannatti hallituksen esitystä Natossa pysymisestä.

Kylmän sodan aikana Nato ylläpiti ja koulutti CIA:n ja MI6:n tuella salaisia
vastarinta-armeijoita Euroopassa Neuvostoliiton miehityksen varalta. Niiden
olemassaolo pysyi salassa vuoteen 1990 asti, jolloin Italian pääministeri Giulio
Andreotti tunnusti operaatio Gladion olemassaolon.

Ensimmäinen Naton laajeneminen tapahtui Saksojen yhdistyessä 3. lokakuuta 1990,
jolloin Saksan demokraattisesta tasavallasta tuli osa Saksan liittotasavaltaa ja
sotilasliittoa, kuten sovittiin 2+4-sopimuksessa (saks. Zwei-plus-Vier-Vertrag)
Saksojen ja miehitysvaltojen välillä Moskovassa 12. syyskuuta 1990.
Neuvostoliiton hyväksymisen saavuttamiseksi sovittiin, ettei ulkomaisia joukkoja
tai ydinaseita sijoitettaisi Itä-Saksaan.

Naton laajeneminen jatkui, kun siihen liittyivät entiset Varsovan liiton maat
Puola, Unkari ja Tšekki 12. maaliskuuta 1999, ja edelleen 29. maaliskuuta 2004,
kun Slovenia sekä entisen Varsovan liiton maat Bulgaria, Romania ja Slovakia
sekä entiset neuvostotasavallat Viro, Latvia ja Liettua liittyivät
puolustusliiton jäseniksi. 1. huhtikuuta 2009 Albania ja Kroatia liittyivät myös
Naton jäseniksi.

Nato ei voi vuonna 1990 Venäjän kanssa tekemänsä sopimuksen mukaan sijoittaa
Saksan itäpuolella oleviin jäsenmaihinsa pysyviä joukkoja kuten Baltiaan. Saksan
itäpuolella olevien jäsenmaiden turvallisuus perustuu Naton nopeantoiminnan
joukkoihin, vaikka niiden itäpuolella voi olla operaatiovalmiudessa 40 000-80
000 venäläistä sotilasta.

Ensimmäinen Naton sotilastoimi oli 28. helmikuuta 1994 neljän
Bosnia-Hertsegovinan Serbien lentokieltoa rikkoneen koneen ampuminen alas Bosnia
ja Hertsegovinan yllä. Ensimmäinen laajempi sotilaallinen operaatio oli
ilmavoimien operaatio Deliberate Force, jonka tavoitteena oli vähentää Bosnian
serbiarmeijan kykyä uhata tai hyökätä turva-alueille ja YK:n joukkoja vastaan.
Operaatio suoritettiin Bosnia ja Hertsegovinassa 30. elokuuta – 20. syyskuuta
1995.

Naton toinen merkittävä sotilaallinen operaatio Allied Force suoritettiin
Kosovon sodassa 23. maaliskuuta – 10. kesäkuuta 1999. Tällöin Nato suoritti
11-viikkoisen ilmapommituskampanjan Jugoslaviaa vastaan. Operaatiosta käytettiin
termiä ”humanitaarinen operaatio”. Koska sodanjulistusta ei ikinä tehty,
Jugoslavia syytti Natoa julistamattomasta ja YK:n peruskirjan vastaisesta
aggressiosta.

Edellisenä vuonna Kosovossa oli ollut albaanisissien ja Serbian sisäministeriön
joukkojen välinen sota, jonka aikana väitettiin, että oli tapettu useampia
etnisiä albaaneja.(Serbien siviilien menehtyneistä ei ole tarkkaa tietoa.)
Vuoden 1999 puolella oli sattunut Račakin välikohtaus, jossa kuoli yli 40
albaania. Nato asettui sodan aikana tukemaan KLA:ta, huolimatta siitä, että sitä
ennen pommituksia kutsuttiin terroristijärjestöksi. Kampanjan jälkeen
puhdistusten uhrien määräksi paljastui 2 100. Human Rights Watch laski
operaation vaatineen 489–528 siviiliuhria. Unicefin arvion mukaan kuolleita oli
"yli 1200". Lopputuloksena Jugoslavia suostui Naton asettamiin ehtoihin ja
Serbian joukot vetäytyivät Kosovosta. Slobodan Milošević jäi edelleen valtaan.
7. toukokuuta kolme Naton risteilyohjusta tuhosi Belgradin Kiinan
suurlähetystön. Sodan jälkeen perustettiin KFOR, Nato-vetoinen joukko YK:n
valvonnassa, joka suoritti sotilastehtävää Kosovossa.

Yhdysvallat vastusti yritystä hakea operaatiolle YK:n turvallisuusneuvoston
hyväksyntä, koska se Yhdysvaltain ulkoministeri Madeleine Albrightin mukaan
heikentäisi Naton auktoriteettia, kun taas Ranskan ja muiden Nato-maiden mukaan
liittouma tarvitsisi YK:n valtuutuksen Jugoslaviassa Nato toimi ensimmäisen
kerran suvereenia valtiota vastaan ilman YK:n hyväksyntää Venäjän asettuessa
tukemaan Jugoslaviaa turvaneuvostossa. Huhtikuussa 1999 Washingtonissa
torjuttiin Saksan ehdotus Naton luopumisesta ydinaseilla suoritettava ensi-iskun
mahdollisuudesta.

Naton peruskirjan viidenteen artiklaan vedottiin ensimmäisen kerran 12.
syyskuuta 2001 Yhdysvaltoja vastaan tehtyjen terrori-iskujen jälkeen. Nato
vahvisti 4. lokakuuta iskujen olleen hyökkäys Pohjois-Atlantin sopimuksen
mukaan. Liittolaiset asettuivat yksiselitteisesti Yhdysvaltain tueksi ja
vahvistivat viidennen artiklan käyttöönoton. Nato-maat sitoutuivat tukemaan
Yhdysvaltoja muun muassa lupaamalla satamansa, lentokenttänsä ja ilmatilansa sen
käyttöön. Myös Naton yhteisiä AWACS-ilmavalvontakoneita ja valmiusjoukkoihin
kuuluvia sota-aluksia annettiin terrorismin vastaiseen toimintaan. Artikla 5 ei
kuitenkaan johtanut Naton yhteiseen operaatioon, vaan operaatio
al-Qaida-verkoston tuhoamiseksi Afganistanissa käynnistettiin Yhdysvaltain
johdolla. Naton rajallinen rooli operaatiossa herätti arvostelua apuaan
tarjonneissa eurooppalaisissa liittolaisissa. Nato suoritti kahdeksan tehtävää,
joista ensimmäiset kaksi: Operation Eagle Assist ja Operation Active Endeavour
vastineeksi peruskirjan velvoitteille.

Tästä solidaarisuuden osoituksesta huolimatta 10. helmikuuta 2003 Ranska ja
Belgia käyttivät veto-oikeuttaan estämään Naton joukkojen lähetyksen Turkkiin
ennen Irakin sotaa. Saksa ei käyttänyt veto-oikeuttaan, mutta ilmaisi sille
tukensa. Myöskään Turkki ei sallinut käyttää maaperäänsä hyökkäykseen Irakiin.

16. huhtikuuta 2003 Nato otti ensimmäisen kerran vastaan tehtävän
maantieteellisen vastuualueensa ulkopuolella ottaessaan vastuun Afganistanin
ISAF-rauhanturvajoukoista. Päätös tehtiin Saksan ja Alankomaiden ehdotuksesta ja
kaikki Nato-maat hyväksyivät sen yksimielisesti. Toimivalta alueella siirrettiin
Natolle 11. elokuuta. 31. heinäkuuta 2006 Nato-johtoinen joukko otti haltuunsa
sotilasoperaatio Etelä-Afganistanissa Yhdysvaltain johtamalta terrorismin
vastaiselta koalitiolta.

Vuonna 2008 Yhdysvallat varoitti Naton olevan jakautumassa kahteen leiriin,
elleivät eurooppalaiset ota enemmän vastuuta Afganistanin operaatiosta.
Yhdysvaltain mukaan sotilasliitto ei saa jakautua niihin, jotka suostuvat
taistelemaan ja niihin, jotka eivät suostu.

19. kesäkuuta 2003 toteutettiin suuria muutoksia Naton johtorakenteessa kun
Headquarters of the Supreme Allied Commander, Atlantic lakkautettiin. Uusi
sotilaallinen päämaja Allied Command Transformation (ACT) perustettiin
Norfolkiin, Yhdysvaltain Virginiaan. Supreme Headquarters Allied Powers
Europesta (SHAPE) tuli tässä yhteydessä Headquarters of Allied Command
Operations (ACO).

Naton operatiivista toimintaa johtaa Naton pääsihteeri. Ensimmäinen varsinainen
pääsihteeri oli brittiläinen Hastings Ismay (1952–1957), jota seurasivat
belgialainen Paul-Henri Spaak (1957–1961), hollantilainen Dirk Stikker
(1961–1964), italialainen Manlio Brosio (1964–1971), hollantilainen Joseph Luns
(1971–1984), brittiläinen Peter Carington (1984–1988) ja saksalainen Manfred
Wörner (1988–1994). Kahdeksas pääsihteeri oli belgialainen Willy Claes
(1994–1995), joka joutui eroamaan pääsihteerin tehtävistä Belgian armeijan
Agusta-helikopterien hankintaan liittyvien lahjussyytösten johdosta. Vuonna 1998
hänet tuomittiin kolmeksi vuodeksi ehdonalaiseen vankeuteen ja viideksi vuodeksi
kieltoon harjoittaa julkisia toimia. Hänen jälkeensä pääsihteerinä toimivat
espanjalainen Javier Solana (1994–1999), brittiläinen George Robertson
(1999–2003), hollantilainen Jaap de Hoop Scheffer (2003–2009) ja tanskalainen
Anders Fogh Rasmussen (2009-2014). Nykyinen pääsihteeri, norjalainen Jens
Stoltenberg, aloitti tehtävässä 1. lokakuuta 2014.

Naton komentajana Supreme Allied Commander, Europe (SACEUR) on yhdysvaltalainen
kenraali, joka on Ridgwaystä lähtien ollut samalla myös Yhdysvaltojen Euroopan
joukkojen komentaja.

Naton rauhankumppanuusohjelma (engl. Partnership for Peace) on tarkoitettu
luottamuksen luomiseksi ja yhteistyön kasvattamiseksi Naton ja siihen
kuulumattomien maiden välillä.

Nato ei puolusta rauhankumppaneihin kohdistuvia hyökkäyksiä, sillä
puolustusyhteistyön 5. artikla takaa puolustuksen vain Naton jäsenille. Asia
nousi esiin, kun rauhankumppanimaa Venäjä liitti itseensä toisen Naton
rauhankumppanimaan Ukrainan eteläisen Krimin alueen. Liitos tehtiin
kansanäänestyksen jälkeen jota ei kansainvälisesti hyväksytty.

Suomessa on 1990-luvulta alkaen käyty julkista keskustelua maan suhteesta
Natoon. Keskustelu tiivistetään yleensä kysymykseksi siitä, tulisiko Suomen
liittyä Naton jäseneksi vai ei. Suomi on yhteensovittanut kalustoaan Naton
kanssa ja kuuluu Naton rauhankumppaneihin, mutta ei ole hakenut jäsenyyttä.



https://fi.wikipedia.org/wiki/Sinisampi

Sinisampi (Acipenser oxyrinchus) on ensisijaisesti pohjoisamerikkalainen
sampilaji, joka on aikanaan elänyt myös Itämeressä. Sinisampi on jopa kymmenien
vuosien ikään elävä, hyvin suurikokoiseksi kasvava vaelluskala, joka nousee
merestä jokien alaosiin kutemaan.

Suomessa ja muualla Itämeren alueella aiemmin eläneen mutta 1900-luvulla
hävinneen sammen oletettiin pitkään edustavan eurooppalaista sampilajia
Acipenser sturio ("sampi"), jota yhä tavataan Länsi-Ranskan Gironden alueella.
2000-luvun alussa kuitenkin havaittiin, että Itämeressä viime kädessä elänyt
sampilaji olikin sinisampi. Tämän takia Pohjois-Saksassa jo aloitetun sammen
palautusistutushankkeen kohdelajiksi vaihdettiin sammen sijaan sinisampi.

Arkeologisten löytöjen sammenjätteiden ja DNA-tutkimusten mukaan Itämeressä on
silti alun perin viime jääkauden jälkeen esiintynyt eurooppalainen sampi A.
sturio, jonka amerikkalaislähtöinen sinisampi olisi sitten syrjäyttänyt sen noin
1200 vuotta sitten. Suomen viimeinen (sini)sampihavainto on 1930-luvulta. Suomen
suurin kala ylipäätään oli 177-kiloinen sampi, joka pyydystettiin
Karjalankannaksen rannoilta vuonna 1934. Nyky-Suomen alueen suurin sampi
puolestaan saatiin Kokemäenjoesta vuonna 1914, ja se painoi 152 kiloa. Laatokan
viimeinen luotettava havainto on vuodelta 1984 ja Itämeren viimeinen Virosta
vuodelta 1996.

Sampi on ollut arvostettu kala ja sen kalastus oli voimakasta Pohjois-Amerikassa
varsinkin 1800-1900-lukujen taitteessa. Kalastuksen lisäksi varsinkin
kutuympäristöjen taantuminen on vaikuttanut kantojen jatkuvaan vähenemiseen.
Yhdysvalloissa sinisammen kalastus on ollut kokonaan kielletty vuodesta 1997,
mutta Kanadassa sitä vielä pyydetään säädellysti Saint Lawrence-joesta
Quebecissä ja Saint John-joesta New Brunswickissa.



https://fi.wikipedia.org/wiki/Annemari_Sandell

Annemari Birgitta Kiekara (o.s. Sandell, ent. Sandell-Hyvärinen, s. 2.
tammikuuta 1977 Kalanti) on suomalainen kestävyys- ja maastojuoksija.

Kansainvälisesti Sandell on menestynyt parhaiten maastojuoksussa. Hänellä on
MM-pronssia naisten lyhyeltä matkalta Belfastista 1999 ja MM-kultaa tyttöjen
kilpailusta vuodelta 1995 ja tyttöjen MM-hopeaa 1996. Maastojuoksun EM-kisoista
hänellä on kolme mitalia; kultaa 1995, hopeaa 1998 ja pronssia 1996.

Suomen mestaruuden Sandell on voittanut kuusi kertaa 5 000 metrillä (1995, 1999,
2000, 2005, 2008 ja 2009) ja viisi kertaa 10 000 metrillä (1994, 2005, 2007,
2008 ja 2009). Hän on saanut lisäksi hopeaa 1 500 metrillä vuonna 1996 ja 10 000
metrillä vuonna 2003. Maastojuoksun Suomen mestaruuksia hänellä on kymmenen.

Sandell pitää hallussaan kahden mailin, 5 000 metrin ja 10 000 metrin Suomen
ennätyksiä. Hän on osallistunut kerran olympialaisiin (Atlanta 1996), neljästi
MM-kisoihin (1993, 1995, 1997 ja 1999) ja kerran EM-kisoihin (1998).

Hänen Atlantan olympialaisissa juoksemansa 10 000 metrin Suomen ennätys 31.40,42
on edelleen voimassa oleva matkan nuorten Euroopan ennätys.

Sandell on edustanut yleisurheilussa seuratasolla Kalannin Kisaa, Turun Weikkoja
ja vuodesta 2014 lähtien Forssan Salamaa. Hiihdossa hän edustaa Kalannin
Vankkaa.

Sandell oli kesällä 2016 aikeissa lopettaa uransa, mutta jatkoi kilpailemista
saman vuoden syksyllä.

Sandell voitti 10 000 metrin SM-kultaa 2007 vain kolme kuukautta toisen lapsen
syntymän jälkeen.

Uudenkaupungin Kalannissa asuva Sandell-Hyvärinen on vuodesta 2008 lähtien
valmentanut ravihevosia Suomen Hippoksen lisenssivalmentajana yhdessä (nyt
ex-)puolisonsa Arto Hyvärisen kanssa.

Sandell erosi Arto Hyvärisestä vuoden 2016 keväällä ja on nykyään avioliitossa
valmentajansa Mika Kiekaran (ent. Myöhänen) kanssa. Lehdessä kirjoitettiin, että
Sandell olisi joutunut lopettamaan kilpauransa 39-vuotiaana kiusaamisen takia.
Sandell muutti Kalannista Koski Tl:ään omien sanojensa mukaan jatkuvan
kiusanteon vuoksi.



https://fi.wikipedia.org/wiki/Turku

Turku (ruots. Åbo) on Suomen kaupunki ja Varsinais-Suomen maakunnan keskus, joka
sijaitsee Aurajoen suulla Saaristomeren rannikolla. Kunnan asukasluku on
187 564, mutta keskustaajamassa on 257 158 ja seutukunnassa 318 168 asukasta.
Tämä tekee Turusta asukasluvultaan Suomen kuudenneksi suurimman kunnan,
kolmanneksi suurimman kaupunkialueen ja Pohjoismaiden kahdeksanneksi suurimman
taajaman.

Kaupungin arvioidaan syntyneen 1200-luvun lopulla, mikä tekee siitä Suomen
vanhimman kaupungin. Turku oli pitkään Suomen merkittävin asutuskeskus, maan
ensimmäinen pääkaupunki 1809–1812, ja 1840-luvulle saakka myös Suomen suurin
kaupunki. Nykyisin kaupunki ei ole enää valtakunnallisesti niin merkittävä kuin
ennen, mutta se on yhä alueensa paikallishallinnollinen, taloudellinen ja
kulttuurinen keskus. Kaupunki on Lounais-Suomen aluehallintoviraston
päätoimipaikka ja Varsinais-Suomen maakunnan pääkaupunki. Turussa sijaitsee
lisäksi Suomen arkkipiispanistuin. Toisin kuin yliopisto ja useat valtion
virastot, sitä ei siirretty uuteen pääkaupunkiin Helsinkiin Turun palon jälkeen.

Turku on tunnettu etenkin kulttuurikaupunkina. Pitkän historiansa vuoksi se on
ollut näyttämönä useissa historiallisissa tapahtumissa, ja se on vaikuttanut
laajalti koko Suomen historiaan. Historiansa sekä poliittisen ja
maantieteellisen asemansa vuoksi Turulla on ollut merkittävä vaikutus lähes
kaikilla kulttuurin saroilla. Vuonna 2011 Turku oli Euroopan
kulttuuripääkaupunkina yhdessä Viron pääkaupungin Tallinnan kanssa.
Kulttuurikaupungin mainetta on varjostanut Turun taudiksi kutsuttu ilmiö eli
monien merkittävien kulttuurirakennusten purkaminen uuden arkkitehtuurin tieltä
erityisesti 1960- ja 1970-luvuilla.

Turkua pidetään usein Suomen porttina länteen. Kaupunki on merkittävä
kaupallinen satamakaupunki, ja Turun satamasta on tiheä matkustajalauttaliikenne
Maarianhaminaan sekä Tukholmaan. Lisäksi Turun lentoasema on Suomen neljänneksi
vilkkain ja rahtimääriltään toiseksi suurin lentoasema.

Kaupunki on virallisesti kaksikielinen, ja vuoden 2014 lopussa sen asukkaista
puhui äidinkielenään ruotsia 5,4 % eli 9 924 henkeä.

Turun rajanaapureita ovat Aura, Kaarina, Lieto, Masku, Mynämäki, Naantali,
Nousiainen, Parainen, Pöytyä, Raisio ja Rusko. Näistä Naantalin ja Paraisten
kanssa Turulla on vain merirajaa ja Pöytyän, Mynämäen, Maskun ja Nousiaisten
kanssa rajaa vain yhdessä pisteessä Kuhankuonon rajakivellä. 1900-luvulla
Turkuun on liitetty Maarian, Paattisten ja Kakskerran kunnat sekä alueita muiden
muassa Kaarinasta ja Raisiosta.

Turun historia aloitetaan usein kirjeestä, jonka paavi Gregorius IX päiväsi 23.
tammikuuta 1229. Kirjeessä annettiin lupa siirtää Suomen piispanistuin
soveliaampaan paikkaan. Ilmeisesti tämä tarkoitti siirtoa Nousiaisista
Koroisiin. Aurajokilaakso oli ollut vaurasta ja suhteellisen tiheästi asuttua
aluetta jo rautakaudella, joten ei ole yllättävää, että hiippakunnan keskus
siirrettiin sinne.

Varsinainen Turun kaupunki muodostui 1200-luvun lopulla hieman Koroistenniemeä
alemmas Aurajoen varteen Unikankareen kummun läheisyyteen. Arkeologi Markus
Hiekkanen on arvellut, että kaupunki perustettiin kuninkaan, piispan ja vuonna
1249 perustetun dominikaanikonventin yhteisestä aloitteesta. Kaupunkia ei
kuitenkaan perustettu asumattomalle maalle, vaan paikalla oli peltoja ja
luultavasti myös talonpoikaiskylä. Kaupungin tarkkaa perustamisvuotta ei
tiedetä, koska mitään aiheeseen liittyvää asiakirjaa ei ole säilynyt.
Unikankareelle rakennettu tuomiokirkko vihittiin käyttöön vuonna 1300. Sana
turku tulee yleisesti hyväksytyn teorian mukaan muinaisvenäjän sanasta tǔrgǔ,
joka tarkoittaa ’toria’.

Piispanistuimen ja dominikaaniluostarin sijaintipaikkana Turku oli keskiaikaisen
Suomen kirkollinen ja opillinen keskus. Keskiaikainen Turku oli myös vilkas
kaupan ja merenkulun keskus. Se oli Suomen suurin ja samalla koko Ruotsin
valtakunnan suurimpia ja tärkeimpiä keskiaikaisia kaupunkeja. Kaupungin lähellä
sijainnut Turun linna oli tärkeimpiä maallisen vallan tukikohtia Suomen
alueella. Linnan antamasta suojasta huolimatta kaupunki joutui keskiajalla
useita kertoja sotanäyttämöksi. Novgorodilaiset ryöstivät kaupunkia vuonna 1318
ja tanskalaiset 1509 ja 1522.

Keskiajan jälkeenkin Turku säilytti asemansa Suomen suurimpana kaupunkina.
Juhana-herttuan pitäessä hoviaan Turun linnassa vuosina 1556–1563 turkulaiset
saivat nähdä välähdyksiä keskieurooppalaisesta loistosta. Turun linnaa
piiritettiin 1500-luvulla yhteensä kuusi kertaa Ruotsin valtataistelujen
yhteydessä, mutta 1600-luvulla kaupungin olot olivat paljon rauhallisemmat.
Turun asema laajan alueen keskuksena korostui 1600-luvun aikana, kun sinne
perustettiin lukuisia koulu- ja hallintolaitoksia. Esimerkiksi lääninhallitus
perustettiin Turkuun vuonna 1617 ja Suomen ensimmäinen hovioikeus, Turun
hovioikeus vuonna 1623. Kuningatar Kristiina antoi käskyn perustaa Turkuun
Suomen ensimmäinen yliopisto, Turun akatemia, vuonna 1640. Turussa asui
1600-luvulla noin 3 000 asukasta, jotka olivat paitsi pappeja, kauppiaita,
käsityöläisiä ja palvelijoita, nyt myös virkamiehiä, opiskelijoita ja yliopiston
henkilökuntaa. Kreivi Pietari Brahe toimi Suomen kenraalikuvernöörinä vuosina
1637–1640 ja 1648–1654 tehtävänään alueen hallinnon hoitaminen. Tätä tehtävää
varten Turun linnassa oli kenraalikuvernöörin virasto.

1600-luvun suotuisa kasvu tyrehtyi vuosina 1700–1721 suuren Pohjan sotaan ja
sitä seuranneeseen isoonvihaan eli venäläiseen miehitykseen. Turku oli isonvihan
aikana venäläisen miehityshallinnon keskus. Vuosina 1742–1743, hattujen sodan
aikana, kaupunki miehitettiin jälleen pikkuvihan myötä. Pikkuviha päättyi Turun
rauhana tunnettuun rauhansopimukseen. 1700-luvun jälkipuolisko oli rauhaisampaa,
ja sitä leimasi Turussa teollisuuden kasvu. Turussa toimi 1700-luvulla kaksi
valtakunnan suurimpiin kuulunutta tupakkatehdasta. Laivojen rakentaminen alkoi
Turussa vuonna 1732 perustetulla Åbo Gamla Skeppswarf -telakalla, ja
telakkateollisuudesta kehittyi aikaa myöten kaupungin merkittävin
teollisuudenhaara. Kaupungin asukasluku nousi ja oli vuosisadan vaihtuessa jo
noin 11 000. 1700-luvun lopulla kulttuuri ja tiede kukoistivat kaupungissa.
Tästä esimerkkeinä olivat esimerkiksi ensimmäisen kasvitieteellisen puutarhan ja
laboratorioiden perustaminen, sekä Suomen vanhimman sanomalehden Tidningar
Utgifne Af et Sällskap i Åbo ilmestyminen vuonna 1771. Vuonna 1790 Turussa
perustettiin Suomen vanhin yhä toimiva yhdistys, Musikaliska Sällskapet i Åbo
eli Turun Soitannollinen Seura.

Turussa ei ryhdytty minkäänlaiseen vastarintaan venäläisten marssiessa
kaupunkiin lokakuussa 1809 Suomen sodan yhteydessä. Elämä Turussa jatkui
miehityksestä huolimatta rauhallisena. Turun hovioikeus jatkoi venäläisten
saapuessa istuntoaan ja myöhemmin keväällä Turun piispa Jacob Tengström ja Turun
akatemian opettajakunta vannoivat uskollisuudenvalan keisarille.

Turusta tuli 1809 Suomen suuriruhtinaskunnan keskushallinnon sijoituspaikka eli
autonomisen Suomen pääkaupunki. Turussa oli historiallisen asemansa vuoksi
entuudestaan tärkeitä virastoja. Turun tuomiokapituli ja piispa olivat maan
johtava kirkollinen auktoriteetti. Turussa sijaitsi yliopisto, ja kaupunki oli
Suomen kaupan ja merenkulun keskus. Pääkaupunki siirrettiin kuitenkin Helsinkiin
vuonna 1812, koska keisari Aleksanteri I:n mielestä Turku oli ruotsalaismielinen
ja liian lähellä entistä emämaata. Myöhemmin Carl Erik Mannerheim, jota pidetään
Suomen ensimmäisenä pääministerinä, kommentoi muistelmissaan, että pääkaupungin
siirtäminen Turusta Helsinkiin oli hänen mielestään virhe, johon olivat
vaikuttaneet suomalaiset ”onnenonkijat ja projektimaakarit”.

Arkkipiispanistuinta lukuun ottamatta viimeisetkin keskushallinnon elimet ja
Turun akatemia siirrettiin uuteen pääkaupunkiin vuoden 1827 Turun suuren palon
jälkeen. Pohjoismaiden historian tuhoisimman kaupunkipalon jälkeen uuden
asemakaavan Turkuun laati Carl Ludvig Engel. Jälleenrakennuksen jälkeen kaupunki
oli arkkitehtuuriltaan Euroopan yhtenäisimpiä kokonaisuuksia. Turku pysyi Suomen
suurimpana kaupunkina 1840-luvulle asti. 1800-lukua leimasi kaupungin uuden
nousun lisäksi kansallinen herätys, fennomania. Perusta liikkeelle oli niin
sanotussa Turun romantiikassa.

Heti Suomen itsenäistymisen jälkeen alkaneessa Suomen sisällissodassa Turku oli
muiden suurten kaupunkien tapaan punaisten hallinnon alla. Sota oli kuitenkin
lyhyt, ja kevään 1918 aikana Turussa olleet punaiset vetäytyivät. Talvi- ja
jatkosodan aikana Turku kärsi Neuvostoliiton pommituksista. Muun muassa Turun
linna kärsi tuhoa, ja sen lähialue sekä Martin kaupunginosa pommitettiin lähes
täysin maan tasalle. Neuvostoliitto pudotti talvisodan aikana kaupunkiin 4 000
pommia, jotka tuhosivat tai vaurioittivat yli 600 rakennusta. Pommituksissa
kuoli 52 ja haavoittui 151 henkeä. Turku olikin Viipurin jälkeen talvisodan
pommitetuin kaupunki. Presidentti, marsalkka Mannerheim oli sodan jälkeen sitä
mieltä, että pääkaupunki pitäisi siirtää Helsingistä Turkuun, sillä Suomi joutui
Moskovan välirauhassa vuonna 1944 luovuttamaan aivan Helsingin vierestä
Porkkalan Neuvostoliitolle tukikohdaksi.

Sodan jälkeen Turun väkiluku kasvoi voimakkaasti suurten ikäluokkien synnyn ja
maaltamuuton myötä. Sodan jälkeisiä vuosikymmeniä leimasi keskustan vanhojen
rakennusten korvaaminen moderneilla kerrostaloilla, mitä kutsuttiin myöhemmin
Turun taudiksi. 1900-luvun lopulla ja 2000-luvun alkaessa Turku on kehittynyt
vilkkaaksi kauppa- ja matkailukaupungiksi.

Turkuun on liitetty kokonaan kolmen naapurikuntaa ja osia kahdesta
naapurikunnasta ajanjaksolla 1930-luvulta 1970-luvulle. Noina 40 vuotena Turku
kymmenkertaisti pinta-alansa. Vielä 1930-luvulla Turkuun kuului lähes yksinomaan
kantakaupungin ruutukaava-alue. Sitä ympäröineet Aurajoen pohjois- tai
länsipuoliset alueet kuuluivat Maariaan, etelä- tai itäpuoliset Kaarinaan.
Vuonna 1939 Turkuun liitettiin osa Kaarinan ja vuonna 1944 osa Maarian kunnasta.
Näissä liitoksissa molempien kuntien kirkonkylätkin liitettiin Turkuun, samoin
kuin Nummenmäen, Vähä-Heikkilän ja Raunistulan taajaväkiset yhdyskunnat, joista
Raunistula oli kuulunut Maariaan, muut Kaarinaan. Vuonna 1967 Turkuun liitettiin
loputkin Maarian kunnasta, vuotta myöhemmin Kakskerran saaristokunta ja vuonna
1973 Paattisten kunta. Raisiosta Turkuun on liitetty Mälikkälän, Pahaniemen,
Artukaisten, Pansion ja Pernon kaupunginosat. Viimeisimpänä näistä liitettiin
Perno alueelle rakennettavan Wärtsilän telakan vuoksi. Tämän jälkeen kaupungin
laajentuminen maa-alueilla on pysähtynyt naapurikuntien, etenkin Raision ja
Kaarinan haluttomuuteen tehdä kuntarakenneselvityksiä Turun kanssa ja luovuttaa
uusia maa-alueita Turulle. Vuonna 2006 valtioneuvosto määräsi kuitenkin Turun
lähialueen kunnat yhteiseen selvitystyöhön kuntarakenteen uudistamisesta.

Turun pinta-ala oli 2016-01-01 1. tammikuuta 2016 maanmittauslaitoksen
mittausten mukaan 306,36 km², josta 245,67 km² on maata, 3,45 km²
sisävesialueita ja loput 57,24 km² merivesialueita. Turun rajanaapurikuntia ovat
Aura, Kaarina, Lieto, Masku, Mynämäki, Naantali, Nousiainen, Pöytyä, Raisio ja
Rusko. Mäet ovat etelästä pohjoiseen Kakolanmäki, Puolalanmäki,
Samppalinnanmäki, Aninkaistenmäki, Yliopistonmäki, Vartiovuorenmäki ja
Kerttulinmäki. Kaupungin korkein kohta on Karhunsauna (89 metriä) joka sijaitsee
Tortinmäessä.

Turun pohjoisimmasta kolkasta eteläisimpään on matkaa yhteensä 45 kilometriä.
Sen pohjoisin osa, kaupunkiin 1973 liitetty entisen Paattisten kunnan alue,
ulottuu pitkän ja kapean kiilan muotoisena Kuhankuonon kahdeksan kunnan
rajapyykille, joka on Turun pohjoisin kohta. Turun alueen suurin leveys sen
sijaan on vain 15 kilometriä. Turun lounaisosa koostuu saarista, joista
suurimmat ovat Ruissalo, Hirvensalo, Satava ja Kakskerta. Saarten metsät ovat
pääosin mäntyvaltaisia, mutta niissä on myös reheviä lehtoja.

Ruissalon saari Turun edustalla on sekä luonnoltaan että kulttuurihistorialtaan
arvokas ja monipuolinen alue koko Suomessa ja Turun tärkeimpiä
luonnonsuojelullisia kohteita. Sen lehdot kuuluvat kansalliseen
lehtojensuojeluohjelmaan, ja lähes koko saari liitettiin Natura 2000 -verkostoon
vuonna 2000. Jo ennen Natura-verkkoon liittämistä saarelle oli perustettu
Ruissalon ja Marjaniemen luonnonsuojelualueet, joiden yhteispinta-ala on noin 85
hehtaaria. Ruissalo mukaan lukien Turun kaupungin alueella sijaitsee kymmenen
luonnonsuojelualuetta. Lisäksi Turun kaupunki omistaa puolet Pähkinäisten
saaresta Naantalissa. Aivan Turun pohjoisimmassa kärjessä sijaitsee osa
Kurjenrahkan kansallispuistosta.

Turku sijaitsee Saaristomeren rannalla Aurajoen suulla. Kaupungin keskustan
halki virtaava Aurajoki on Suomen merkittävimpiä ja Varsinais-Suomen suurimpia
jokia. Aurajokilaakson ikivanha kulttuurimaisema on kansallismaisema. Joki on
vaikuttanut Turun historiaan merkittävästi. Kaupunki syntyi joen itäpuolelle
(eli eteläpuolelle), ja siellä sijaitsevat tai ovat sijainneet muun muassa Turun
tuomiokirkko, Turun akatemia, Vanha Suurtori, Raatihuone ja ensimmäiset koulut.
Paikalliset kutsuvat sen vuoksi Aurajoen itäpuolta nimellä ”täl pual jokke” ja
nykyisen ydinkeskustan ja Kauppatorin puolta nimellä ”tois pual jokke”. Joen eri
puolia kutsutaan myös Åboksi (”täl pual”) ja Turuksi (”tois pual”) kaupungin
yliopistojen (Turun yliopisto ja Åbo Akademi) vanhojen sijaintipaikkojen mukaan.
Nimiä käytetään erityisesti, kun kerrotaan förin vievän ihmisiä risteilylle
reitillä Turku–Åbo–Turku.

Aurajoki virtaa Turussa hieman alle yhdeksän kilometrin matkan
itä–länsi-suunnassa. Se on keskimäärin noin 50 metriä leveä. Turun keskustan
kohdalla joen syvyys on 2,5–5 metriä, mutta tuomiokirkolta ylöspäin
veneilykelpoinen uoma kapenee ja madaltuu huomattavasti. Joen ylittää Turun
alueella yhdeksän siltaa sekä lisäksi lautta, Föri. Paikoin rautatiesillan
jälkeen Nummessa olisi mahdollista ylittää joki juuri ja juuri kävellen.
Veneilyä Tuomiokirkkosillasta yläjuoksulle päin haittaavat karit. Aurajoki
soveltuu kuitenkin hyvin melontaharrastukseen.

Aurajoen lisäksi kaupungissa on useita pienempiä jokia ja ojia. Vähäjoki saa
alkunsa Paattisilta Paattistenjoen nimellä, josta se virtaa Maarian läpi ja
yhtyy Aurajokeen Koroisissa. Raisionjoki laskee mereen Ruissaloa vastapäätä
Artukaisissa. Järvijoki kulkee Tortinmäen poikki ja laskee Aurassa Aurajokeen.
Suurimmat järvet ovat Kakskerran saaressa sijaitseva Kakskerranjärvi,
Hirvensalon saaressa sijaitseva Illoistenjärvi sekä tekojärvi Maarian allas.

Nunnanoja ja Haaraoja yhtyvät Ikkalassa Paattistenjoeksi. Jaaninoja laskee
Lausteelta Laukkavuoren ja Kuralan poikki Aurajokeen. Topinojan reitti kulkee
Metsämäestä Halisten ja Räntämäen kautta Vähäjokeen. Vähäjokeen laskee myös
Piipanoja, joka saa alkunsa Saramäestä ja yhtyy Vähäjokeen Orikedolla. Kuninkoja
saa alkunsa Raisiosta, mutta virtaa Turussa muun muassa Länsikeskuksen ja
Pläkkikaupungin ohitse ja sen jälkeen tunnelia pitkin sataman alitse
Pohjoissalmeen. Sikaoja on entinen Aurajoen sivuhaara, joka juoksi Kupittaalta
Vähä-Heikkilän läpi Aurajokeen, mutta se on nyttemmin suljettu viemäriputkeen.

Aurajoki virtaa savisten viljelymaiden halki, joten sen vesi on sameaa ja
sisältää ravinteita ja kiintoaineita. Sen ekologinen tila on välttävä. Joessa on
ajoittain sinileväkukintoja ja hygieenisiä ongelmia. Merialueen tilaan
vaikuttavat jokien tuomat ravinteet ja asutuken jätevedet, teollisuuden kuomitus
on vähäistä.

Turun merialue ulottuu lännessä Airiston selälle. Sen ja keskustan välissä ovat
Turun suurimmat saaret Hirvensalo ja Ruissalo sekä Hirvensalon eteläpuolella
Satava ja Kakskerta. Turun satama sijaitsee pääosin Aurajoen suun ja Ruissalon
sillan välisellä alueella, ja sinne johtava laivaväylä kulkee Hirvensalon ja
Ruissalon välistä Pukinsalmea pitkin. Pohjoispuolisesta manneralueesta Ruissalon
erottaa pitkä ja paikoitellen kapea Pohjoissalmi, jonka manteren puoleisella
rannalla on myös osa Turun rahtilaivasatamaa.

Turun ilmasto on suhteellisen merellinen ja leuto. Vuoden keskilämpötila on noin
6 °C, ja sademäärä on tyypillisesti 700 mm vuodessa. Pysyvä lumipeite saadaan
yleensä vasta vuodenvaihteen tienoilla, ja valkea joulu tulee vain 6–8 kertaa
kymmenestä. Toisinaan Aurajoki jäätyy niin, että sen jään päällä voi kävellä,
hiihtää tai luistella, mikä on varsin suosittua. Aurajoen jäiden lähtemistä on
tilastoitu vuodesta 1800: jäät lähtevät joesta yleensä maalis–huhtikuun
vaihteessa. Vaihtelua kuitenkin esiintyy: vuonna 1875 jäät lähtivät vasta
toukokuussa ja 1990 jo helmikuussa. Vuosi 2008 oli hyvin poikkeuksellinen, sillä
ensimmäistä kertaa koko seuranta-aikana Aurajoki ei varsinaisesti jäätynyt
lainkaan.

Turussa on mitattu myös yksi Suomen kaikkien aikojen korkeimmista lämpötiloista:
35,9 °C 9. heinäkuuta 1914. Lämpötila oli koko maan suurin mitattu lämpötila
heinäkuun 2010 loppuun saakka, jolloin tämä kyseinen ennätys rikottiin Liperissä
Joensuun lentoasemalla 37,2 asteella.

Turku on asettanut kaupunginvaltuuston hyväksymässä kestävän kehityksen
ohjelmassa tavoitteekseen olla hiilineutraali kaupunki vuoteen 2040 mennessä.

Turussa on 87 kaupunginosaa. Turun kaupunki on jaettu yhdeksään suuralueeseen,
joihin kuuluu 45 tilastoaluetta. Kussakin tilastoalueessa on yksi tai useampi
pienalue, joita Turussa on yhteensä 134.

1970-luvulla ja sen jälkeen Turkuun ovat muodostuneet suuret lähiöt, jotka
rakennettiin edellä mainittujen pientaloalueiden ulkopuolelle. Turkulaisia
lähiöitä ovat Iso-Heikkilä, Uittamo, Ilpoinen, Harittu, Luolavuori, Lauste,
Varissuo, Pääskyvuori, Kurala, Kohmo, Halinen, Runosmäki, Hepokulta,
Teräsrautela, Nättinummi, Länsinummi, Suikkila, Härkämäki, Jyrkkälä, Pansio,
Perno ja Jäkärlä. Näistä Iso-Heikkilä on kaikkein vanhin, ja Länsinummea
rakennetaan edelleen. Jäkärlä sijaitsee muusta kaupunkirakenteesta erillään
pohjoisessa Liedon rajan lähellä. 1990-luvulta alkaen Turussa on rakennettu
varsinkin Hirvensalon, Satavan ja Kakskerran saarille, ja toisaalta jo
rakennettuja alueita on pyritty tiivistämään täydennysrakentamisella.

Turun keskusta-alue muodostuu ruutukaava-alueesta, jonka C. L. Engel suunnitteli
Turun palon jälkeen vuonna 1827. Katuverkon suunnan perustaksi tuli Linnankatu,
jonka mukaan mukaan muut kadut rakennettiin joko sen kanssa yhdensuuntaisiksi
tai sitä vastaan kohtisuoriksi. Kaavoitettu kaupunkialue rajautui lounaassa
mereen, kaakossa Itäiseen Linjakatuun eli nykyiseen Kupittaankatuun ja luoteessa
Läntiseen Linjakatuun eli nykyiseen Ratapihankatuun, joka tuolloisen
suunnitelman mukaan olisi ulottunut merenrantaan saakka. Engelin kaavan mukainen
rakentaminen kesti vuosikymmeniä, ja jotkin kaupunginosat kuten Port Arthur
rakennettiin pääosin vasta 1900-luvun alussa. 1900-luvun aikana kaupunki
laajentui tasaisesti pohjoiseen, itään ja etelään. Turun saarille kaupunki alkoi
laajentua enemmän vasta 1980- ja 1990-luvuilla, ja etenkin Hirvensalossa on
edelleen paljon keskeneräisiä kaavoitettuja alueita.

Nykyinen Turun keskustan alue jakautuu yhdeksään numeroituun kaupunginosaan,
joissa asuu yhteensä noin 42 000 ihmistä. Muiden suurten suomalaisten kaupunkien
tapaan Turun keskusta on tiheästi ja suhteellisen korkeasti rakennettua.
Korkeimmat rakennukset Turun keskustassa ovat Puutarhakatu 11–13:ssa sijaitsevat
vuonna 1956 rakennetut 44 ja 47 metriä korkeat kaksoistornit. Virkistysalueita
on säilynyt keskustassa etenkin kukkuloilla ja joen rannassa. Ruutukaava-alue
vastaa monissa paikoin myös Turun vanhaa kuntarajaa.

Keskustaa ympäröi pientalovaltaisten kaupunginosien kehä. Alueet olivat alun
perin köyhän työväestön asuinalueita (muun muassa Nummi, Raunistula ja
Vähäheikkilä), mutta nykyisin ne ovat etenkin lapsiperheiden suosimia.
Pientaloalueena on pysynyt myös VIII kaupunginosa eli Port Arthur, joka tosin on
osa jo Engelin kaavaan sisältynyttä ruutukaava-aluetta, mutta se rakennettiin
suurimmaksi osaksi vasta 1900-luvun alussa. Alue on pysynyt matalana
puutaloalueena, koska Turun asukkaat ovat kiivaasti vastustaneet alueen
puutalojen purkua. Nykyisin alue on hyvin arvostettu, ja Suomen Kotiseutuliitto
valitsi sen vuoden kaupunginosaksi vuonna 2001.

Turun kaupunkimaiseman vanhimmat rakennukset ovat keskiaikaiset Turun
tuomiokirkko ja Turun linna. Turun kaupungin vanhin asemakartta on 1600-luvun
alkupuolelta. Vanhan asemakaavan pohjalta kaupungille laati ensimmäisen
ruutukaavan maanmittari Hans Hansson vuonna 1652 Pietari Brahen käskystä. C. L.
Engel uusi ruutukaavan vuonna 1828 heti Turun suuren palon jälkeen. Kaupungin
alueella on myös alkuperäisiä Turun palosta selvinneitä rakennuksia, joista
tunnetuin kokonaisuus lienee Turun Luostarinmäen käsityöläismuseon puutaloalue.
Uuden vuoden 1828 asemakaavan pääkadut oli tehtävä 45 kyynärää ja sivukadut 30
kyynärää leveiksi. Asemakaavan mukaan pää- ja jokikatujen samoin kuin torien ja
aukioiden reunoille tuli rakentaa vain kivitaloja.

Engel on asemakaavan lisäksi suunnitellut kaupunkiin myös tunnettuja yksittäisiä
rakennuksia, kuten Vartiovuoren tähtitornin sekä Ortodoksisen kirkon. Palon
jälkeen uudelleen rakennettu Tuomiokirkonpuiston ja Vanhan Suurtorin ympäristö
on laajin uusklassisen arkkitehtuurin kokonaisuus kaupungin alueella. Siihen
kuuluvat esimerkiksi Brinkkala, vanha raatihuone, Hjeltintalo sekä Juseliuksen
talo. Uusklassismia kaupungissa edustaa myös Suomen vanhin teatteri, kauppatorin
laidalla sijaitseva Åbo Svenska Teater.

Suomen itsenäistymisen jälkeen Turun arkkitehtuurin merkittävimpiin kehittäjiin
kuuluivat etenkin Alvar Aalto sekä Erik Bryggman. Heidän suunnittelemien
töidensä ansiosta Turku oli aikoinaan merkittävä funktionalistisen
arkkitehtuurin keskus. Funktionalismia Turussa edustavat muun muassa Aallon
suunnittelema Turun Sanomien lehtitalo sekä Lounais-Suomen Maalaistentalo
Humalistonkadulla ja Bryggmanin suunnittelemat Hospits Betel Yliopistonkadulla
sekä Turun hautausmaan Ylösnousemuskappeli.

Sotien jälkeen kaupungin arkkitehtuurin suunta ja painopiste muuttuivat.
Arkkitehtien sijaan kaupungin kehitystä alkoivat hallita rakennusyhtiöt, kun
tarvittiin nopeasti paljon uusia asuntoja. Tällöin kaupunkiin rakennettiin
ensimmäiset lähiöt, esimerkiksi Iso-Heikkilä, Uittamo ja Pääskyvuori. Turusta
purettiin toisen maailmansodan jälkeisinä vuosikymmeninä useita vanhoja
rakennuksia, joiden tilalle rakennettiin uusia ja entisiä korkeampia. Turun
tauti on käsite, jolla tarkoitetaan vanhojen rakennuksien purkamista uusien ja
aikalaisten rumina pitämien rakennusten tieltä, sekä tähän liittyvää poliittista
korruptiota. Suomen lehdistö alkoi käyttää käsitettä 1980-luvulla Turun
kunnallispolitiikkaa ruotineissa kirjoituksissa.

1980-luvulla painopiste siirtyi takaisin kaupunkikuvan kehittämiseen ja
arkkitehdit palasivat suunnittelemaan Turkuun rakennuksia. Arkkitehti Benito
Casagrande on suunnitellut kaupunkiin useita rakennuksia 1970-luvulta lähtien.
Tunnetuimpia kaupunkikuvassa lienevät kauppakeskus Hansakortteli sekä
esimerkiksi Turku Science Parkin alueen rakennukset Data-City ja Bio-City.
Uusimpia arkkitehtonisia kokonaisuuksia kaupungissa ovat esimerkiksi uusi Turun
kaupunginkirjaston pääkirjasto, jonka on suunnitellut Arkkitehtitoimisto JKMM
pääarkkitehtina Asmo Jaaksi, Turun yliopistollisen keskussairaalan T-sairaala,
Turun korkein asuinrakennus Airiston Tähti, opiskelijoiden tornitalo Ikituuri ja
kolmitorninen toimistotornitalo If-talo.

Turku tunnetaan puupaaluille perustetuista rakennuksista. Nykyään perustamistapa
tuottaa runsaasti ongelmia, sillä pohjaveden pinnan lasku aiheuttaa paalujen
lahoamista. Kun puupaalu ei ole enää stabiilissa tilassa, veden täysin
kyllästämänä, homekasvusto valtaa paalun täysin tässä homeelle varsin
ihanteellisessa tilassa ja kantavuus heikkenee ja aiheuttaa painumia. Paalun
painuessa painuvat myös niille perustetut rakennukset.

Turku tunnetaan lehtevien puistojen kaupunkina ja puistokulttuurin
edelläkävijänä.

Kupittaanpuisto on paitsi Turun myös koko Suomen vanhin ja laajin
kaupunkipuisto.

Turun hautausmaa vihittiin käyttöön vuonna 1807, ja sitä on laajennettu sen
jälkeen useita kertoja. Alueen pinta-ala on 59,2 hehtaaria, ja sillä sijaitsee
noin 45 000 hautaa. Hautausmaalle on haudattu useita merkkihenkilöitä, ja sen
haudoilla on tunnettujen kuvanveistäjien suunnittelemia veistoksia ja
muistomerkkejä. Alueella on viiden uskontokunnan hautausmaat.

Vuosisadan ensimmäisinä vuosikymmeninä puistoja elävöitettiin rakentamalla
lapsille leikkikenttiä ja altaita sekä Kupittaanpuistoon lintulammikoita.

1970-luvulta lähtien kaupunkiin on rakennettu myös koirapuistoja, joista
ensimmäiset sijaitsivat Raunistulassa ja Iso-Heikkilässä. Eniten kaupunki
panostaa puistoistaan nykyisin Asemanpuiston ja Vanhan Suurtorin ympäristön
puistojen hoitoon.

Turun kaupunginjohtajana on toiminut vuodesta 2010 Aleksi Randell (kok). Turun
hallinto muodostuu kaupunginjohtaja Randellin johtamasta konsernihallinnosta
sekä viidestä toimialasta (hyvinvointi-, kiinteistö-, sivistys-, vapaa-aika ja
ympäristötoimialat). Kaupunginjohtajan varahenkilönä toimii
apulaiskaupunginjohtaja Jarkko Virtanen (sd). Vuoden 2005 alusta Turussa
otettiin käyttöön Suomen oloissa poikkeuksellinen malli, jossa
kaupunginhallituksen puheenjohtajalle maksetaan ansiotyön mukaista palkkiota.
Kaupunginhallituksen puheenjohtajana toimii kaupunginvaltuutettu Olli A. Manni
(kok.), 1. varapuheenjohtajana Toni Eklund (sd.) ja 2. varapuheenjohtajana Elina
Rantanen (vihr.). Turun 67 edustajan kaupunginvaltuusto johtaa kunnan hallintoa
hyväksymänsä Turku-strategian ja hallitussopimuksen mukaan.

Turun hallinnollisessa historiassa puolueiden sisäiset erimielisyydet ovat usein
korostuneet. Tämä on ajoittain vaikeuttanut tärkeiden päätösten tekemistä, kun
päätöksentekoa on lykätty eteenpäin yli seuraavien vaalien. Ongelmana Turulle on
lisäksi ollut kaupungin geopoliittinen sijainti muuhun Suomeen nähden; Siinä
missä useat muut saman kokoluokan suomalaiset kaupungit ovat maantieteellisesti
kauttakulkuyhteydessä toisiinsa, sijaitsee Turku rannikolla ja sen tärkeät
liikenneyhteydet kulkevat ulkomaille. Tämän vuoksi kotimaan päätöksenteossa muut
alueelliset hankkeet ovat usein saaneet tukea Turun jäädessä syrjään.
Esimerkiksi Turun moottoritien rakentaminen lykkääntyi useita kertoja ja alueen
raideliikenteeseen on panostettu muita saman suurusluokan alueita vähemmän.

Kaupunginvaltuuston puolueet olivat vuoden 2016 alussa suuruusjärjestyksessä:
Kansallinen Kokoomus 19 paikkaa, Suomen Sosialidemokraattinen puolue 14 paikkaa,
Vihreät 10 paikkaa, Vasemmistoliitto yhdeksän paikkaa, Perussuomalaiset viisi
paikkaa, Keskusta neljä paikkaa, Ruotsalainen kansanpuolue kolme paikkaa,
Kristillisdemokraatit yksi paikka, Sinivalkoiset yksi paikka ja Järjen ääni yksi
paikka.

Vuonna 1930 Turun maa-alueen pinta-ala oli 2 333 hehtaaria, alle kymmenesosa
nykyisestä. Kaupunki käsitti tuolloin vain nykyisen keskikaupungin
ruutukaava-alueen sekä jonkin verran niin sanottuja takamaita sen välittömässä
läheisyydessä. Sitä ympäröivät alueet Aurajoen eteläpuolella kuuluivat
Kaarinaan, pohjoispuolella Maariaan, mutta niiden alueelle oli jo muodostunut
laajaa esikaupunkiasutusta.

Vuonna 1939 Turkuun liitettiin laaja osa Kaarinan ja vuonna 1944 Maarian
kunnasta, muun muassa näiden kuntien kirkonkylät sekä Raunistulan, Nummenmäen ja
Vähäheikkilän taajaväkiset yhdyskunnat. Myös eräitä Raisioon kuuluneita alueita
on vuosina 1931, 1949 ja 1957 liitetty Turkuun. Vuonna 1967 siihen liitettiin
loputkin Maarian kunnasta sekä vuonna 1968 Kakskerta ja vuonna 1973 Paattinen.
Pienempiä alueita Turkuun on liitetty myös Ruskosta ja Liedosta.

2000-luvun alusta lähtien Varsinais-Suomen liitto on hahmotellut Turun
kaupunkiseudusta nauhamaista suurkaupunkia. Vuonna 2015 valmistui erityinen
kuntajakoselvitys Auran, Kustavin, Liedon, Maskun, Mynämäen, Nousiaisten,
Pöytyän, Ruskon, Sauvon, Taivassalon, Tarvasjoen ja Vehmaan kuntien sekä
Kaarinan, Naantalin, Paimion, Raision ja Turun kaupunkien välillä. Turun
kaupunginvaltuusto puolsi, mutta muut kunnat vastustivat yhdistymisesitystä.

Turun asukasluku 2016-12-31 31. joulukuuta 2016 oli 187 564 asukasta. Turku on
asukasluvultaan Suomen kuudenneksi suurin kaupunki, ja Turun seutu on
kolmanneksi suurin kaupunkiseutu.

Aurajokilaakso on ollut vaurasta ja suhteellisen tiheästi asuttua aluetta jo
rautakaudella Turku oli Suomen suurin kaupunki 1840-luvulle saakka, jolloin
Helsinki kasvoi sen ohi. 1900-luvulla väkiluku kasvoi voimakkaasti
kaupungistumisen ja kuntaliitosten myötä. Toisen maailmansodan jälkeen kaupungin
asukkaista naisia on ollut noin 12 000 enemmän kuin miehiä. Kaupungin väkiluku
kasvoi jatkuvasti 1970-luvun puoleen väliin asti, minkä jälkeen se alkoi laskea
hitaasti. Väkiluvun kasvu on taas jatkunut 1990-luvun alusta.

Muuttotilastoissa näkyy erittäin selvästi, että korkeakoulut tuovat Turkuun
runsaasti 18–30-vuotiaita uusia asukkaita. Turun ongelmana on ollut nuorten
opiskelijoiden poismuutto kaupungista valmistumisen jälkeen, sekä asukkaiden
muuttaminen Turun kehyskuntiin muun muassa alhaisemman veroprosentin vuoksi.
Eniten Turusta muutti asukkaita vuonna 2014 Helsinkiin, Kaarinaan ja Espooseen.
Eniten muuttovoittoa Turku sai Salosta, Raisiosta, Raumalta ja Naantalista.
Turku on sijoittunut kolmesti peräkkäin kärkikolmikkoon Taloustutkimuksen
muuttohalukkuutta mittaavissa tutkimuksissa. Turun suuralueiden väkiluvut olivat
vuonna 2014: Keskusta 53 004, Hirvensalo-Kakskerta 10 411, Skanssi-Uittamo
23 331, Varissuo-Lauste 18 095, Nummi-Halinen 21 204, Runosmäki-Raunistula
14 485, Länsikeskus 22 087, Pansio-Jyrkkälä 9 318 ja Maaria-Paattinen 9 315.

Turun seutukuntaan kuuluvat Kaarina, Lieto, Masku, Mynämäki, Naantali,
Nousiainen, Paimio, Raisio, Rusko, Sauvo ja Turku. Seutukunnassa on runsaat
314 000 asukasta. Alueen maapinta-ala on 2 438 neliökilometriä. Turun seudulla
on työpaikkoja 139 000, opiskelijoita 56 000 ja yrityksiä 22 000.

Turku ja naapurikunnat ovat kilpailleet asukkaista, mikä on ajoittain haitannut
yhteistyötä. Kilpailun ja osaoptimoinnin vähentämistä on käytetty perusteluna
kuntien yhdistymiselle, joka voisi parantaa alueen yhdyskuntarakenteen
toimivuutta ja asukkaiden arjen sujuvuutta sekä ympäristön kestävää kehitystä.

Vuonna 2014 kaupungin asukkaista 40,8 % oli Turussa syntyneitä, 17,8 % muuttanut
muualta Varsinais-Suomesta, 33,2 % muualta Suomesta ja 9,2 % ulkomailta. Turun
väestöstä hieman yli viisi prosenttia on ruotsinkielisiä. Muita kieliä kuin
suomea ja ruotsia puhuvia Turussa asuu noin 11 200. Turun suurimmat
ulkomaalaisryhmät tulevat suuruusjärjestyksessä Virosta, Venäjältä, Irakista,
Somaliasta ja Iranista. Turku on laatinut kotouttamisohjelman, jonka tavoitteena
on estää Turkuun saapuvien maahanmuuttajien syrjäytyminen ja perehdyttää heitä
suomalaiseen yhteiskuntaan.

Turku on Suomen vanhin koulukaupunki. Turun katedraalikoulu lienee perustettu jo
1280-luvulla.

Turussa toimii 32 suomen- ja neljä ruotsinkielistä peruskoulua (2016). Lisäksi
Turussa on kansainvälinen koulu, normaalikoulu ja Steiner-koulu. Ne antavat myös
lukio-opetusta. Varsinaisia lukioita on kuusi suomenkielistä, yksi
ruotsinkielinen ja iltalukio. Ammatillista koulutusta varten on Turun
ammatti-instituutti sekä seitsemän muuta opistoa kuten Paasikivi-Opisto ja Turun
konservatorio.

Turussa toimii nykyisin kaksi yliopistoa ja neljä ammattikorkeakoulua. Eniten
opiskelijoita, yli 20 000, on Turun yliopistossa. Yhteensä kaupungissa on yli
40 000 opiskelijaa.

Turku on taloudellisessakin mielessä Turun seutukunnan keskus. Alueella on
monipuolinen elinkeinorakenne, mitä tukee laaja-alainen koulutustarjonta. Turun
seutukunnan bruttokansantuote vuonna 2006 oli 30 572 €/as. (koko maan keskiarvo
31 719 €/as.). Tärkeitä työllistäjiä ovat meriteollisuus, lääketeollisuus ja
matkailu.

Suomalaisten pörssiyhtiöiden pääkonttoreista Turun seudulla sijaitsevat muun
muassa Raision, Telesten, Biotie Therapiesen ja HKScanin pääkonttorit. 500
suurimman suomalaisen yrityksen listalla oli vuonna 2010 Turun seudulta HKScan,
STX Finland Cruise, Veritas Eläkevakuutus, Turun Osuuskauppa, Bayer Schering
Pharma, Raisio, Nordkalk, TS-Yhtymä, Turku Energia, Teleste, Maskun Kalustetalo,
Perkinelmer, Fläkt Woods, Finnsementti, Leaf, Lämpöpuisto, Finnfeeds Finland,
Burger-In ja Felix Abba.

Suurimmat työllistäjät ovat palvelut, teollisuus ja kauppa. Tärkeimmät
vientituotteet ovat laivat, koneet ja laitteet, elintarvikkeet, juomat ja
lääketeollisuuden tuotteet, diagnostiikka- ja tietoliikennetuotteet. Vuonna 2012
suurimmat työnantajat olivat STX Finland Turun telakka, Itella, Turun
Osuuskauppa, Kesko, TS-Yhtymä, If-vahinkovakuutusyhtiö ja Metso.

ICT-ala ei Turussa ole perinteisesti ollut yhtä vahva kuin monissa muissa
suurissa kaupungeissa. Tämän takia 1990-luvun taloudellinen buumi pääosin
sivuutti sen, vastaavasti 2000-luvun alun ICT-kriisi pääasiassa kiersi
kaupungin. Nykyään kaupunki panostaa ICT-alaan muun muassa koulutuksella. Turun
keskustaan ja yliopistojen yhteiselle kampusalueelle on luotu Suomen laajin
langaton Internet-verkko, OpenSpark. Bio- ja ICT-aloja kehittää Turku Science
Park Oy, joka on rakennuttanut yrityksille 210 000 kerrosneliömetriä toimitiloja
Helsingintien ja Kupittaan rautatieaseman lähistölle.

Turun kuntatalous on monien muiden suomalaisten kuntien tapaan ollut heikossa
kunnossa 1990-luvun lamasta lähtien. Vuonna 2007 Talouselämä kuvaili Turkua
”kuntatalouden kauhukuvaksi”. Turun kaupunkikonserni sai vuonna 2006
valtionosuuksia eniten suomalaisista kaupungeista. Ongelmaksi on noussut suurien
investointien ja maksukykyisimpien asukkaiden siirtyminen vahvoihin
ympäryskuntiin, etenkin Raisioon ja Kaarinaan. Myös korkeakouluista
valmistuneiden lähtö on Turun ongelma. Maistereita virtaa pääkaupunkiseudulle,
kun Turusta ei löydy koulutusta vastaavaa työtä. Pääkaupunkiseudulle ja
ympäryskuntiin muuttaneiden sijaan Turussa asuu paljon opiskelijoita,
pitkäaikaistyöttömiä, eläkeläisiä sekä maahanmuuttajia, jotka pienentävät Turun
verokertymää huomattavasti.

Pilot Turku Oy kehittää Turkua Itämeren alueen logistisena keskuksena. Tavoite
perustuu Turun keskeiseen sijaintiin Pietari-Tukholma- ja
Pietari-Saksa-merireittien välissä. Lisäksi Turussa on matkustajamäärältään
Suomen viidenneksi vilkkain lentoasema sekä kohtalaiset raideyhteydet Helsinkiin
ja Tampereelle. Yhä tärkeämmäksi elinkeinoksi on muodostumassa myös matkailu,
jonka kehittämisestä vastaa Turku Touring.

Metalliteollisuus, erityisesti laivanrakennus, on ollut perinteisesti vahva ala.
Kaupungin elinkeinopolitiikkaa on 2006 valmistuneen osaamis- ja
elinkeinostrategian mukaisesti suunnattu uudelleen tukemaan meriklusterin
menestysedellytyksiä. Meriklusterin kehittämisestä vastaa Koneteknologiakeskus
Turku Oy, joka vetää myös valtakunnallisen osaamiskeskusohjelman
meriklusteriosiota. Vuonna 2013 Turussa oli 95 201 työpaikkaa, jotka jakautuivat
aloittain seuraavasti:

Wärtsilän päätös sulkea Turun dieseltehdas ja siirtää tuotanto Italian Triesteen
oli kova pala kaupungille, mutta monet työntekijät ovat sittemmin saaneet työtä
Turun telakalta, jolta ovat valmistuneet muun muassa vuonna 2009 silloin
maailman suurimmat matkustaja- ja risteilyalukset Oasis of the Seas ja sen
sisaralus Allure of the Seas. Niitä edelsivät kolme valmistumisaikanaan maailman
suurinta risteilijää, Freedom-sarjan Freedom of the Seas, Liberty of the Seas ja
Independence of the Seas, joka valmistui vuonna 2008. 1990-luvun aikana ja sen
jälkeen elintarviketeollisuus on vähentänyt väkeä Turussa. Muun muassa Valio ja
Leaf ovat sulkeneet toimipisteensä.

Turun työvoimaomavaraisuus vuonna 2013 oli 123,3 % ja Turun seutukunnan 100,3 %.
Turun työttömyysaste kohosi Suomen 1990-luvun alun laman aikana korkealle ja
saavutti huippunsa vuonna 1994, jolloin se oli 22,1 prosenttia. Tämän jälkeen
työttömyysaste laski ja oli matalimmillaan 9 prosenttia vuonna 2008. Tämän
jälkeen maailmanlaajuinen taantuma vaikutti Turun ja koko Suomen työttömyyden
kasvuun. Työttömyyden kasvu on jatkunut tasaisesti, ja Turun työttömyysaste oli
15,8 prosenttia vuonna 2014. Turku-konserni työllistää vuonna 2016 yhteensä noin
12 000 ihmistä.

Turun seudulla sijaitsee kaksi merkittävää satamaa: Turun satama ja Naantalin
satama. Yhdessä ne muodostavat Suomen johtavan kappaletavaran
satamakokonaisuuden. Turun satama on sijaintinsa johdosta tärkeässä asemassa
ulkomaankaupan kannalta. Turku on sijaintinsa ja hallinnollisen asemansa vuoksi
vanhastaan ollut Suomen portti länteen ja Euroopan sillanpää itään. Turun satama
on erikoistunut suuryksikköliikenteeseen. Tiheimmin liikennöidään Tukholmaan,
jonne on neljä lauttavuoroa vuorokaudessa. Helsingin sataman jälkeen Turun
satama onkin matkustajaliikenteessä toiseksi suurin satama. tavaraliikenteessä
sen osuus on huomattavasti pienempi.

Laivaliikennettä Tallinnaan, Riikaan ja Visbyyn on ollut ajoittain, ja
ympärivuotinen reittiliikenne Tallinnaan on ollut suunnitteilla vuodesta 2006.

Nopeasti kasvanut läheinen Naantalin satama on huomattava teollisuussatama. Se
on jo pitkään tunnettu erityisesti neste- ja kuivabulksatamana, mutta viime
aikoina Naantalin satamasta on kehittynyt myös keskeinen
suuryksikköliikennesatama. Turun seudulla toimivia merkittävimpiä
laivanvarustamoja ovat Alfons Håkans, Baltic Line, Birka Cruises, Finnlines,
Mann Lines, Meriaura, Rederi Ab Engship, Bore, SeaWind Line, Silja Line, Team
Lines, Viking Line ja RMS. Aurajoesta lähtee myös saaristolaivoja ja vesibusseja
Turun saaristoon. Kesällä Turusta Naantaliin höyryää kahdesti päivässä Suomen
rannikon viimeinen reittiliikenteessä oleva matkustajahöyrylaiva, S/S Ukkopekka.

Turkuun saatiin rautatie vuonna 1876 osana Hämeenlinna–Tampere–Turku-linjaa.
Rautatien rakentaminen pääsi käyntiin vasta vuonna 1874 yli kymmenen vuotta
kestäneiden linjauksia koskeneiden erimielisyyksien ja rahoitusongelmien takia.
Rantarata Karjaalle valmistui 1899 ja Helsinkiin 1902. Uudenkaupungin rata
valmistui vuonna 1924. Matkustajaliikenne radalla loppui vuonna 1992, mutta
radalla on edelleen vähäistä tavaraliikennettä. Suomen ensimmäiset Pendolinot
alkoivat kulkea Turun ja Helsingin välillä vuonna 1995. Välillä kulkee
vuosittain noin 1,2 miljoonaa matkustajaa, mutta tavaraliikenne on hyvin
vähäistä ja rata on melko huonokuntoinen. Turku–Toijala-radalla on matkustajia
noin 660 000 (2004) ja tavaraliikennettä on 1,6 miljoonaa tonnia. Turku on
Suomen ainoa kaupunki, jossa on kolme kaukoliikenteen rautatieasemaa (satama,
rautatieasema ja Kupittaa).

Turun lentoasema on sijainnut vuodesta 1956 kahdeksan kilometriä Turun keskustan
pohjoispuolella. Vuonna 2012 aseman kautta kulki 454 948 matkustajaa ja 8 012
tonnia rahtia, joten se on matkustajamääriltään Suomen lentoasemista neljänneksi
vilkkain ja rahtimääriltään toiseksi suurin. Lentoasemalta on kotimaanlentoja
Helsinkiin, Ouluun ja Kittilään sekä ulkomaille Tukholmaan, Riikaan,
Kööpenhaminaan, Gdańskiin, Budapestiin, Brysseliin, Lontooseen, Barcelonaan ja
Málagaan.

Tieliikenteen tärkeimmät väylät ovat valtatiet 1, 8, 9 ja 10 sekä Turkua
kiertävä ohikulkutie eli kantatie 40. Yksi Suomen ensimmäisistä moottoriteistä,
valtatie 8 Turusta Raisioon valmistui vuonna 1963. Europpatiet E8 ja E63 alkavat
Turusta, sekä E18 kulkee Turun ja Naantalin kautta.

Turussa oli pitkään myös raitiotieverkosto, ensin hevosraitiotiet vuodesta 1890
vuoteen 1892 ja sittemmin sähköraitiotiet vuodesta 1908. Raitioteitä kehitettiin
tasaisesti 1950-luvulle asti, mutta sen jälkeen ne päästettiin rappeutumaan,
kunnes raitiotiet vuosina 1965–1972 poistettiin kokonaan. Monet pitävät
raitioteiden lakkauttamista suurena virhepäätöksenä, koska tällöin Turku menetti
toimivan, koko keskeisen kaupunkialueen kattaneen liikennejärjestelmän.

Nykyisin kaupungin joukkoliikenteen selkärangan muodostaa linja-autoliikenne.
Keväällä 2009 tehdyn käyttäjätutkimuksen mukaan Turun seutuliikenteen
matkustajamäärät olivat kasvussa, ja suurin osa matkustajista oli tyytyväisiä
seutuliikenteen palveluihin. Liki 80 prosenttia vastaajista arvioi, että
seutulipun käyttö on lisännyt heidän bussimatkojaan. Joukkoliikenteen käyttö oli
tutkimuksen mukaan myös vähentänyt yksityisautoilua. Turussa bussilippujen
vaihto-oikeus kestää 2 tuntia. Heinäkuun 2014 alussa Turussa ja lähiseuduilla
toteutettiin merkittävä joukkoliikenneuudistus, kun kuuden kunnan (Turku,
Raisio, Kaarina, Naantali, Lieto ja Rusko) yhdessä toteuttama Föli-liikenne
aloitti toimintansa.

Turun seudulle on myös tehty suunnitelma lähitulevaisuudessa rakennettavasta
pikaraitiotiestä, joka kuljettaisi matkustajia keskustaan sekä Turun lähiöistä
että naapurikunnista. Turun kaupunginvaltuusto päätti kokouksessaan joulukuussa
2009, että raskaimmin kuormitetuille runkolinjoille toteutetaan pikaraitiotie,
kun sille on rahoitukselliset ja kaavalliset edellytykset sekä valtionrahoitus
ja muiden seudun kuntien osuus toteutuksesta on sovittu. Ennen pikaraitiotien
rakentamista on suunniteltu muutettavan bussilinjasto runkolinjoihin
perustuvaksi, jota tukevat täydentävät ja poikittaiset linjat.

Ennen vesijohtoverkoston saamista Turkuun, vettä otettiin hygienian tasoltaan
useimmiten puutteellisista kaivoista ja lähteistä. Koko kaupungin laajuinen
toimiva vesijohtojärjestelmä Turkuun saatin muuhun Eurooppaan verrattuna varsin
myöhään, vasta vuonna 1903. Tuolloin otettiin käyttöön Turun vesilaitoksen
ensimmäinen vesitorni, Vartiovuoren vesisäiliö, sekä Kaarningon vesijohtolaitos.
Vesijohtoverkoston saamisen vaikeuksina ovat olleet muun muassa Turun hidas
päätöksenteko ja kuntalaisten kielteinen suhtautuminen Aurajoen puhdistetun
veden käyttöön juomavetenä. Aurajoen veden laatu on ollut huono koko sen käytön
ajan. Vesijohtoverkoston auettua aluksi käytettiin pohjavettä, mutta vuodesta
1923 lähtien enimmäkseen uuden Halisten vesilaitoksen Aurajoesta puhdistamaa
vettä. Tuolloin kaupungin vähäinen vedenkulutus lähti nousuun, voimistuen
entisestään 1940-luvulla ja saavuttaen huipun vuonna 1973, jonka jälkeen
vedenkulutus on laskenut. Turussa on vähän raakavesilähteitä, joten
raakavesivarantojen puuteen vuoksi on kaupungissa ollut koko sen historian ajan
ajoittaista puutetta vedestä. Tämän seurauksena Aurajokeen laskeva Savojärvi
padottiin vuonna 1952 ja raakavettä hankittiin myös muista paikoista.
1970-luvulta lähtien etsittiin vaihtoehtoisia raakavesilähteitä Aurajoen tilalle
ja lopulta Turun Seudun Vesi Oy:n tekopohjaveden tuotanto Virttaankankaalla
käynnistyi vuonna 2011, josta Turku ja sen naapurikunnat ovat saaneet vuodesta
2013 lähtien kaiken vetensä. Turun Paatisiin ostetaan edelleen pohjavettä Ruskon
kunnalta.

Kaupungissa ei ollut viemäreitä, jolloin jätteet heitettiin avo-ojiin jotka
edelleen saastuttivat juomaveden. Turun keskellä sijaitseva Aurajoki kärsi
vakavista saasteongelmista ja hajuhaitoista, jotka johtuivat sinne lasketuista
jätevesistä. Joen alajuoksu alkoi jo muistuttaa avoviemäriä ja lopulta kaupungin
ensimmäinen jätevesipuhdistamo, Turun jätevedenpuhdistamo Iso-Heikkilässä,
otettiin käyttöön vuonna 1968. Se puhdisti Turun länsipuolen jätevedet ja vuonna
1972 Aurajoen alittavan viemäritunnelin valmistuttua myös itäpuolen jätevedet.
Tällöin lähes kaikki Turun jätevedet käsiteltiin ja viemäriverkosto kattoi
suurimman osan Turusta. 1970-luvulla alkoi vesistöjen selvä puhdistuminen ja
niiden virkistyskäyttö lisääntyi, etenkin Aurajoen. Turun seudun 300 000
asukkaan jätevedet puhdistaa vuodesta 2009 alkaen Kakolan jätevedenpuhdistamo.

Turku Energia on kaupungin omistama energiayhtiö. Sen toimintaan kuuluu lämmön-
ja sähköntuotanto, jakelu ja myynti sekä niihin liittyvät palvelut. Yrityksen
tuotteita ovat sähkö, lämpö, höyry ja jäähdytys.

Turun jätteenpolttolaitos lopetti toimintansa 2014. Orikedolla toiminut
jätteenpolttolaitos oli käytössä 40 vuotta, ja sen piippu oli osa
turkulaismaisemaa. Topinojan kaatopaikka on tehostanut jätteiden lajittelua, ja
siellä on yli 30 eri lajitteluvaihtoehtoa.

Turun pohjoismaisia ystävyyskaupunkeja Bergeniä, Göteborgia ja Århusia sekä
Venäjän Pietaria yhdistää se, että ne ovat kaikki maidensa ”kakkoskaupunkeja”.
Kaikki kaupungit sijaitsevat lisäksi rannikolla, ja niillä on pitkä historia ja
tärkeä kulttuurillinen, taloudellinen ja hallinnollinen asema omassa maassaan.
Näiden ominaisuuksien vuoksi Turussa koetaan yhteenkuuluvuutta mainittuihin
kaupunkeihin. Suikkilan kaupunginosassa on ystävyyskaupunkien mukaan nimettyjä
katuja. Neuvostoliiton hajoamisen jälkeen pätkä Leningradinkadusta muutettiin
Pietarinkaduksi.

Turun ystävyyskaupungeista etenkin Pietari on noussut viime vuosina tärkeäksi,
ja yhteistyömahdollisuudet ovat kasvaneet Neuvostoliiton hajoamisen jälkeen.
Pietarissa on järjestetty Turku-päivät ja vastavuoroisesti Turussa on
järjestetty Pietari-päivät. Kaupungit tekevät yhteistyötä myös talouden,
kulttuurin, koulutuksen, terveydenhuollon ja matkailun saralla.

Turun Puolalanpuistossa on Leningradin ja Turun ystävyyden patsas. Teos
pystytettiin vuonna 1969 15 vuotta kestäneen ystävyyskaupunkitoiminnan
kunniaksi. Patsaassa kuvataan neljää toisiaan halaavaa ja tervehtivää
ihmishahmoa.

Göteborgin kanssa Turku on tehnyt yhteistyötä jo ennen ystävyyskaupunkisuhteiden
solmimista. Virallisesti Göteborgista tuli Turun ystävyyskaupunki vuonna 1946,
mutta Turun kummikaupunkina se oli ollut jo 1940-luvun alusta asti. Vuonna 1945
lähes kaikki turkulaiset saivat joulupaketin Göteborgista. Turku kiitti
Göteborgin kaupunkia anteliaisuudesta sodan jälkeen tilaamalla Wäinö Aaltoselta
kookkaan veistoksen. Kun ystävyyssuhteet solmitaan paljastettiin Göteborgissa
toukokuun alussa 1955, ja kauppaneuvos Leo Weinstein lahjoitti veistoksen
kaksoiskappaleen Turun kaupungille. Kaksoiskappale paljastettiin Turussa muutama
viikko Göteborgin jälkeen.

Vuonna 2007 Turku sijoittui kolmanneksi keskikokoisia eurooppalaisia kaupunkeja
vertaavassa European Smart Cities -luokituksessa. Ensimmäinen sija meni
Luxemburgille ja toinen Turun ystävyyskaupungille Århusille. Tutkimus tehtiin
Wienin ja Delftin teknillisten yliopistojen sekä Ljubljanan yliopiston
yhteistyönä. Tutkimuksessa oli mukana 70 kaupunkia, joiden väkiluku on
100 000–500 000, työssäkäyntialueen väestömäärä alle 1,5 miljoonaa ja joissa on
vähintään yksi yliopisto. Suomalaiset kaupungit sijoittuivat muutenkin hyvin,
sillä Tampere sijoittui luokittelussa kuudenneksi ja Oulu seitsemänneksi.
Kriteereinä tutkimuksessa olivat kaupungin väestöön, talouteen, hallintoon,
asumiseen, ympäristöön ja liikenteeseen liittyvät seikat.

Turku oli yksi Euroopan kulttuuripääkaupungeista vuonna 2011. Se pyrki
varmistamaan kulttuuripääkaupunkihankkeen pitkäaikaisia vaikutuksia jatkamalla
rahoitusta pääkaupunkivuoden jälkeen, mutta rahoituksesta tuli kiistaa Opetus-
ja kulttuuriministeriön kanssa.

Leikkimielisen turkulaisen sanonnan mukaan turkulaiseksi ei voi tulla, vaan
ainoastaan syntyä – ja turkulaiseksi voi syntyä ainoastaan Heidekenin
synnytyssairaalassa, joka kylläkin lakkautettiin vuonna 1995.

Stereotypioista huolimatta Turulla on ollut varsin kansainvälinen ja
monikulttuurinen väestöpohja kautta historiansa. Kaupungin asukkaista 40,8 % oli
syntyperäisiä turkulaisia vuonna 2014. Ulkomailla syntyneitä oli 9,2%.

Turkulaisuuden kanssa törmäyskurssilla ovat kansanperinteen mukaan
tamperelaiset. Tampereen teknillisessä yliopistossa on jopa Ei-Turkulainen
osakunta (ETO ry), jonka tavoitteena on yhdistää kaikki Tampereen
tiedekorkeakoulujen ei-turkulaiset opiskelijat.

Turkuseura-Åbosamfundet ry on vuonna 1957 perustettu 2 400-jäseninen
kaksikielinen, poliittisesti sitoutumaton kotiseutuyhdistys, joka vaalii
turkulaisuutta ja Turun murretta, tallettaa perinteitä ja turkulaista
paikallishistoriaa. Seuran tavoitteena on vaikuttaa Turun myönteisen imagon
ylläpitämiseen ja lisäämiseen. Seura järjestää Turkuun liittyviä retkiä,
esitelmätilaisuuksia, näyttelyitä ja kilpailuja sekä julkaisee kotiseutulehteä
Suomen Turku – Åbo, vår stad, joka ilmestyy neljä kertaa vuodessa. Turkuseura
harjoittaa myös kustannustoimintaa ja julkaisee Turku-aiheista kirjallisuutta.
Seuralla on oma kauppa, Föripuoti, jossa myydään omien julkaisujen lisäksi myös
muiden kustantamaa Turku-aiheista kirjallisuutta sekä postikortteja ja
lahjatavaroita.

Turun tärkeimmistä ja suosituimmista nähtävyyksistä tunnetuimpia ovat
historialliset kohteet kuten Turun linna ja Turun tuomiokirkko, sekä
saaristoluonto.

Vuonna 2014 Turun kaupungin alueella sijaitsevista museoista ja
nähtävyyskohteista suosituimmat olivat:

Turussa järjestetään monipuolisesti tapahtumia ympäri vuoden. Joka neljäs vuosi
Turun Soitannollinen Seura järjestää helmikuussa valtakunnallisen Turun
sellokilpailun, joka on lajissaan Suomen ainoa. Alkuvuodesta maaliskuussa
järjestetään vuosittain myös Turku Jazz tapahtuma, jota on järjestetty vuodesta
1969 eri tapahtumapaikoissa ympäri kaupunkia. Kevään perinteisiin kuuluu myös
Turun kalamarkkinayhdistyksen järjestämät Saaristolaismarkkinat. Tapahtuma kerää
huhtikuussa Aurajokirantaan kalastajia ja käsityöläisiä erityisesti Turun
saaristosta. Turun messu- ja kongressikeskuksessa järjestetään keväällä useita
messuja, muun muassa Turun taide- ja antiikkimessut sekä Turun ruokamessut, joka
on suosituimpia messukeskuksen vuosittaisista tapahtumista. Urheilun osalta
perinteinen kevään tapahtuma on huhtikuussa järjestettävät Turun Sanomien
kortteliajot -pyöräkilpailu, jotka Turun Urheiluliitto on vuodesta 1957 asti
järjestänyt. Uudempia kevään tapahtumia ovat muun muassa Suomalaisen elokuvan
festivaalit sekä toukokuussa järjestettävät Turku Biennaali -nykytaiteen
näyttely ja muotoiluun keskittyvä Turku Design Festival.

Kesän Turussa aloittaa Neitsytperunafestivaalit, jolloin kaupunginteatterin
vieressä olevalla ns. Hämähäkkitontilla juhlitaan kesän ja varhaisperunan
saapumista. Kesäkuun alussa järjestetään myös lasten kaksipäiväinen taide- ja
musiikkijuhla Seikkisrock Kupittaan Seikkailupuistossa. Kaupungin tunnetuimman
urheilijan Paavo Nurmen syntymäpäivän tienoilla kesäkuun puolessavälissä
järjestetään paljon urheilutapahtumia, joihin lukeutuu Paavo Nurmi Games
-yleisurheilutapahtuma sekä Paavo Nurmi Marathon. Kesäkuun lopettaa vuosittain
valtavasti kävijöitä keräävät Turun keskiaikaiset markkinat, jotka on
järjestetty vuodesta 1996 Vanhalla suurtorilla. Heinäkuun alussa Ruissalon
saarella järjestetään Euroopan vanhin yhtäjaksoisesti jatkunut rockfestivaali
Ruisrock. Samaan aikaan Brinkhallin kartanolla on kamariorkesteri Refugium
musicumin järjestämä Brinkhall soi -festivaali, jonka tarkoituksena on
elävöittää kulttuurihistoriallisesti merkittävän kartanon miljöötä. Heinäkuun
puolivälin tienoilla Turun keskustassa on elektronisen ja tanssimusiikin
kaupunkifestivaali Turku Modern, joka jatkaa Turun kaupungissa järjestettävien
tanssimusiikin festivaalien perinnettä. Heinäkuun lopettaa Suomen vanhin ja
suurin kaupunkifestivaali Down By The Laituri (DBTL), joka kerää väkeä niin
klubeille kuin Aurajoen ympäristöönkin.

Kesän loppupuolella elokuussa järjestetään kaksi viikkoa kestävät Turun
musiikkijuhlat, joiden laaja ohjelmatarjonta keskittyy suuriin, erityisesti
Turun filharmonisen orkesterin konsertteihin sekä oopperaan, kamarimusiikkiin,
resitaaleihin, jazziin, ulkoilmatapahtumiin ja lasten konsertteihin. Elokuun
alussa pidetään jokirannassa myös Aura Fest, joka kuuluu Suomen suurimpien
hiphop-festivaalien joukkoon. Kun musiikkijuhlat päättyvät, pidetään kaupungissa
Turun taiteiden yö. Urheilussa kesän viimeinen tapahtuma on Turun urheiluliiton
järjestämä Myllyn Pyöräily, joka on suosittu koko perheen
kuntopyöräilytapahtuma. Elokuun lopussa Luostarinmäen käsityöläismuseossa
järjestettävät Käsityötaidon päivät on museon vuoden kohokohta.

Syksyllä vietetään Turun omaa kotiseutupäivää eli Turun päivää, jota juhlitaan
vuosittain syyskuun kolmantena sunnuntaina. Turun päivänä kaupunkilaisille
tarjotaan monia mahdollisuuksia tutustua omaan kotikaupunkiinsa, kauppatorilla
on suuret perinteikkäät Heikin markkinat ja samoihin aikoihin järjestetään
messukeskuksessa myös Turun messut. Turun päivänä valitaan myös tulevaksi
vuodeksi Turun Flikka ja Poika ja päivä päätetään suureen ilotulitukseen
Aurajokirannassa. Syksyllä on kaupungissa vielä kaksi perinteikästä
urheilutapahtumaa; vuodesta 1927 lähtien järjestetyt Aurasoutu -soutukilpailut
sekä Ruissalojuoksut, jotka on järjestetty Ruissalossa vuodesta 1972 lähtien.
Lokakuun alussa messukeskuksessa järjestetään Turun kansainväliset kirjamessut.
Lokakuussa järjestetään myös kevään tapaan kalamarkkinat eli silakkamarkkinat
Aurajokirannassa.

Talvella Turku on Suomen virallinen joulukaupunki, jossa on jo 1300-luvulta
lähtien luettu joulurauhanjulistus. Marraskuun alusta Nuutinpäivään kaupungissa
järjestetään erilaisia jouluun liittyviä tapahtumia. Keskeisimpänä tapahtumana
ovat Vanhan Suurtorin joulumarkkinat. Marraskuussa Turussa järjestetään
Pohjoismaiden suurin nuorisolle tarkoitettu kristillinen musiikkitapahtuma,
Maata näkyvissä -festarit.

Turun seudun merkittävin mediakonserni on Ketosen suvun omistama TS-Yhtymä.
TS-yhtymän omistama Turun Sanomat, joka on vuonna 1904 perustettu sitoutumaton
sanomalehti, on Turun alueen tärkein viestintäkanava. Vuonna 2015 Turun
sanomilla oli päivittäin 205 000, viikottain 291 000 lukijaa.

TS-yhtymä omistaa myös Aamuset-ilmaislehden. Turussa toimii paikallisesti
tärkeiden lehtien lisäksi myös useita valtakunnallisten medioiden toimituksia.
Kaupungissa on muun muassa Helsingin Sanomien, Kansan Uutisten, sekä Suomen
Tietotoimiston alueelliset toimitukset.

Turussa ilmestyy myös ilmaislehti Turkulainen, jonka omistaa Suomen Lehtiyhtymä.
Lehti jaetaan keskiviikkoisin ja sunnuntaisin yhteensä 134 535 kotitalouteen.
Turun lisäksi lehti jaetaan Raisioon, Kaarinaan, Naantaliin, Lietoon, Paraisiin,
Maskuun, Ruskolle ja Nousiaisiin. Lehti on valittu kolme kertaa Suomen parhaaksi
kaupunkilehdeksi vuosina 1998, 2003 ja 2006. Lehti on ollut koko ilmestymisensä
ajan riippumaton ja sanoo olevansa puolueeton turkulaisuuden äänenkannattaja.

Turun seudun tärkein ruotsinkielinen viestintäkanava on Suomen vanhin yhä
ilmestyvä sanomalehti Åbo Underrättelser, jonka ensimmäinen numero ilmestyi
vuonna 1824. Lehden kohdealueita ovat Turku, Kaarina, Parainen ja Kemiönsaari.
Lehteä julkaisee muun muassa Åbo Akademin säätiön omistama Förlags Ab
Sydvästkusten. Lehden levikki oli vuoden 2007 lopussa 7 400 kpl. Lehti ilmestyy
viisi kertaa viikossa tiistaista lauantaihin.

TS-yhtymä omistaa myös useita sähköisen viestinnän kanavia. Auran Aallot ja
Radio Melodia ovat TS-Yhtymän omistamia paikallisradiokanavia. Auran Aallot
aloitti vuonna 1985 toimintansa yhtenä Suomen ensimmäisistä kaupallisista
radiokanavista. Kanavien kuuluvuusalueella asuu noin 400 000 ihmistä.

Turun Radio on Yleisradion Lounais-Suomessa toimiva maakuntaradio, joka palvelee
koko alueen väestöä sekä myös Ahvenanmaata. Nimestään huolimatta kanava ei siis
ole yksi Turun paikallisradioista, vaan se kattaa koko lounaisen Suomen, jonka
kuuluvuusalueella asuu noin puoli miljoonaa ihmistä. Kanava välittää
ajankohtaisesti maakuntaa koskevia tapahtumia ja uutisia sekä tasatunnein
Radiouutiset Radio Suomen kautta.

Yleisradion Turun toimitus muutti kesällä 2015 Kauppatorin laidan KOP-kolmiosta
kulttuurikeskus Logomoon.

Turussa toimii useita uskonnollisia yhteisöjä ja Suomen evankelis-luterilaisen
kirkon arkkipiispan istuin on Turussa. Luterilaisella kirkolla on Turussa
nykyisin yhteensä kahdeksan seurakuntaa. Kirkon sisäisistä herätysliikkeistä
toimii Turussa muun muassa Suomen luterilainen evankeliumiyhdistys,
Herättäjä-Yhdistys, lestadiolaisuus ja Kansan Raamattuseura. Muihin
kristillisiin kirkkoihin lukeutuvat muun muassa katolinen Pyhän Birgitan ja
Autuaan Hemmingin seurakunta, Suomen ortodoksisen kirkon Turun ortodoksinen
seurakunta sekä Lähetyshiippakuntaan kuuluvat Pyhän Paavalin luterilainen
seurakunta ja Sankt Gabriels församling. Muita merkittäviä uskontokuntia Turussa
edustavat juutalainen Turun juutalainen seurakunta, jolla on oma synagoga,
buddhalainen Suomen vietnamilaisten buddhalaisten yhdyskunta, jolla on temppeli
Moisiossa, sekä islamilainen Turun Islamilainen Yhdyskunta.

Turussa on runsaasti tiloja ja alueita eri urheilulajien harrastamiseen.
Kupittaan alue ja keskustan tuntumassa sijaitseva Turun urheilupuisto ovat
kaupungin monipuolisimmat liikunta- ja urheilualueet. Kupittaalla on useiden
jalka- ja pesäpallokenttien lisäksi muun muassa liikunta- ja keilailuhalli,
Veritas Stadion -jalkapallostadion, velodromi, rullalautailualue ja BMX-rata.
Vuonna 2006 Kupittaalle valmistui uusi Kupittaan jäähalli. Urheilupuistossa
sijaitsee Paavo Nurmen stadion, jossa käydään pääosin yleisurheilukilpailuja.
Lisäksi puistossa on kentät pesäpalloa, jalkapalloa, koripalloa, lentopalloa ja
useita muita lajeja varten. Urheilupuiston kupeessa sijaitsee Samppalinnan
maauimala. Urheilupuistossa on rikottu useita Suomen sekä maailmanennätyksiä.

Kolmas tärkeä urheiluareena on kaupungin jäähalleista suurin, vuonna 1990
valmistunut 11 820-paikkainen HK-areena eli Turkuhalli, jonka aiempia
markkinointinimiä ovat olleet Typhoon ja Elysée Arena. Areenalla järjestetään
urheilun lisäksi muitakin tapahtumia. Kupittaan ja Turkuhallin lisäksi Turussa
on useita pienempiä jäähalleja Varissuolla ja Impivaarassa, jossa sijaitsee myös
jalkapallo-, uima- ja tennishalli. Yhteensä Turun kaupunki ylläpitää reilua 200
erilaista liikuntapaikkaa.

Joukkuelajeista Turussa merkittävimmät ovat jääkiekko ja jalkapallo. Menestynein
turkulainen palloiluseura on vuonna 1922 perustettu Turun Palloseura.
Jalkapallossa se on voittanut Suomen mestaruuden kahdeksan kertaa ja Suomen
Cupin kolmesti. Toinen jalkapallon liigatasolla pelaava turkulaisseura on vuonna
1990 perustettu FC Inter Turku, joka voitti jalkapallon Suomen mestaruuden 2008
ja Suomen Cupin vuonna 2009.

Jääkiekossa Turun Palloseura (TPS) on voittanut Suomen mestaruuden yksitoista
kertaa. TPS on voittanut SM-liigan mestaruuden kahdesti kolmena perättäisenä
vuonna: 1989–1991 ja 1999–2001. Turun yliopiston sosiologian professori Hannu
Ruonavaara on tutkinut turkulaista jääkiekkoyleisöä ja todennut, että seura
kytkeytyy vahvasti turkulaisuuteen. Ruonavaaran mukaan TPS liitetään
turkulaisuuteen niin Turussa kuin muuallakin Suomessa. TPS:n lisäksi jääkiekon
pääsarjassa ovat turkulaisseuroista pelanneet TuTo, TuPK, ÅIFK, Turun Riento,
Kiekko-67 ja Turun Pyrkivä. TuTo on pelannut jääkiekon SM-sarjassa kymmenen ja
-liigassa kahden kauden ajan.

Yleisurheilussa kaupunkia edustaa näkyvimmin Turun Urheiluliitto, joka on 12
kertaa ollut Kalevan kisojen paras seura, viimeksi 2005. Seuran menestynein
urheilija on kestävyysjuoksija Paavo Nurmi, jonka mukaan on nimetty
Urheilupuistossa sijaitseva yleisurheilustadion. Erityinen tuki kaupungin
urheiluelämälle oli Aurajoen urheilulukio, jonka tunnetuimpia opiskelijoita
olivat muun muassa jääkiekkoilija Saku Koivu, tennispelaaja Jarkko Nieminen ja
koripalloilija Teemu Rannikko.

Turussa on myös Suomen mittakaavassa menestyksekäs lacrosseseura, Turku Titans.
Seura on perustettu vuonna 2005, ja se on saavuttanut kolme SM-hopeaa ja yhden
SM-kullan. Turku Titansin naistenjoukkueen lyhyt historia on ollut myös
voitokas. Ensimmäistä kertaa Euroopassa pidettävät lacrossen alle 19-vuotiaiden
MM-kisat järjestettiin Turussa vuonna 2012.

Futsal-liigassa pelaa Turun Pallokerho joka on voittanut SM-hopeaa 2005 ja
SM-pronssia vuosina 2006, 2008 sekä 2010.



https://fi.wikipedia.org/wiki/Ven%C3%A4j%C3%A4

Venäjä (ven. Росси́я, Rossija), viralliselta nimeltään Venäjän federaatio (ven.
Росси́йская Федера́ция, Rossijskaja Federatsija  kuuntele (ohje)), on
liittovaltio, joka sijaitsee itäisessä Euroopassa ja pohjoisessa Aasiassa. Maan
pääkaupunki on Euroopan puolella sijaitseva Moskova. Nykyinen Venäjän federaatio
perustettiin 1990-luvun alussa, kun Neuvostoliitto hajosi.

Venäjän federaatio on vuoden 1993 perustuslain mukaan puolipresidentiaalinen
tasavalta. Se on liittovaltio, joka koostuu 83 liittovaltiosubjektista. Venäjän
rajanaapureita ovat Norja, Suomi, Viro, Latvia, Liettua, Puola, Valko-Venäjä,
Ukraina, Georgia, Azerbaidžan, Kazakstan, Kiina, Mongolia ja Pohjois-Korea.
Lisäksi Japaniin ja Yhdysvaltojen Alaskaan on kumpaankin vain vähän merimatkaa.

Venäjä on noin 17 miljoonan neliökilometrin pinta-alallaan maailman suurin
valtio, ja se peittää enemmän kuin kahdeksasosan maapallon maa-alueista. Vuonna
2011 se oli maailman yhdeksänneksi väkirikkain maa noin 139 miljoonalla
asukkaallaan. Venäjä käsittää suurimman osan Pohjois-Aasiaa ja noin 40
prosenttia Euroopasta ja sen alue jakautuu yhdeksälle aikavyöhykkeelle. Maassa
on lukuisia eri kasvillisuus- ja maatyyppejä. Venäjällä on maailman suurimmat
mineraali- ja energiavarat: kaasuvarat ovat maailman suurimmat, kivihiilivarat
toiseksi ja öljyvarat kahdeksanneksi suurimmat. Maalla on maailman suurimmat
metsävarat ja sen järvissä on noin neljäsosa maailman sulasta makeasta vedestä.
Osa maan luonnonvaroista on hankalasti hyödynnettävissä.

Itäslaavit alkoivat levittäytyä Venäjän alueelle 500- ja 600-lukujen tienoilla.
Kiovan Venäjäksi kutsuttu valtio ilmaantui 800-luvulla ja omaksui kristinuskon
vuonna 988. Kiovan Venäjää seurasi Moskovan ruhtinaskunta. 1700-luvulla
perustettiin huomattavasti laajempi Venäjän keisarikunta, joka ulottui Puolasta
Tyynelle valtamerelle. Venäjästä tuli keisarikunnan aikoihin maailmanlaajuinen
valtatekijä. Maassa tapahtui ensimmäisen maailmansodan aikana vallankumous,
jonka jälkeen perustettiin Neuvostoliitto, maailman ensimmäinen ja suurin
sosialistinen valtio. Nykyinen Venäjän federaatio itsenäistyi Neuvostoliitosta,
kun se hajosi vuonna 1991. Venäjä on Neuvostoliiton seuraajavaltio. Venäjä on
Yhdistyneiden kansakuntien turvallisuusneuvoston pysyvä jäsen ja on Itsenäisten
valtioiden yhteisön johtojäsen. Se on yksi viidestä virallisesti
ydinasevaltioksi tunnustetusta maasta ja sillä on yhdessä Yhdysvaltain kanssa
maailman suurimmat ydinasevarastot.

Geodeettista viivaa pitkin Venäjän kaksi kauimpana toisistaan olevaa pistettä
ovat noin 8 000 kilometrin matkan päässä toisistaan. Näistä läntisin piste
sijaitsee Puolan rajalla olevalla niemellä, joka erottaa Gdanskinlahden
Veikselinhaffista; itäisin piste sijaitsee Kuriilien saarilla, muutaman
kilometrin päässä Japanin Hokkaidōsta. Samalla leveyspiirillä pysyen Venäjän
suurin leveys on 6 600 kilometriä. Tällöin läntisin piste on sama niemi Puolan
rajalla ja itäisin Diomeden saarilla Alaskan lähellä. Venäjän federaatio
levittäytyy yhdeksälle aikavyöhykkeelle. Venäjällä on maailman suurimmat
metsävarat, joiden takia se tunnetaan ”Euroopan keuhkoina”. Vain Amazonin
sademetsät sitovat niitä enemmän hiilidioksidia, joten Venäjän metsistä tulee
paljon happea Euroopan lisäksi koko maailmalle. Koska Venäjällä on yhteys
kolmelle valtamerelle – Atlantille, Pohjoiselle jäämerelle sekä Tyynelle
valtamerelle – Venäjän kalastuslaivat tuovat suuren osan maailman kalasaaliista.
Venäjän alueella on 10 prosenttia maailman viljelykelpoisesta maasta.

Suurin osa Venäjästä koostuu valtavista tasangoista, jotka ovat yleensä
etelämpänä aroja ja pohjoisempana metsäisiä. Pohjoisrannikko on tundraa. Maan
etelärajoilla on vuoristoalueita, kuten Kaukasus (johon kuuluu Euroopan korkein
paikka, Elbrus, 5 642 m) ja Altai. Samoin itäosissa sijaitsevat
Verhojanskinvuoret ja Kamtšatkan tulivuoret. Uralvuoret muodostavat pohjoisesta
etelään kulkevan mineraalivaroiltaan rikkaan vuorijonon, joka erottaa Euroopan
Aasiasta.

Venäjällä on 37 000 kilometriä rantaviivaa etupäässä Pohjoisen jäämeren ja
Tyynen valtameren rannikoilla sekä myös Itämerellä, Mustallamerellä ja
Kaspianmerellä. Muista meristä Barentsinmeri, Vienanmeri, Karanmeri,
Laptevinmeri, Itä-Siperian meri, Beringinmeri, Ohotanmeri ja Japaninmeri ovat
yhteydessä Venäjään. Suurimpiin saariin ja rannikkoalueisiin kuuluvat
esimerkiksi Novaja Zemlja, Frans Joosefin maa, Uuden-Siperian saaret,
Wrangelinsaari, Kuriilit sekä Sahalin. Diomeden saarista yksi on Venäjän
puolella ja siitä on vain kolme kilometriä saariryhmän Yhdysvaltojen omistamille
saarille, ja Kunaširin saari on noin 20 kilometrin päässä Hokkaidōsta.

Venäjällä on tuhansia jokia ja sisäalueiden vesistöjä, joiden ansiosta maalla on
yhdet maailman suurimmista pintavesivarannoista. Tärkein makean veden lähde on
Baikaljärvi, joka on maailman suurin, puhtain ja tilavin makean veden järvi,
sisältäen viidesosan maailman makeista pintavesistä. Maan sadastatuhannesta
joesta kuuluisin on Volga, joka on Euroopan pisin joki ja lisäksi keskeinen
Venäjän historian kannalta. Muita merkittäviä jokia ovat muun muassa Lena, Ural
ja Amur. Suurimmat järvet ovat Baikaljärvi, Laatokka ja Ääninen. Venäjän
alueella on maailman runsaimmat luonnonvarat, joihin kuuluu tärkeimpinä
raakaöljyä, maakaasua, hiiltä, puuta ja mineraaleja. Monien vesistöjen laatua
heikentää se, että teollisuuslaitokset ja kaupungit päästävät jätevesiään
vajavaisesti puhdistettuina vesistöihin. Suomessa kuuluisaksi on tullut Pietarin
kaupunki, joka päästää edelleen osan jätevesistään käsittelemättöminä
Suomenlahteen, vaikka vedenpuhdistamoja onkin rakennettu kansainvälisenä
yhteistyönä 1990-luvulta lähtien. Muita ympäristöongelmia ovat muun muassa
Kuolan ja Uralin alueen ydinjätteet sekä metallisulattojen päästöt.
Paikallisesti ongelmat voivat olla erittäin pahoja, ja monet maailman
saastuneimpina pidetyistä paikoista sijaitsevat Venäjällä. Vaikka
ympäristönsuojelusäädökset ovat jo 1960-luvulta olleet erittäin tiukkoja, ei
niitä noudateta eikä valvota. Ympäristön suojelusta vastaa maan
luonnonvarainministeriö, jonka toisena tehtävänä on Venäjän luonnonvarojen
mahdollisimman tehokas hyödyntäminen.

Venäjän ilmaston muotoutumisen taustalla on useampia tekijöitä. Maan valtava
koko sekä monien alueiden etäisyys merestä tarkoittavat, että dominoivana
ilmastotyyppinä on mannerilmasto, joka vallitsee sekä Euroopan että Aasian
puoleisella Venäjällä lukuun ottamatta tundra-alueita ja maan kaakkoisnurkkaa.
Etelän vuoret estävät lämpimien ilmamassojen tulon Intian valtamereltä ja lännen
sekä pohjoisen arot tekevät maan avoimeksi arktisen alueen ja Atlantin
vaikutuksille.

Lähes koko Venäjän alueella on erotettavissa vain kaksi vuodenaikaa: talvi ja
kesä. Kevät ja syksy ovat yleensä lyhyitä välikausia hyvin matalan ja hyvin
korkean lämpötilan kausien välissä. Kylmin kuu on tammikuu (meren rannoilla
helmikuu), lämpimin on yleensä heinäkuu. Tyypillistä maalle on lämpötilojen
suuri vaihteluväli. Talvella lämpötilat viilenevät sekä etelästä pohjoiseen että
lännestä itään. Kesät voivat olla varsin kuumia ja kosteita jopa Siperiassa.
Sotšia ympäröivä Mustanmeren rannikkoalue on ilmastoltaan subtrooppinen.
Kuivimpia alueita ovat mannermaan sisimmät alueet.

Pohjoisesta etelään katsottuna Itä-Euroopan tasanko on ensin tundraa, sitten
havumetsää (taiga), sen jälkeen seka- ja lehtimetsää, ja lopuksi nurmimaata ja
aroa, joka muuttuu Kaspianmeren tuntumassa jo lähes aavikoksi kasvillisuuden
vaihtuessa ilmaston mukana. Vuoristot muodostavat viidennen ilmasto- ja
kasvillisuusvyöhykkeen. Siperiassa taiga on maan länsiosia hallitsevampi, mutta
sielläkin luonto muuttuu vastaavalla tavalla pohjoisesta etelään mentäessä.
Venäjällä on 23 Unescon maailmanperintöluettelon kohdetta ja 40 Unescon
biosfäärialuetta.

Venäjän monimuotoista luontoa kuvaavat sen suuret nisäkkäät, karhua pidetään
koko kansakunnan symbolina. Suurpetoja uhkaa niiden saaliseläinten ylimetsästys,
elinympäristöjen menetys ja salametsästys turkisten tai kiinalaisen lääketieteen
takia. Nykyisin erityisen suojelun tarpeessa ovat siperiantiikeri,
amurinleopardi, lumileopardi, vihersampi, goraali, kuningasmerikotka,
amurinkoskelo ja äyriäishuuhkaja.

Esihistoriallisina aikoina Etelä-Venäjän suurilla aroilla asui hajanaisia
vaeltavien paimentolaisten heimoja. Antiikin aikaan Kaspian aroilla asuivat
skyytit. 700-luvun eaa. jälkipuolella antiikin Kreikan kauppiaat välittivät
Venäjän alueelle vaikutteita omasta yhteiskunnastaan Donin ja Tamanin niemimaan
kauppapaikkojen kautta. 200- ja 500-luvuilla eaa. Krimin itäosissa sijainnut
Bosporoksen valtakunta, hellenistinen Kreikan siirtokuntia seurannut politeia,
jäi hunnien ja muiden sotaisten paimentolaisheimojen toistuvien hyökkäysten
alle. Turkkilainen kansa, kasaarit, hallitsi Volgan eteläosien jokialueen aroja
Kaspianmeren ja Mustanmeren välissä 700-luvulle saakka.

Nykyvenäläisten kielelliset esi-isät olivat slaaviheimoja, joiden alkuperäisen
kotialueen jotkut tutkijat ovat sijoittaneet Pripetin soiden metsäalueille.
Itäslaavit asettuivat näin vähitellen Venäjän länsiosiin kahtena aaltona, joista
toinen liikkui Kiovasta kohti nykyisiä Suzdalin ja Muromin alueita ja toinen
Polatskista kohti Novgorodia ja Rostovia. 600-luvulta alkaen itäslaavit
edustivat suurinta osaa läntisen Venäjän asukkaista, ja niihin yhdistyi hitaasti
mutta rauhanomaisesti suomalais-ugrilaisia heimoja.

Länsi-Euroopassa Skandinavian viikingit liikkuivat mantereensa pohjoisosissa
harjoittaen sekä kauppaa että merirosvousta. Varjageilla eli viikingeillä oli
merkittävä rooli itäslaavilaisen valtakunnan synnyssä. Arkeologiset löydöt
todistavat, että skandinaaveja liikkui Laatokan ympäristössä 700-luvun lopulta
lähtien. Varjagit perustivat Aldeigjuborgin eli Staraja Ladogan 753. Sen synty
on ajoitettu vuoteen 753 dendrokronologian avulla. Kaupungissa asui
alkuvaiheessa ainakin skandinaaveja ja itämerensuomalaisia, viimeistään
900-luvulla myös slaaveja. Kaupunki sijaitsi Laatokkaan laskevan Olhavanjoen
varrella, jota pitkin kauppa-alukset ja soturijoukkiot matkasivat Itämereltä
kohti Konstantinopolia tai Volgalle. Nestorin kronikan mukaan alueen
slaavilaiset ja suomalais-ugrilaiset heimot lopettivat veron maksun varjageille
ja alkoivat hallita itse itseään. Ajauduttuaan keskinäisiin sotiin he kuitenkin
kutsuivat 3 varjagiveljestä hallitsijoikseen: Rurik(skand. Hrörek) , Sineus ja
Truvor vuonna 862. Rurik ryhtyi hallitsemaan Laatokanlinnaa (Aldeigjuborg),
Truvor Izborskia ja Sineus Belozerskia (Valkeajärvi (Vologdan alue). Varsin pian
2 veljestä kuolivat ja jäljelle jäi Rurik. Rurik nousi koko valtakunnan
hallitsijaksi. Koko valtakunta ja kansa saivat ruseilta nimensä (Rus, rusit).
Nestorin kronikka mainitsee Novgorodin ensimmäisen kerran vuoden 859 yhteydessä,
joskin todellisuudessa kaupunki on satakunta vuotta nuorempi. Tämän vuoksi onkin
todennäköisempi, että nimenomaan Rurikinlinna oli ensin ja sitten Novgorod
(Uusikaupunki/Uusilinna). Rurik rakennutti Rurikinlinnan ilmeisesti
Laatokanlinnan palon jälkeen 860-luvulla. 800-luvun puolivälissä heidän
käyttämänsä vesitiet ulottuivat Itä-Baltiasta Mustallemerelle ja Kaspianmerelle.

Rurikin kuoltua hänen sukulaisensa Oleg (skand. Helgi) liitti Novgorodin Kiovan
Rusin valtakuntaan ja siirsi pääkaupungin sinne.

900- ja 1000-luvuilla Kiovan Venäjästä tuli suurvalta. 1000- ja 1100-luvuilla
turkkilaisten paimentolaisheimojen jatkuvat hyökkäykset saivat aikaan slaavien
massiivisen muuton turvallisimmille pohjoisen metsäalueille. Monien muiden
Euraasian alueiden tavoin nämä alueet joutuivat mongolien valtaamiksi 1230-luvun
loppupuolelta alkaen. Myöhemmin nämä myös tataareina tunnetut valloittajat
muodostivat Kultaisena ordana tunnetun valtion, joka ryösteli Venäjän alueen
ruhtinaskuntia ja hallitsi alueen etelä- ja keskiosia yli kolmen vuosisadan
ajan. Mongolien valta hidasti alueen taloudellista ja sosiaalista kehitystä.
Novgorodin tasavalta sekä Pihkova säilyttivät kuitenkin osan autonomiastaan
mongolien aikana ja osin säästyivät muita alueita vaivanneilta levottomuuksilta.
Aleksanteri Nevalaisen johtamat novgorodilaiset olivat karkottaneet saksalaiset
ristiretkijoukot, jotka pyrkivät muuttamaan alueen siirtomaakseen. Kiovan
Venäjän valtio hajaantui lopulta sitä kollektiivisesti hallinneen ruhtinassuvun
sisäisten kamppailujen tuloksena. Mongolit olivat hävittäneet Kiovan pahoin
vuonna 1240, sen valta-asema hiipui ja sitä ympäröivät alueet suhteessa
vahvistuivat. Niistä Galitsia–Volynia sulautui lopulta Puola-Liettuaan, kun taas
mongolien vallan alle jäänyt Vladimir-Suzdal ja itsenäinen Novgorodin tasavalta
muodostuivat modernin Venäjän perustaksi.

Kiovan Venäjän voimakkain seuraajavaltio oli Moskovan ruhtinaskunta, johon Tvern
ja Novgorod yhdistyivät. Venäjän ortodoksisen kirkon aloittaman hengellisen
elämän elvyttämisen tukemana Venäjä kukisti mongoli-tataarit 1380. Iivana III
(”Iivana Suuri”) lopulta onnistui irrottamaan Venäjän valloittajien otteesta ja
yhdisti ympäröivät alueet Moskovan alaisuuteen. Hän nimitti itsensä ”Koko
Venäjänmaan suuriruhtinaaksi”.

Iivana IV, joka tunnetaan Iivana Julmana, kruunattiin virallisesti Venäjän
ensimmäiseksi tsaariksi. Hän hallitsi 37 vuotta (1547–1584) ja laajensi Venäjän
monikansalliseksi valtioksi, jossa oli nyt myös merkittävä määrä
islaminuskoisia. Iivana IV sääti uuden lakikokoelman, perusti ensimmäisen
Venäjän feodaalihallinnon edustuselimen ja myönsi maaseudun alueille paikallisen
itsehallinnon.

Iivana IV:n kävi Liivinmaan sotaa Puolaa, Liettuaa ja Ruotsia vastaan
päästäkseen Itämeren rannikoille ja sen myötä paremmin käsiksi kaupankäyntiin
meriteitse. Sotatappiot, epidemiat ja katokaudet heikensivät valtiota ja Krimin
tataarit onnistuivat polttamaan Moskovan vuonna 1571. Iivana Julman poikien
kuolema sekä nälänhätä vuosina 1601–1603 johtivat maan sisällissotaan ja
ulkovaltojen sekaantumiseen 1600-luvun alkupuolen ”sekasorron aikana”.
1600-luvun puoliväliin mennessä Venäjän siirtokuntia oli perustettu jo itäiseen
Siperiaan, Tšuktšien niemimaalle sekä Amurjoen ja Tyynen valtameren rannoille
aina Beringinsalmelle asti.

Venäjän keisarikunta perustettiin virallisesti Romanovin dynastian ja Pietari
I:n (Pietari Suuri) aikana. Vuosina 1682–1725 hallinnut Pietari löi Ruotsin
Suuressa Pohjan sodassa, ja sai siltä Länsi-Karjalan sekä Inkerin (jonka Venäjä
oli menettänyt ”sekasorron aikana”), Viron ja Liivinmaan. Nyt Venäjälle avautui
pääsy Itämerelle ja kaupankäyntiin meriteitse. Pietari perusti Inkeriin uuden
pääkaupungin, Pietarin. Hänen muut uudistuksensa toivat Venäjälle runsaasti
kulttuurisia vaikutteita Länsi-Euroopasta. Katariina II (Katariina Suuri), joka
oli vallassa vuosina 1762–1796, jatkoi pyrkimyksiä nostaa Venäjä yhdeksi
Euroopan suurvalloista. Liittolaisinaan Preussi ja Itävalta, Venäjä kohtasi
Napoleonin Ranskan ja jakoi kilpailijansa Puola-Liettuan pienemmiksi alueiksi
saaden suuria alueita lännestä. Voitoillaan sodassa Turkkia vastaan Venäjä oli
saanut 1800-luvun alkuun tultaessa suuria uusia alueita Eteläkaukasiasta.
Napoleonin valloitusretki Venäjälle epäonnistui osin Venäjän kylmän talven
johdosta, ja hän menetti yli 95 % käyttämistään joukoista. Napoleonin sodissa
taistelleet upseerit toivat Venäjälle liberalistisia aatteita, ja he yrittivät
jopa rajoittaa tsaarin valtaa vuoden 1825 Dekabristikapinassa, jonka jälkeen
poliittista liikehdintää pyrittiin tukahduttamaan.

Maaorjuuden säilyminen ja Nikolai I:n konservatiivinen politiikka haittasi
Venäjän kehitystä 1800-luvun puolivälissä. Nikolaita seurannut Aleksanteri II
(1855–1881) sen sijaan aloitti merkittäviä uudistuksia alkaen maaorjuuden
lakkauttamisesta vuonna 1861. Nämä suuret uudistukset vauhdittivat maan
teollistumista. Aleksanteri III:n ja hänen poikansa Nikolai II:n aikakaudella
yhteiskunnalliset ja taloudelliset konfliktit kuitenkin pahenivat.
Tehdastyöläisten kurjat olot toivat runsaasti kannatusta vallankumouksellisille
sosialistiliikkeille. Vuoden 1905 tammikuussa lakkoilevat työntekijät osoittivat
mieltään rauhanomaisesti uudistusten puolesta Pietarissa. Sotilaat ampuivat
heitä tappaen ja haavoittaen satoja. Tsaarin epäonnistuminen alun perin
suositussa sodassa Japania vastaan sekä verisenä sunnuntaina tunnetut tapahtumat
käynnistivät vuoden 1905 vallankumouksen. Armeija kukisti kansannousun varsin
nopeasti ja Nikolai II säilytti suurimman osan vallastaan, mutta joutui
kuitenkin myöntymään moniin reformeihin, kuten sananvapauteen,
kokoontumisvapauteen, poliittisten puolueiden laillistamiseen sekä lakiasäätävän
elimen, eli duuman luomiseen. Työläisten olosuhteet eivät kuitenkaan
parantuneet.

Venäjä lähti ensimmäiseen maailmansotaan Serbia liittolaisenaan ja soti kolmella
rintamalla ilman liittolaismaidensa apua. Venäjän johdon pelkona oli Saksan
valta-aseman voimistuminen Euroopassa. Vaikka armeija ei ollut vielä lähellä
kukistumistaan, olivat ihmiset kyllästyneet sodan nouseviin kustannuksiin ja
kuolonuhreihin, korruptioon sekä syytteisiin korkea-arvoisten henkilöiden
maanpetoksesta. Näiden asioiden ja muutenkin hallintoa kohtaan tunnetun
epäluulon seurauksena olivat vuoden 1917 vallankumoukset. Työläiset ja
talonpojat lähtivät useisiin kansannousuihin ympäri maata tukenaan etupäässä
maaseudulta kotoisin olleita sotilaita. Demokraattisesti valitut neuvostot
olivat monien kapinoiden alullepanijoita. Helmikuun vallankumouksessa monarkia
korvattiin poliittisten puolueiden muodostaman koalition hauraalla
väliaikaishallituksella. Tämä oli keisarivallan loppu Venäjällä ja Nikolai II
perheineen vangittiin ja myöhemmin teloitettiin sisällissodan aikana. Vaikka
väliaikaishallitus sai alun perin neuvostojen tuen taakseen, se epäonnistui
monien kiistakysymysten ratkaisemisessa, mikä johti Lokakuun vallankumoukseen,
jossa Leninin johtamat bolševikit lakkauttivat väliaikaishallituksen ja
perustivat kommunistisen valtion.

Lokakuun vallankumouksen jälkeen puhkesi sisällissota uuden bolševikkihallinnon,
valkoisten, sosialistivallankumouksellisten, ja menševikkien välillä. Bolševikit
solmivat Brest-Litovskin rauhan, joka lopetti sotatoimet keskusvaltoja vastaan
ja Venäjä pääsi näin ulos ensimmäisestä maailmansodasta. Venäjä menetti
sopimuksessa alueita Ukrainasta ja Puolasta. Saksalaisten miehittämät Baltian
maat ja Suomi irtautuivat Venäjästä. Ympärysvallat aloittivat rauhansopimuksen
seurauksena intervention Venäjälle bolševikkien vastaisia voimia tukeakseen.
Kilpailevat sosialistiryhmät tuhottiin sodan kuluessa ja neuvostojen paikallinen
päätäntävalta poistettiin. Sisällissodan päättyessä maan talous ja
infrastruktuuri olivat raunioina. Sodan jälkeen alettiin toteuttaa osittaista
markkinataloutta NEP-politiikalla. Sisällissodasta voittajina selvittyään
Venäjän neuvostotasavalta sekä kolme muuta neuvostotasavaltaa muodostivat
Neuvostoliiton 22. joulukuuta 1922.

Vladimir Iljitš Lenin kuoli vuonna 1924. Valtataistelun jälkeen Neuvostoliiton
johtoon nousi georgialaissyntyinen Josif Stalin. Hän luopui Leninin aloittamasta
maltillisemmasta talouspolitiikasta ja kehitti suunnitelmataloutta
lujaotteisesti onnistuen teollistamaan maan verrattain lyhyessä ajassa. Osana
talousreformeja oli myös maatalouden kollektivisointi. Neuvostoliiton
bruttokansantuote nousi huimasti Stalinin aikana ja tuotannon painopiste siirtyi
selkeästi raskaaseen teollisuuteen. Neuvostoliitosta tuli teollinen suurvalta.
Stalin myös käynnisti laajamittaiset poliittiset vainot, joiden uhreiksi joutui
miljoonia kansalaisia.

Neuvostoliiton ja Japanin välillä käytiin 1937–1939 useita aseellisia
taisteluita Japanin miehittämän Mantšurian rajalla. Huhtikuussa 1941
neuvoteltiin puolueettomuussopimus, joka piti aina toisen maailmansodan
loppuvaiheisiin saakka.

Toisen maailmansodan alkumetreillä Neuvostoliitto teki
hyökkäämättömyyssopimuksen Saksan kanssa sopien Itä-Euroopan jaosta. Sen
seurauksena Neuvostoliitto sai omat etupiirinsä, joihin kuuluivat Baltian maat,
Suomi, Bessarabia ja osa Puolaa. Neuvostoliitto hyökkäsi Puolaan pari viikkoa
Saksan jälkeen. Kansainliitosta Neuvostoliitto erotettiin sen hyökättyä Suomeen
vuonna 1939. Stalinin ei kuitenkaan onnistunut vallata Suomea, vaan Suomi sai
torjuntavoiton talvisodassa 1939–1940. Neuvostoliitto suunnitteli heti uutta
hyökkäystä Suomeen, mutta Saksa oli muuttanut kantansa ja kielsi sen. Toisin
kävi Baltian maille, jotka jäivät sodan jalkoihin.

Kesällä 1941 Saksa liittolaisineen hyökkäsi Neuvostoliittoon maailmanhistorian
suurimmilla hyökkäysjoukoilla. Saksan armeija oli aluksi menestyksekäs ja eteni
syvälle Venäjälle lähelle Moskovaa vallaten Valko-Venäjän ja Ukrainan sekä
piirittäen Leningradin. Saksa alkoi kuitenkin talven saapuessa kohdata tappioita
Moskovan liepeillä, ja sota kääntyi viimein sen tappioksi Stalingradin
taistelussa talvella 1942–1943. Neuvostoliiton kestettyä Saksan ensimmäisen
hyökkäyksen Yhdysvallat alkoi tukea sitä runsaalla materiaaliavulla, mutta se
joutui taistelemaan yksin Saksaa vastaan Euroopassa aina vuoteen 1944.

Neuvostojoukot marssivat Itä-Euroopan läpi Berliiniin vuosina 1944–1945 ja
valloittivat kaupungin toukokuussa 1945. Neuvostoliiton miestappiot sodassa
olivat valtavat: erään arvion mukaan 10,6 miljoonaa sotilasta ja 15,9 miljoonaa
siviiliä, eli puolet koko toisen maailmansodan uhreista. Samoin maan talous ja
infrastruktuuri tuhoutui taas pahan kerran. Neuvostoliitosta tuli kuitenkin
sodan jälkeen suurvalta. Puna-armeija oli valloittanut Itä-Euroopan (mukaan
lukien Itä-Saksa), joista tuli Stalinin vaikutuksesta Neuvostoliittoon
myönteisesti suhtautuvia kansandemokratioita.

Neuvostoliitosta tuli 1949 maailman toinen ydinasevaltio. Se pyrki liittymään
Natoon Euroopan vakauttamiseksi, mutta tämän epäonnistuttua perusti
Itä-Eurooppaan oman Varsovan liittonsa. Toista maailmansotaa seuranneen kylmänä
sotana tunnetun kauden aikana Neuvostoliitto yritti levittää vaikutusvaltaansa
maailmalle etenkin Yhdysvaltojen pyrkiessä patoamaan sitä. Tänä aikana
Neuvostoliitto nousi maailman toiseksi supervallaksi.

Nikita Hruštšov nousi Neuvostoliiton johtoon Stalinin kuolemaa 1953 seuranneen
valtakamppailun jälkeen. Hruštšov sanoutui jyrkästi irti stalinismista ja purki
Stalinin henkilökultin. Ulkopolitiikassa alettiin puhua ”suojasäästä” ja
”rauhanomaisesta rinnakkaiselosta.” Neuvostoliitto pyrki saamaan entistä enemmän
vaikutusvaltaa kolmannen maailman maissa. Kiinan kanssa ajauduttiin välirikkoon.

Hruštšovin aikana Neuvostoliitto laukaisi ensimmäisenä maana maata kiertävän
satelliitin, joka tunnettiin nimellä Sputnik 1, ja venäläinen kosmonautti Juri
Gagarin lensi ensimmäisenä ihmisenä avaruuteen kiertäen maapallon Vostok 1
-aluksessa vuonna 1961.

Jännite Yhdysvaltain kanssa kasvoi uudelleen, kun maat kiistelivät ydinohjusten
sijoittamisesta Turkkiin ja Kuubaan. Kuuban ohjuskriisi 1962 oli laukaista
ydinsodan. Hruštšovin syrjäyttämistä seurasi jälkeen kollektiivisen johdon aika,
kunnes Leonid Brežnevistä tuli 1970-luvun alussa maan johtohahmo. Hänen aikanaan
talouskehitys pysähteli ja maa juuttui Afganistanin sotaan. Tyytymättömyys sotaa
kohti kasvoi, kunnes neuvostojoukot vetäytyivät vuonna 1989.

Vuodesta 1985 eteenpäin Mihail Gorbatšov aloitti poliittisen avoimuuden
kampanjan glasnostin ja talouden uudelleenrakentamisen perestroikan valtion
modernisoimiseksi. Neuvostoliiton kansantalous oli arvioitu 1970-luvulla
maailman toiseksi suurimmaksi, ja 1980-luvulla se jatkoi kasvuaan. Viimeisinä
vuosinaan neuvostotalous kärsi tavaroiden puutteesta kaupoissa, suurista
budjettivajeista ja rahantarjonnan myötä nousseesta inflaatiosta.

Avoimuus merkitsi etnisten jännitteiden kiristymistä eri puolilla
Neuvostoliittoa. Varsinkin Baltian maat, jotka oli pakolla liitetty
Neuvostoliittoon, olivat avoimesti valmiita jättämään liiton. Sen pelastamiseksi
tehtiin Uusi liittosopimus. Vuoden 1991 elokuussa seurasi vallankaappausyritys
Gorbatšovia vastaan. Sen tarkoituksena oli säilyttää Neuvostoliitto, mutta se
johtikin lopulta sen purkautumiseen useiden tasavaltojen julistauduttua
itsenäisiksi keskusvallasta. Venäjän neuvostotasavaltaa johtanut Boris Jeltsin
julisti kommunistien vallan päättyneeksi. Neuvostoliitto hajosi 15 itsenäiseksi
valtioksi joulukuussa 1991. Jeltsin oli äänestetty presidentiksi kesäkuussa 1991
Venäjän ensimmäisissä presidentinvaaleissa.

Neuvostoliiton hajoamisen aikana ja sen jälkeen tehtiin pitkälle meneviä
talousreformeja, kuten laajoja yksityistämisohjelmia sekä markkinoiden ja kaupan
vapauttamista. Tänä aikana Venäjän talous ajautui suureen kriisin. Tätä
aikakautta kuvastivat tuotannon raju supistuminen (teollisuustuotanto puolittui)
sekä bruttokansantuotteen pieneneminen noin 50 prosentilla vuosien 1990 ja 1995
välillä. Lokakuussa 1991 Jeltsin ilmoitti, että Venäjä ottaa käyttöönsä rajun
šokkiterapiaksi kutsutun talousuudistusohjelman, jota Yhdysvallat ja
Kansainvälinen valuuttarahasto suosittelivat. Hintojen säätely lakkautettiin ja
yksityistäminen aloitettiin. Miljoonat ihmiset putosivat köyhyyteen.
Maailmanpankin mukaan Neuvostoliiton ajan lopussa 1,5 prosenttia ihmisistä eli
köyhyydessä kun taas vuoden 1993 puolivälissä peräti 39–49 prosenttia väestöstä
oli köyhiä. Palkkojen maksujen viivästymisestä tuli pysyvä ongelma, kun
miljoonien ihmisten palkat maksettiin kuukausia tai jopa vuosia myöhässä. Venäjä
sai vastuulleen Neuvostoliiton ulkoisen velan maksamisen, vaikka sen väestö oli
vain puolet Neuvostoliiton väestöstä. Yksityistäminen siirsi yritysten
johtamisen pois valtion toimielimiltä yksityishenkilöiden ryhmille, joilla oli
yhteyksiä sekä hallitukseen että Venäjän mafiaan. Väkivaltaiset rikollisryhmät
saivat usein haltuunsa valtionyritykset käyttäen salamurhia ja kiristystä.
Hallituksen virkamiesten korruptiosta tuli osa päivittäistä elämää. Monet
vastarikastuneet gangsterit ja liikemiehet siirsivät miljardiomaisuuksiaan
rahassa ja muussa muodossa ulos maasta, joka tarkoitti valtavaa pääomapakoa.
Äkillinen ja pitkä lama lamautti laajemmin koko yhteiskuntaa. Sosiaalipalvelut
romahtivat, syntyvyysaste putosi ja kuolleisuusaste ampaisi rajuun nousuun.
1990-luvun alku ja keskivaiheet olivat laittomuuksien aikaa. Rikollisjengit ja
järjestäytynyt rikollisuus sekä murhat ja muut väkivaltarikokset riistäytyivät
hallinnasta.

Vuonna 1993 maa ajautui perustuslailliseen kriisiin, joka oli Moskovan rajuin
sisäinen taistelu Lokakuun vallankumouksen jälkeen. Presidentti Jeltsin hajotti
parlamentin laittomasti sen vastustaessa hänen aikeitaan keskittää valtaa ja
kiihdyttää epäsuosittuja uusliberalistisia uudistuksia; vastauksena
lainsäädäntövallan edustajat sulkivat itsensä valkoisen talon sisään, erottivat
Jeltsinin ja valitsivat uuden presidentin. Seurasi suuria protesteja Jeltsiniä
vastaan ja satoja kuoli väkivaltaisuuksissa. Asevoimat tukenaan Jeltsin lähetti
armeijan ottamaan haltuunsa Venäjän parlamentin Valkoinen talo ja häätämään sen
puolustajat. Armeija hoiti tehtävän panssarivaunujen ja tykistön avulla ja ajoi
kansanedustajat ulos. Kriisin jälkeen maalle säädettiin uusi
presidenttivaltainen perustuslaki, joka hyväksyttiin kansanäänestyksessä 12.
joulukuuta 1993. Perustuslaki loi myös nykyisen kaksikamarisen parlamentin.

1990-lukua leimasivat aseistetut etniset konfliktit Pohjois-Kaukasuksella.
Konflikteissa oli kyse islamistien kapinasta federaation valtaa vastaan (etenkin
Tšetšeniassa) tai paikallisten ryhmien välisistä etnisistä tai klaanien
kahinoista (kuten Pohjois-Ossetia-Alaniassa osseettien ja inguušien välillä tai
eri klaanien välillä Tšetšeniassa). 1990-luvun alussa tšetšeeniseparatistit
julistivat maan itsenäiseksi, jonka jälkeen alueella on käyty katkottaista
sissisotaa (Ensimmäinen Tšetšenian sota, Toinen Tšetšenian sota) tšetšeenien
kapinallisryhmien sekä Venäjän armeijan välillä. Separatistien
terroristihyökkäykset siviileitä vastaan, kuten Venäjän kerrostalopommit,
Moskovan teatterikaappaus ja Beslanin koulukaappaus tappoivat satoja ihmisiä ja
aiheuttivat huomiota maailmalla. Tšetšenian sodissa kuoli joidenkin arvioiden
mukaan pari sataatuhatta ihmistä ja niihin liittyi paljon siviileitä vastaan
kohdistettuja julmuuksia ja muita sotarikoksia.

Presidentin ympärille syntyi ”perheeksi” kutsuttu sisäpiiri. Käyttöön otettiin
uudissana ”oligarkki”, joka tarkoittaa poliittista valtaa käyttäneitä
suurliikemiehiä, jotka näin pyrkivät edelleen edistämään rikastumistaan. Suuret
budjettivajeet sekä Aasian talouskriisi saivat aikaan vuonna 1998 Venäjän
talouskriisin, joka supisti maan BKT:ta entisestään.

Vuosituhannen viimeisenä päivänä (1999) presidentti Jeltsin erosi presidentin
tehtävistään ja jätti paikan äskettäin nimitetylle pääministerille, Vladimir
Putinille, joka voitti vuoden 2000 presidentinvaalit. Putin lisäsi suosiotaan
toisen Tšetšenian sodan voitolla, vaikka ajoittainen väkivalta jatkuu alueella
edelleen. Korkeat öljyn hinnat ja heikko valuutta yhdistettynä kasvavaan
kotimaiseen kysyntään, kulutukseen ja investointeihin asettivat Venäjän talouden
tähän päivään jatkuneelle kasvu-uralle, nostaen ihmisten materiaalista elintasoa
ja lisäten Venäjän painoarvoa kansainvälisessä politiikassa. Putinin kaudella
merkittävimpiä luonnonvaroja, kuten öljyn ja maakaasuntuotanto palautettiin
valtion hallintaan ja muutama vaikutusvaltaisimmista oligarkeista menetti
omaisuutensa. Putin keskitti myös valtaa takaisin Moskovaan mm. poistamalla
alueiden kuvernöörien suorat vaalit.

Putin on saanut länsimaista paljon kritiikkiä uudistustensa epädemokraattisiksi
katsotuista piirteistä. Putinin Venäjää on arvosteltu erityisesti median
vapauden polkemisesta. Esimerkiksi Freedom House -järjestön mukaan hallitus on
rajoittanut uutisointia säätämillään laeilla ja toimittajat ovat joutuneet
väkivallan ja uhkailun kohteeksi. Toimittajat ilman rajoja -järjestön 169 maata
kattavassa lehdistönvapausindeksissä Venäjä oli vuonna 2010 sijalla 140. Putinin
kaudella kasvanut vakaus, järjestyksen paluu ja talouden edistys tekivät hänestä
kuitenkin kotimaassaan suositun sekä toivat tunnustusta myös ulkomailta.

Vuoden 2008 presidentinvaaleissa presidentiksi nousi Dmitri Medvedev ja Putin
siirtyi pääministerin paikalle. Medvedevin kaudella suhteet Yhdysvaltoihin
lämpenivät. Medvedevin julkisia esiintymisiä seurattiin ulkomailla tarkkaan
etsien mahdollista omaa linjanvetoa eroon Putinin varjosta. Tällaista ei
juurikaan havaittu, eikä monillekaan tullut yllätyksenä, kun Putin ilmoitti
asettuvansa ehdolle vuoden 2012 vaaleihin. Putinin valintaa seurasivat
opposition mielenosoitukset.

Vuonna 2008 käyty Georgian sota päättyi ranskalaisten välittämään
rauhansopimukseen ja Venäjän sotilaallisen läsnäoloon Abhasiassa ja
Etelä-Ossetiassa. Georgia viivästytti Venäjän liittymistä WTO:n vuoteen 2011
asti.

Entinen miljonääri Mihail Hodorkovski tuomittiin vankilaan talousrikoksista 2005
ja 2010, mutta armahdettiin vuoden 2013 lopulla.

Vuonna 2014 Ukrainan vallankumousta seuranneina päivinä Venäjä teki
sotilaallisen intervention venäläisenemmistöiselle Krimin niemimaalle. ja liitti
sen itseensä. Sotilasmiehityksen aikana tehdyn alueliitoksen perusteluja ja
liitoksen juridista oikeutusta ei juurikaan ole hyväksytty kansainvälisessä
yhteisössä. Esimerkiksi Yhdistyneiden kansakuntien yleiskokous piti Venäjän
alueella järjestämää kansanäänestystä oikeudellisesti mitättömänä selkein
numeroin ja monet maat asettivat talouspakotteet Venäjälle joka asetti
puolestaan vastapakotteita.

Venäjän perustuslaillisen kriisin jälkeen 12. joulukuuta 1993 suoritetussa
kansanäänestyksessä hyväksytyn nykyisen perustuslain mukaan Venäjä on
semipresidentiaalinen liittovaltio, jossa presidentti on valtionpäämies. ja
pääministeri on hallituksen johtaja. Liittovaltio on rakennettu edustuksellisen
demokratian periaatteiden mukaan. Hallintoa säädellään vallan kolmijako -opin
mukaan perustuslain määrittelemällä tavalla. Perustuslaki toimii maan ylimpänä
laillisena dokumenttina sekä yhteiskuntasopimuksena maan kansalaisille.

Perustuslaillinen oikeus perustuu perustuslain mukaan kaikkien kansalaisten
tasavertaisuuteen, tuomarit ovat itsenäisiä ja vain lain itsensä alaisia,
oikeudenkäynnit ovat avoimia ja syytetylle taataan puolustus. Vuodesta 1996
lähtien Venäjä on jättänyt kuolemanrangaistuksen pois käytöstä, joskaan sitä ei
ole lailla kumottu.

Kansa äänestää presidentin kuuden vuoden kaudeksi (sama presidentti ei saa olla
virassa kolmea peräkkäistä kautta); Hallituksen ministeriöt koostuvat
pääministeristä ja hänen avustajistaan, ministereistä ja muista valituista
henkilöistä. Presidentti nimittää korkeimmat virkamiehet sekä pääministerin.
Myös valtionduuman on hyväksyttävä pääministerin nimitys.

Vuoden 2011 duuman vaaleissa Putinin puolue Yhtenäinen Venäjä sai 49,6 % äänistä
ja 238 paikkaa. Venäjän federaation kommunistinen puolue sai 19,2 % ja 92
paikkaa, Oikeudenmukainen Venäjä 13,2 % ja 64 paikkaa, Vladimir Žirinovskin
johtama Venäjän liberaalidemokraattinen puolue 11,7 % ja 56 paikkaa. Muut
puolueet saivat yhteensä 6,3 % äänistä.

Vuoden 1999 duuman vaaleissa suurin puolue oli Venäjän federaation kommunistinen
puolue. Vuoden 2003 duuman vaaleissa ja 2007 vaaleissa suurin puolue oli
Yhtenäinen Venäjä. Vaalijärjestelmää uudistettiin ennen 2007 vaaleja poistamalla
listojen ulkopuoliset yhden edustajan enemmistövaalipiirit ja mahdollisuus
äänestää kaikkia ehdokkaita vastaan.

Läntisten arvioiden mukaan Venäjän ihmisoikeustilanne on heikentynyt 2000-luvun
aikana, ja valtion johdon asenne kansalaistoimintaa kohtaan on muuttunut
epäluuloiseksi. Viranomaisten näkemyksen mukaan kansalaistoiminnan tehtävänä on
tukea hallituksen politiikkaa. Riippumattomien järjestöjen toimintaa haittaa
tiukka valvonta, joka jättää tilaa viranomaisten mielivallalle. Järjestöt
jakautuvatkin viranomaisten silmissä ”rakentaviin” ja oppositiohenkisiin
järjestöihin. Yhteistä kaikille itsenäisesti muodostuneille järjestöille on
voimakas paikallisuuden korostaminen, jota on pidetty vastareaktiona aiemmalle
neuvostoliittolaiselle keskittämiselle. Yhdysvaltain hallituksen rahoittaman
Freedom Housen mukaan vuonna 2011 Venäjä on ”ei vapaa” maa. Maailmanpankin ja
World Justice Projectin arvion mukaan Venäjä kuuluu taloudelliseen
tilanteeseensa nähden maailman heikoimpiin maihin lain noudattamisen ja
poliittisen osallistumisen suhteen. Transparency Internationalin
korruptioindeksillä vuonna 2010 Venäjä sijoittuu 154. sijalle kaikkiaan 178
arvioidusta maasta. Maailman rauhanindeksillä vuonna 2011 Venäjä sijoittuu
seitsemänneksi alimmalle eli 147. sijalle. Lehdistönvapaudella mitaten Venäjä
sijoittuu vuonna 2010 arvioinnissa 140. sijalle.

Kansainvälinen laki tunnustaa Venäjän federaation perineen Neuvostoliiton
oikeussubjektin aseman. Venäjä jatkaa NL:n kansainvälisten sitoumusten
täyttämistä ja sai myös NL:n pysyvän paikan YK:n turvallisuusneuvostossa,
jäsenyydet muissa kansainvälisissä järjestöissä, NL:n oikeudet ja velvollisuudet
kansainvälisissä sopimuksissa sekä sen omistukset ja velat. Venäjällä on
diplomaattisuhteet 178 maahan ja sillä on maailmalla 140 suurlähetystöä.

Lähetystöjensä kautta Venäjä lähettää tiedustelu-upseereita peitetehtäviin:
esimerkiksi Britanniaan noin 30 – MI5:n johtajan mukaan saman verran kuin kylmän
sodan vuosina. Myös Ruotsissa Venäjä värvää agentteja ja harjoittaa
salakuuntelua. Ruotsin Säpo arvioi vuonna 2015, että noin kolmannes Venäjän
diplomaateista Ruotsissa työskentelee peitetehtävissä.

Venäjän ulkopolitiikasta päättää presidentti ja sitä toteuttaa maan
ulkoministeriö.

YK:n turvallisuusneuvoston pysyvänä jäsenmaana Venäjällä on keskeinen rooli
kansainvälisessä turvallisuuspolitiikassa. Se on osallistunut kansainvälisten
konfliktien selvittelyyn osallistumalla esimerkiksi Lähi-idän kvartettiin,
kuuden osapuolen neuvotteluihin Pohjois-Korean kanssa, Kosovon sodan
selvittelyyn ja ydinaseiden leviämistä koskevaan politiikkaan. Venäjä on
Euroopan neuvoston, Euroopan turvallisuus- ja yhteistyöjärjestön ja APECin
jäsen. Venäjällä on johtava asema alueellisissa järjestöissä, kuten Itsenäisten
valtioiden yhteisössä, Euraasian talousyhteisössä, Kollektiivisessa
turvallisuusjärjestössä, sekä Shanghain yhteistyöjärjestössä. Presidentti Dmitri
Medvedev on suosinut eri tavoin strategista kumppanuutta ja läheistä
integraatiota, mikä näkyy esimerkiksi EU:n ja Venäjän ”yhteisten tilojen”
yhteistyöhankkeessa. Venäjä on kehittänyt neuvostoliittoaikaista
ystävällisemmät, joskin edelleen varsin epävakaat suhteet Natoon. Venäjän ja
Naton välille perustettiin komissio vuonna 2002 mahdollistamaan 26 sotilasliiton
valtion ja Venäjän tasaväkisen kumppanuuden yhteisten päämäärien tavoittelua
varten.

Venäjä peri Neuvostoliitolta sen rajojen ulkopuoliset aseteollisuuden
tuotantolaitokset ja suurin osa Neuvostoliiton aseteollisuudesta jäi Venäjän
rajojen sisäpuolelle. Venäjän asevoimat on jaettu maajoukkoihin, laivastoon sekä
ilmavoimiin ja ilmapuolustukseen. Yleisesikunnan alaisuudessa on lisäksi kolme
aselajia: strategiset ohjusjoukot, avaruusjoukot ja maahanlaskujoukot. Vuonna
2006 Venäjän asevoimien palveluksessa oli 1,037 miljoonaa aktiivista
työntekijää. Venäjällä on valtioista eniten varastoituja ydinaseita ja
täydellinen triadi niiden kuljettamiseen. Sillä on kotimaahan sijoitettujen
mannertenvälisten ballististen ohjusten lisäksi toiseksi suurin ballistisilla
ydinohjuksilla varustettujen sukellusveneiden laivasto ja se on Yhdysvaltojen
lisäksi ainoa maa, jolla on strategisten pommikoneiden osasto.

Maalla on suuri ja täysin kotimainen aseteollisuus, joka tuottaa maan kaikki
sotavälineet. Venäjä on maailman toiseksi suurin aseiden viejä, jonka myynti
käsittää noin 30 prosenttia maailman aseiden myynnistä. Aseita vietiin vuonna
2007 80 eri maahan.

Varusmiespalvelus on yksivuotinen. 18–27-vuotiaat ovat asevelvollisia. 60 %
ikäluokasta saa kutsunnoissa vapautuksen, yleensä lääketieteellisistä syistä.

Puolustusmenot ovat nelinkertaistuneet kuluneen kuuden vuoden aikana (vuosina
2000–2006). Hallituksen viralliset asevarustelumenot vuonna 2008 ovat 40
miljardia dollaria, joskin eri lähteet, kuten Yhdysvaltain tiedustelulähteet,
sekä brittiläinen politiikan tutkimuslaitos IISS, ovat arvioineet todellisen
määrän olevan selvästi korkeampi. Tällä hetkellä on menossa vuosille 2006–2015
suunnattu asevoimien varusteiden uudistushanke, jonka budjetti on noin 200
miljardia dollaria.

Venäjän federaatio eli liittovaltio koostuu 83 jäsenestä, federaatiosubjektista.
Subjektit ovat itsehallinnollisia yksiköitä, joilla on tasavertainen edustus
Venäjän liittovaltioneuvostossa (kaksi edustajaa kustakin). Subjektit kuitenkin
eroavat toisistaan siinä suhteessa, kuinka paljon autonomiaa niillä on.

Liittovaltiosubjektit on jaoteltu kahdeksaan federaatiopiiriin (federalnyi
okgrug), joista jokaista johtaa Venäjän presidentin nimittämä täysivaltainen
edustaja. Toisin kuin federaatiosubjektit, federaatiopiirit eivät ole
hallinnoltaan valtiollista tasoa alempana olevia vaan ne kuuluvat suoraan
federaation hallinnon alaisuuteen. Federaation edustajat federaatiopiireissä
ovat yhteyshenkilöitä federaatiosubjektien ja itse federaation välillä. He ovat
vastuussa siitä, että subjektit toimivat federaation lakien mukaisesti.

Taloudellisia ja tilastointitoimintoja varten subjektit on myös ryhmitelty 12
talousalueeseen.

Venäjä on yksi maailman kymmenestä suurimmasta taloudesta. Vuonna 2011 sen
bruttokansantuote oli 1 850 miljardia ja ostovoimapariteetilla korjattuna 2 414
miljardia dollaria. BKT henkeä kohden oli 17 000 dollaria. Suurin osa BKT:sta
muodostui palveluista (58,6 %), toiseksi suurin teollisuudesta (36,9 %) ja loput
maataloudesta (4,5 %). Maassa on 75,41 miljoonaa työikäistä eli sen
työvoimakapasiteetti on maailman kahdeksanneksi suurin. Maan talouskehitys on
ollut maantieteellisesti epätasaista Moskovan alueen tuottaessa suhteellisesti
hyvin suuren osan maan BKT:stä. Suurin osa Venäjän alueista, erityisesti
alkuperäiskansojen alueet ja maaseutuyhteisöt Siperiassa, ovat jääneet pahasti
jälkeen. Kuitenkin keskiluokka on kasvanut vuoden 2000 kahdeksasta miljoonasta
55 miljoonaan (vuoden 2006 luku). Venäjän valtion budjetin menot olivat vuonna
2014 410 miljardia ja tulot 420 miljardia dollaria, jonka seurauksena sen
budjetin alijäämä oli 0,5 % BKT:sta. Valtion julkinen velka oli 13,41 % BKT:sta.

Venäjän valuutta on rupla ja valuutan liikkeelle laskua ja vakautta säätelee
Venäjän keskuspankki. Lisäksi maassa toimii useita muita pankkeja, joiden
lukumäärä vuonna 2011 oli 980. Kaksi Venäjän suurinta pörssiä ovat Russian
Trading System (RST) ja Moscow Interbank Currency Exchange (MICEX). Ne
yhdistyivät nimellisesti vuoden 2011 lopussa ja yhdistyminen on tarkoitus
saattaa loppuun vuosien 2012 ja 2013 aikana. Venäjällä ollaan myös perustamassa
omaa arvopaperikeskusta, jonka on tarkoitus aloittaa toimintansa vuonna 2013.

Dosentti Markku Salomaan mukaan öljyn korkea hinta nosti 2000-luvulla Venäjän
talouden ja asevoimat vahvoiksi. Apulaisvaltiovarainministerin (2015) mukaan
Venäjän vararahastot tyhjenevät parissa vuodessa, ellei öljyn hinta jälleen
nouse. Vaihtoehtona ovat säästöt, ja jo nyt kuudennes väestöstä elää
toimeentulorajan alapuolella (alle 135 euroa kuussa).

Venäjällä on maailman laajimmat maakaasuesiintymät, toiseksi suurimmat
hiilivarat ja kahdeksanneksi suurimmat öljyvarannot. Se on maailman johtava
maakaasun viejä ja toiseksi suurin öljynviejä. Öljy, maakaasu, metallit ja puu
käsittävät 80 prosenttia Venäjän ulkomaanviennistä. Arviot öljy- ja
kaasusektorin osuudesta Venäjän BKT:sta vaihtelevat tilastoja tekevästä tahosta
riippuen alle 10 %:sta noin 20 %:iin. Vuonna 2011 Venäjän viennin arvo oli 498,6
miljardia yhdysvaltojen dollaria. Sen huomattavimmat vientituotteet olivat öljy,
maakaasu, metallit, puu ja puutarvikkeet, kemikaalit sekä useat siviili- ja
sotilastuotteet. Merkittävimmät vientimaat olivat Alankomaat (12,3 %), Kiina
(6,5 %), Italia (5,6 %), Saksa (4,6 %) ja Puola (4,3 %). Samana vuonna Venäjän
tuonnin arvo oli 310,1 miljardia yhdysvaltojen dollaria ja sen merkittävimmät
tuontimaat olivat Kiina (15,6 %), Saksa (10 %), Ukraina (6,6 %) ja Italia
(4,3 %). Huomattavimpia tuontihyödykkeitä olivat koneet, ajoneuvot,
lääketarvikkeet ja muovit. Venäjästä tuli Maailman kauppajärjestön jäsen
elokuussa 2012.

Vuonna 2008 maatalous työllisti 10 % työvoimasta ja toi noin 4 %
bruttokansantuotteesta. Tärkeimpiä tuotteita ovat viljat, sokerijuurikas,
auringonkukansiemenet, hedelmät ja vihannekset, naudanliha ja maitotuotteet.
Teollisuus muodostaa 36,8 % Venäjän bruttokansantuotteesta ja työllistää 31,9 %
maan työvoimasta. Venäjän teollisuus kattaa hiilen, öljyn, kaasun, kemikaalien
ja metallien tuotannon kaivostoiminnasta jalostukseen. Lisäksi Venäjä tuottaa
laajan skaalan erilaisia koneita, sotilaskalustoa, tie- ja rautatiekalustoa sekä
viestintävälineitä. Tuotanto kattaa myös maatalouskoneet, sähkön tuotanto- ja
siirtotarvikkeet, lääketieteelliset ja tieteelliset välineet sekä
kestokulutushyödykkeet. Maassa toimii myös huomattavaa vaate-, elintarvike- ja
käsityöteollisuutta. Vuonna 2010 teollisuus kasvoi 8,2 %. Venäjän palvelutalous
syntyi käytännössä vasta Neuvostoliiton romahduksen jälkeen, josta eteenpäin sen
merkitys valtiontaloudelle kasvoi aina vuoteen 2008 asti. 2000-vuosikymmenellä
palveluiden osuus Venäjän BKT:sta on ollut 55–60 % paikkeilla, kun kehittyneissä
teollisuusmaissa se on noin 65–70 %. Merkittävimmät palvelualat ovat kaupan ala
ja korjauspalvelut, kiinteistönvälitys- ja vuokrauspalvelut sekä liikenne- ja
viestintäpalvelut.

Venäjä kuuluu maailman kymmenen eniten energiaa kuluttavan maan joukkoon ja
vuonna 2008 se oli listalla viides. Vanhentuneesta tuotanto- ja
siirtokapasiteetista johtuen Venäjän energiankulutus suhteutettuna sen
bruttokansantuotteeseen on korkeampi kuin millään muulla eniten energiaa
kuluttavalla maalla. Sähkön tuotanto, siirto ja jakelu oli 2000-luvun alkuun
asti Venäjän valtio-omisteisen monopoliyhtiö RAO JeES Rossiin hallinnassa. Sen
toiminta lakkasi vuonna 2008, jonka jälkeen Venäjän sähköala alkoi avautua
kilpailulle. Vesi- ja ydinvoimayhtiöt säilyivät kuitenkin valtio-omisteisina.
Sähköntuotannon yksityistäminen on osa Venäjällä meneillään olevaan
sähkösektorin uudistussuunnitelmaa. Uudistusten osana Venäjän sähkön
tukkumarkkinat vapautettiin vuonna 2011.

Venäjä on panostanut ydinvoimaan yli 50 vuoden ajan ja sen ydinvoimaloita operoi
energiayhtiö Rosenergoatom. 2000-luvulla uusien voimaloiden suunnittelu alkoi
kasvaa, ja maan tavoitteena on lähes kaksinkertaistaa ydinvoimakapasiteetti
vuoteen 2020 mennessä. Samaan aikaan myös vesivoimaa rakennetaan tehokkaasti.
Uusiutuvan energian potentiaalia olisi paljon, mutta sitä käytetään hyvin vähän.

Venäjällä on 1 213 lentopaikkaa – vain Yhdysvalloilla, Brasilialla, Kanadalla ja
Meksikolla on enemmän. Kolmella on yli kolmen kilometrin kiitotie. Päällystettyä
maantietä on 776 000 kilometriä, mihin sisältyy 30 000 kilometriä moottoritietä.
Rautateitä on 87 157 kilometriä. Siperian rata on maailman pisin rautatieosuus.
Yli 60 vuotta rakennettu 3 500 kilometriä pitkä Baikalin–Amurin rautatie kulkee
sen pohjoispuolella.

Koulutuksessa on panostettu perinteisesti vahvasti tieteeseen ja teknologiaan,
jonka tuloksena Venäjän lääketieteen, matematiikan, luonnontieteen sekä
avaruuden ja ilmailun tutkimus on edelleen yleensä korkeatasoista.

Useampi venäläinen ja neuvostoliittolainen tieteilijä on palkittu
Nobel-palkinnolla. Nobelin fysiikanpalkinto on myönnetty Andre Geimille ja
Konstantin Novoseloville vuonna 2010 heidän grafeenia koskevan tutkimuksensa
vuoksi. Vuonna 2003 Vitali Ginzburg ja Aleksei Abrikosov palkittiin heidän
suprajohteiden ja supranesteiden tutkimuksestaan ja vuonna 2000 Žores Alfjorov
oli yksi informaatio- ja kommunikaatiotekniikan tutkimuksen vuoksi palkituista.
Vuonna 1978 Pjotr Kapitsa palkittiin hänen tutkimuksistaan aineen
käyttäytymisestä matalissa lämpötiloissa. Vuonna 1964 Nikolai Basov ja Aleksandr
Prohorov palkittiin heidän työstään kvanttielektroniikan alalla, joka johti
laserin ja maserin kehittämiseen. Kaksi vuotta aikaisemmin Lev Landau oli
palkittu hänen kondensoitua ainetta, etunenässä nestemäistä heliumia koskevasta
teoriastaan ja vuonna 1958 Pavel Tšerenkov, Ilja Frank ja Igor Tamm palkittiin
Tšerenkovin säteilyn selittämisestä. Nikolai Semjonov jakoi vuonna 1956 jaetun
Nobelin kemianpalkinnon kemiallisten reaktioiden mekanismien tutkimuksensa
vuoksi. Ivan Pavloville myönnettiin vuonna 1904 Nobelin fysiologian tai
lääketieteen palkinto hänen ruoansulatuksen fysiologian tutkimuksensa vuoksi.

Neuvostoliiton avaruusohjelma oli asevoimien alaisuudessa, ja kylmä sota
vaikutti sen salaamiseen.

Alustavien arvioiden mukaan vuoden 2008 ensimmäisenä päivänä Venäjällä oli 142
miljoonaa ihmistä. Vuonna 2007 väestö kutistui 237 800 ihmisellä eli 0,17
prosentilla (edellisenä vuonna 532 600 ihmisellä ja 0,37 prosentilla).
Maahanmuutto kasvoi 50,2 prosentilla vuonna 2007 ja saavutti 274 000 hengen
lukeman. Suuri enemmistö maahanmuuttajista tuli IVY-maista ja oli etnisesti
venäläistä tai ainakin venäjänkielistä. Laittomien maahanmuuttajien lukumääräksi
IVY-maista arvioidaan noin kymmentä miljoonaa.

Venäjän federaatio on monikansallinen yhteiskunta, koti yli 160 etniselle
ryhmälle, johon sisältyy alkuperäiskansoja. Vuonna 2002 toimitetun
väestölaskennan mukaan venäjän väestöstä 79,8 % on venäläisiä. Muita
kansallisuusryhmiä ovat tataarit (3,8 %), ukrainalaiset (2 %), baškiirit
(1,2 %), tšuvassit (1,1 %), mordvalaiset ja valkovenäläiset. Alle 0,5 %
väestönosuuden muodostavia kansallisuuksia ovat muun muassa armenialaiset,
avaarit, tšetšeenit, saksalaiset, juutalaiset, kazakit, marit ja udmurtit.

Vaikka Venäjän väestö on suhteellisen suuri, on väestötiheys matala valtion
valtaisan pinta-alan vuoksi. Väestötiheys on suurimmillaan Euroopan puolella,
lähellä Uralvuoria sekä Lounais-Siperiassa. 73 prosenttia väestöstä elää
kaupunkialueilla. Yleisesti ottaen 60. leveyspiirin pohjoispuolelle jäävä osa
Siperiasta on erittäin harvaan asuttua. Vuoden 2002 laskennan mukaan kaksi
suurinta kaupunkia ovat Moskova (10 126 424 asukasta) ja Pietari (4 661 219).
Yksitoista muuta kaupunkia ovat kooltaan yhden ja kahden miljoonan väliltä:
Tšeljabinsk, Kazan, Novosibirsk, Nižni Novgorod, Omsk, Perm, Rostov-na-Donu,
Samara, Ufa, Volgograd ja Jekaterinburg.

Venäjän väestö oli suurimmillaan vuonna 1991, jolloin väkeä oli 148 689 000.
Vuonna 2007 kuolleisuus ylitti syntyvyyden 477 700 hengellä. Edellisenä vuonna
lukema oli suurempi: 687 100. Venäjän Tilastopalvelun mukaan kuolleisuusaste
laski neljä prosenttia vuonna 2007 verrattuna edellisvuoteen, ollen noin kahden
miljoonan paikkeilla kun taas syntyvyysaste kasvoi 8,3 % vuosittain ollen nyt
1,6 miljoonan syntyneen paikkeilla. Väestö siis kutistuu korkean kuolleisuuden
ja matalan syntyvyyden vuoksi. Syntyvyysaste on kyllä verrattavissa Euroopan
maiden lukemiin (keskimäärin 11,3 syntynyttä tuhatta ihmistä kohden vuonna 2007
ja EU:n keskiarvo on 10,00 per 1 000), sen väestö pienenee suuren kuolleisuuden
takia (vuonna 2007 kuolleisuusaste oli 14,7 per 1 000 henkeä siinä missä EU:n
keskiarvo oli 10,00 per 1 000). Venäjän terveysministeriö kuitenkin ennusti
vuonna 2008, että vuoteen 2011 mennessä kuolleisuusaste ja syntyvyysaste
kohtaavat kuolleisuuden pienetessä ja syntyvyyden noustessa.

Venäjällä on perustuslain takaama ilmainen koulutus kaikille kansalaisille, ja
99,4 prosenttia väestöstä on lukutaitoisia. Vuonna 2006 tehdyssä
neljäsluokkalaisten luetunymmärtämistaitoa mittaavassa Bostonin yliopiston
PIRLS-tutkimuksessa (Progress in International Reading Literacy Study) Venäjä
sijoittui ensimmäiseksi. Korkeamman asteen koulutuspaikoista on Venäjällä kova
kilpailu. Koulutuksessa on panostettu perinteisesti vahvasti tieteeseen ja
teknologiaan, jonka tuloksena Venäjän lääketieteen, matematiikan, luonnontieteen
sekä avaruuden ja ilmailun tutkimus on edelleen yleensä korkeatasoista.

Hallitus jakaa valtion koulutuslaitoksille rahoitukset joko vakiintuneen
kiintiösumman tai oppilasmäärän mukaan. Tämän tarkoituksena on taata, että
kaikki pätevät oppilaat saavat koulutuspaikan. Lisäksi opiskelijoille myönnetään
pieni stipendi ja ilmainen asuminen. Opetuslaitosten rahoitus tapahtuu kokonaan
valtion tai alueellisen tason budjeteista. Rahoituksen turvaamiseksi monet
valtion laitokset ovat avanneet ulkopuolisesti rahoitettuja virkoja, joiden
määrä on ollut kasvussa. Uusien korkean teknologian ja muiden nousevien
teollisuusalojen työvoiman tarvetta tyydyttämään on noussut monia yksityisiä
korkean asteen oppilaitoksia.

Venäjän perustuslaki lupaa ilmaisen, yleisen terveydenhuollon kaikille
kansalaisille. Vaikka Venäjällä on enemmän lääkäreitä, sairaaloita ja
terveysalan työntekijöitä kuin lähes millään muulla maalla on väestön terveys
Neuvostoliiton romahtamisen jälkeen heikentynyt huomattavasti sosiaalisten,
taloudellisten ja elämäntapaan liittyvien muutosten myötä. Vuonna 2007
keskimääräinen eliniänodote oli miehille 61,5 vuotta ja naisille 73,9 vuotta.
Keskimääräinen eliniänodote, 67,7 vuotta, on 10,8 vuotta lyhyempi kuin EU-maiden
keskiarvo. Miesten matalan eliniän suurimmat taustatekijät ovat työikäisten
miesten estettävissä olevat kuolinsyyt, kuten alkoholimyrkytykset, stressi,
tupakointi, liikenneonnettomuudet sekä väkivaltarikokset. Miesten kuolleisuus
nousi 60 % vuoden 1991 jälkeen ja on neljä-viisi kertaa korkeampi kuin
Euroopassa keskimäärin. Johtuen sukupuolten välisestä eliniänodotteesta, sekä
toisen maailmansodan yhä jatkuvasta vaikutuksesta (Venäjällä kuoli sodassa
enemmän miehiä kuin missään muussa maassa) sukupuolten välillä vallitsee
epätasapaino ja jokaista naista kohden on 0,859 miestä.

Sydänsairaudet aiheuttavat 56,7 % kaikista kuolemista, ja näistä 30 % koskee
työikäisiä ihmisiä. Noin 16 miljoonaa venäläistä kärsii verenkiertoelinten
sairauksista, mikä on suhteellisesti toiseksi eniten maailmassa Ukrainan
jälkeen. Kuolemat henkirikoksista, itsemurhista ja syövästä ovat myös
kansainvälisellä tasolla hyvin korkeat. Itsemurhia tehdään prosentuaalisesti
toiseksi eniten koko maailmassa, vain Liettuan tilastot ovat synkemmät. WHO:n
mukaan tilanne on parantunut 2000-luvulla, mutta itsemurhien määrä on silti
kaksi kertaa maailman keskiarvon verran. Vuoden 2007 tutkimuksen mukaan 52 %
miehistä ja 15 % naisista tupakoivat. Tupakka aiheuttaa maassa noin 260 000
kuolemaa vuodessa. AIDSia ei juuri tavattu neuvostoaikana, mutta 1990-luvun
aikana se lisääntyi huimasti suonensisäisten huumeiden leviämisen myötä.
Virallisten tilastojen mukaan HIV-positiivisia ihmisiä on Venäjällä 364 000,
mutta jotkut asiantuntijat pitävät todellisia lukuja selvästi korkeampana.
Kamppaillakseen tautia vastaan hallitus lisäsi HIVin torjumisen keinoihin
kohdistettuja varoja kaksinkymmenkertaiseksi vuonna 2006 ja seuraavana vuonna
määrärahat vielä kaksinkertaistettiin edellisvuodesta. Neuvostoliiton jälkeisenä
aikana myös tuberkuloosin aiheuttamat kuolemat ovat lisääntyneet rajusti
erityisesti vankien usein sairastuessa tautiin.

Kamppaillakseen väestön hupenemista vastaan hallitus on aloittanut useita
ohjelmia, joiden tarkoitus on lisätä syntyvyyttä ja houkutella maahan lisää
maahanmuuttajia. Hallitus on kaksinkertaistanut kuukausittaiset lapsilisät ja on
asettanut vuodesta 2007 alkaen 250 000 ruplan (noin 6800 euroa) kertapalkkion
naisille, jotka saavat toisen lapsen. Vuonna 2007 syntyvyys nousi korkeimmalle
tasolle Neuvostoliiton jälkeisenä aikana. Varapääministeri Sergei Ivanov myös
kertoi 20 miljardin ruplan (noin 544 miljoonaa euroa) käyttämisestä neuvoloihin
vuosina 2008–2009. Maahanmuutto nähdään välttämättömänä keinona ylläpitää maan
väestömäärää.

Venäjän 160 etnisen ryhmän edustajat puhuvat yhteensä noin sataa eri kieltä.
Vuoden 2002 lukemien mukaan 142,6 miljoonaa ihmistä puhuu venäjää. Toiseksi
suurin kieliryhmä ovat tataaria puhuvat (5,3 miljoonaa puhujaa) ja kolmantena
saksankieliset (2,9 miljoonaa). Venäjä on keskushallinnon ainut virallinen
kieli, mutta perustuslaki antaa yksittäisille tasavalloille oikeuden ottaa oman
alueensa alkuperäiskieli alueen toiseksi viralliseksi kieleksi. Huolimatta
laajasta alueellisesta levinneisyydestään venäjän kieli on varsin homogeenistä
koko maassa. Venäjä on Euraasian maantieteellisesti laajimmalle levinnyt kieli
ja puhujamäärältään suurin slaavilainen kieli. Venäjän kieli kuuluu
indoeurooppalaisten kielten perheeseen ja on yksi kolmesta elävästä
itäslaavilaisesta kielestä (muut ovat valkovenäjä ja ukraina). Vanhaa
itäslaavilaista venäjän kieltä on löydetty kirjoitetussa muodossa 900-luvulta
lähtien. Nykyään yli neljännes maailman tieteellisistä julkaisuista julkaistaan
venäjäksi. Venäjän kieli on yksi Yhdistyneiden kansakuntien kuudesta
virallisesta kielestä.

Venäjän perinteiset uskonnot ovat kristinusko, islam, buddhalaisuus sekä
juutalaisuus, jotka määritellään Venäjän vuonna 1997 säädetyssä ”historiallisen
perinnön laissa”. Kristinuskon ortodoksinen suunta on Venäjän selvästi suurin
uskonto. Venäjällä mielipidekyselyitä tekevän tutkimuskeskuksen mukaan 63
prosenttia vastaajista piti itseään Venäjän ortodokseina, 6 prosenttia
muslimeina ja alle yksi prosentti piti itseään buddhalaisena, katolisena,
protestanttina tai juutalaisena. 12 prosenttia ihmisistä sanoi uskovansa
Jumalaan olematta minkään uskonnon harjoittaja, ja 16 prosenttia piti itseään
ei-uskovana.

Eri lähteiden ilmoittamat arviot ei-uskonnollisten ihmisten määrästä Venäjällä
vaihtelevat suuresti. Lähteestä riippuen niitä on 16–48 prosenttia väestöstä.
Ei-uskonnollisten ihmisten määrän arviointi on hankalaa, sillä etniset
venäläiset identifioivat itsensä ortodokseiksi silloinkin, kun he eivät
varsinaisesti harjoita uskontoaan tai edes usko sen oppeihin. Sama koskee myös
muita uskontoja, jotka ovat leimautuneet osaksi eri kansanryhmien identiteettiä.
Uskontokuntiin kuuluminen jakautuu pääasiassa etnisten jakolinjojen mukaan.
Slaavit ovat yleensä ortodokseja, turkinkieliset muslimeita, joskin maassa on
myös turkkilaisia väestöryhmiä, jotka eivät edusta islamia.

Venäjän ortodoksinen kirkko on luonteeltaan puolivaltiollinen.
Ortodoksikristillisyys omaksuttiin Venäjällä alun perin 900-luvulla.
Ortodoksisen kirkon sisällä toimineista liikkeistä historiallisesti merkittävin
on ollut vanhauskoisuus, jota vielä 1900-luvun alussa kannatti jopa 10 %
väestöstä. Nykyään vanhauskoisten kannatus on laskenut tuntuvasti matalammaksi.
Neuvostoliiton romahduksen jälkeen vapaat suunnat, kuten herätyskristillinen
liikehdintä, ovat lisänneet kannatustaan. 95 prosenttia rekisteröidyistä
seurakunnista kuuluu varsinaisen Venäjän ortodoksisen kirkon alaisuuteen, mutta
sen lisäksi on myös pienempiä ortodoksisia kirkkoja. Suurin osa ortodoksiuskoa
tunnustavista ei käy säännöllisesti kirkossa. Kuitenkin kirkko on kunnioitettu
sekä uskonnollisten että ei-uskonnollisten keskuudessa, sillä se nähdään Venäjän
kulttuuriperinnön symbolina. Yhdysvaltain sisäministeriön vuoden 2007 uskonnon
vapautta käsittelevän raportin mukaan 100 miljoonaa venäläistä pitää itseään
ortodoksikristittyinä. Pienempiin kristillisiin suuntauksiin Venäjällä kuuluvat
katoliset, Armenian apostolinen kirkko sekä muutamat protestanttiset
suuntaukset.

Siinä missä ortodoksisuus on Venäjän slaavilaisia kansanosia etnisesti
määrittelevä uskonto, sunnilainen islam on vastaavalla tavalla useimpien
turkkilaisia kieliä puhuvien kansojen perinteinen uskonto. Muslimiväestö
keskittyy pääosin tietyille Venäjän eteläisille alueille, kuten Kaukasukselle ja
Tatarstaniin. Venäjällä on arvioitu asuvan 15–20 miljoonaa muslimia, mikäli
kaikkien muslimikansojen jäsenet lasketaan muslimeiksi. Buddhalaisuutta on
perinteisesti esiintynyt Burjatiassa, Tuvassa ja Kalmukiassa. Jotkut Siperian ja
kaukoidän alkuperäisasukkaat harjoittavat luonnonuskontoja valtauskontojen
lisäksi.

Taidemusiikki alkoi toden teolla nostaa päätään Venäjällä 1800-luvulla, jolloin
musiikkielämää määritteli kiista kahden ryhmittymän välillä. Mihail Glinka ja
hänen seuraajiensa muodostama viiden ryhmä korostivat venäläistä
kansallistunnetta ja lisäsivät tyyliinsä kansanmusiikin ja uskonnollisen
musiikin piirteitä. Toista suuntausta edustivat kansainvälisemmin, mutta silti
konservatiivisemmin suuntautunut Anton Rubinstein ja hänen veljensä Nikolai.
Myöhempää romantiikkaa Venäjällä edustivat esimerkiksi Modest Musorgski, Nikolai
Rimski-Korsakov ja tunnetuimpana Pjotr Tšaikovski, josta tuli musiikkinsa
selkeän venäläisistä piirteistä huolimatta yksi kaikkien aikojen suosituimmista
säveltäjistä myös ulkomailla. Romantiikan lippua piti yllä 1900-luvun alussa
vielä etenkin pianokonsertoistaan tunnettu Sergei Rahmaninov. Muita 1900-luvun
maailmankuuluja ja yhä suosittuja venäläissäveltäjiä ovat Aleksandr Skrjabin,
Igor Stravinsky, Sergei Prokofjev, Dmitri Šostakovitš ja Irving Berlin, joskin
viimeksi mainittu vaikutti Yhdysvalloissa. Näistä etenkin ulkomaille muuttanut
Stravinsky oli uudistuksellinen hahmo, joka vei taidemusiikin kehitystä
eteenpäin. Neuvostoaikana säveltäjiä valvottiin tarkkaan ja musiikin tuli olla
optimistista, isänmaallista ja helposti ymmärrettävää.

Venäjän musiikkikonservatoriot ovat tuottaneet suuret määrät maailmankuuluja
solisteja. Näistä tunnetuimpiin kuuluvat viulistit David Oistrah ja Gidon
Kremer, sellisti Mstislav Rostropovitš, pianistit Vladimir Horowitz, Svjatoslav
Richter ja Emil Gilels sekä laulaja Galina Višnevskaja.

Tšaikovski on muiden töidensä ohella suosituin balettisäveltäjä, jonka
tunnetuimpiin töihin kuuluvat Joutsenlampi, Pähkinänsärkijä sekä Prinsessa
Ruusunen. 1900-luvun alkupuolella venäläiset tanssijat Anna Pavlova ja Vatslav
Nižinski kohosivat maailmanmaineeseen, kun impressaario Sergei Djagilev ja hänen
Ballets russes -ryhmänsä kiersivät ulkomailla. Neuvostoajan baletti täydensi
1800-luvun traditiota, ja Neuvostoliiton balettikoulut tuottivat lukuisia
kansainvälisen tason tähtiä, joihin kuuluvat esimerkiksi Maija Plisetskaja,
Rudolf Nurejev, ja Mihail Baryšnikov. Balettiesityksiä järjestävät Moskovan
Bolšoi-teatteri ja Pietarin Mariinski-teatteri ovat säilyttäneet maineensa tähän
päivään asti.

Rock and roll saapui Venäjälle 1960-luvulla, ja venäläisen rockin kultakausi
ajoitetaan yleensä 1980-luvulle. Nykyään tunnettuja maan rajojen ulkopuolella
suosiota saaneita artisteja ovat esimerkiksi laulaja Alla Pugatšova sekä
tyttöduo t.A.T.u.selvennä Taide- ja populaarimusiikin lisäksi Venäjän lukuisilla
etnisillä ryhmillä on omat kansanmusiikin perinteensä.

Venäjän kirjallisuutta on pidetty hyvin vaikutusvaltaisena ja monet sen
teoksista kuuluvat maailmankirjallisuuden parhaiten tunnettuihin töihin. Venäjän
kirjallisuuden historian on ajoitettu alkavan jo 900-luvun tienoilla.
Varsinainen kansallinen kirjallisuuden traditio syntyi 1800-luvun alussa. Tämän
aikakauden aloitti Aleksandr Puškin, jota pidetään modernin venäläisen
kirjallisuuden perustajana. Häntä on usein sanottu ”Venäjän Shakespeareksi”.
Venäjän tunnetuimpiin kirjailijoihin ja runoilijoihin 1800-luvulla kuuluivat
Anton Tšehov, Mihail Lermontov, Leo Tolstoi, Nikolai Gogol, Ivan Turgenev ja
Fjodor Dostojevski. Samoin Ivan Gontšarov, Mihail Saltykov-Štšedrin, Aleksei
Pisemski ja Nikolai Leskov jättivät kestävän jälkensä venäläiseen proosaan ja
Puškinin ohella Pjotr Jeršov runouteen. Erityisesti Tolstoi ja Dostojevski ovat
olleet vaikutukseltaan mammuttimaisia hahmoja, joita monet kriitikot ovat
pitäneet kaikkien aikojen suurimpina romaanikirjailijoina.

1880-luvun tienoilla Venäjän kirjallisuus alkoi muuttua. Suurien
romaanikirjailijoiden aika oli ohi ja lyhyempi proosa (novellit) sekä runous
tulivat hallitseviksi tyylilajeiksi seuraavien vuosikymmenien ajaksi. Tätä aikaa
kutsutaan usein kirjallisuuden hopeakaudeksi. Vuosiksi 1893–1914 symbolismi
syrjäytti aiemmin hallinneen realismin. Aikakauden johtavia kirjoittajia olivat
Valeri Brjusov, Andrei Belyi, Vjatšeslav Ivanov, Aleksandr Blok, Dmitri
Merežkovski, Fjodor Sologub, Anna Ahmatova, Osip Mandelstam, Leonid Andrejev,
Ivan Bunin ja Maksim Gorki.

Vuoden 1917 vallankumouksen ja sitä seuranneen sisällissodan jäljiltä Venäjän
kulttuurielämä oli kaaoksessa. Jotkut vanhemmat kirjailijat jättivät maan
samalla, kun kirjailijoiden nuori sukupolvi, joka yleensä ainakin hieman tuki
vallankumouksen ideaaleja, alkoi ilmaantua. Jotkut näistä perustivat
kirjailijoiden järjestöjä tarkoituksenaan luoda uutta työväenluokan kulttuuria,
joka sopisi vallankumouksen myötä syntyneen uuden valtion aikakaudelle.
1920-luvulla kirjailijat saivat tehdä työtään rauhassa, mutta 1930-luvulla
Stalinin aikana kirjallisuuden viralliseksi ohjenuoraksi tuli sosialistinen
realismi. Stalinin kuoleman jälkeen rajoituksia vähennettiin.

1970- ja 1980-luvuille tultaessa kirjailijat yhä enemmän jättivät huomiotta
sosialistisen realismin ohjenuorat. Neuvostoajan johtaviin kirjailijoihin
kuuluivat Jevgeni Zamjatin, Isaak Babel, Ilf ja Petrov, Juri Oleša, Vladimir
Nabokov, Mihail Bulgakov, Boris Pasternak, Aleksandr Solženitsyn, Vladimir
Majakovski, Mihail Šolohov, Jevgeni Jevtušenko ja Andrei Voznesenski.

Viisi venäjänkielistä kirjailijaa on saanut kirjallisuuden Nobel-palkinnon: Ivan
Bunin 1933, Boris Pasternak (kieltäytyi palkinnosta 1958), Mihail Šolohov 1965,
Aleksandr Solženitsyn 1970 ja Joseph Brodsky 1987. Heistä Bunin asui Ranskassa
ja Brodsky Yhdysvalloissa.

Siinä missä lännen teollisuusmaissa elokuvat nähtiin vuoden 1917 vallankumouksen
aikoihin vielä halpana viihteenä työväenluokalle, Venäjällä alettiin tutkia
filmien editoinnin mahdollisuuksia elokuvailmaisun kehittämiseksi. Venäjän ja
myöhemmin Neuvostoliiton elokuvateollisuudesta tuli kasvualusta innovatiivisille
elokuville välittömästi vallankumousta seuranneina vuosina. Tämän seurauksena
syntyi maailmankuuluja elokuvia, kuten Sergei Eisensteinin Panssarilaiva
Potemkin.

Eisenstein oli saanut oppinsa ohjaaja Lev Kulešovilta, joka oli uraauurtavien
editointioppien kehittäjä ja opetti maailman ensimmäisessä elokuva-alan
oppilaitoksessa, Moskovassa sijaitsevassa Valtion elokuvainstituutissa. Dziga
Vertov taas kehitti kameran ja todellisen elämän suhdetta käsittelevän
kino-glaz-teorian, jolla oli valtava vaikutus dokumenttielokuvien
kehittymiselle. Sosialistisen realismin politiikka tukahdutti filmintekijöiden
luovuutta, mutta myös rajoitusten alla tehtiin onnistuneina pidettyjä
neuvostofilmejä, Kurjet lentävät ja Vain neljä päivää. Leonid Gaidain 1960- ja
1970-luvuilla tekemät komediat ovat edelleen hyvin suosittuja. Vuonna 1969
valmistui Vladimir Motylin elokuva Aavikon laki, joka aloitti ”osternina”
tunnetun elokuvan lajin. Kosmonauteilla on tapana katsoa kyseinen elokuva ennen
avaruuslentoja.

1980- ja 1990-luvuilla venäläinen elokuva oli kriisissä. Vaikka ilmaisunvapaus
saavutettiin, valtiontuki elokuville romahti, minkä seurauksena elokuvia tehtiin
selvästi vähemmän. 2000-luvun alkuvuodet ovat tuoneet talouskehityksen myötä
taas lisää katsojia ja menestystä elokuvateollisuudelle, ja elokuvia tehdään
Venäjällä jo enemmän kuin esimerkiksi Briteissä ja Saksassa. Lipputulot Venäjän
elokuvista olivat 1996 yhteensä vain 6 miljoonaa dollaria, mutta vuonna 2006
tulot olivat jo 412 miljoonaa dollaria, mikä oli 18 prosenttia kasvua
edellisvuoteen verrattuna.

Varhainen Venäjän maalaustaide keskittyi Bysantista periytyneeseen
ikonimaalaukseen sekä freskoihin. Moskovan voimistuttua Theofanes Kreikkalainen
ja Andrei Rubljov kohosivat varsinaisen Venäläisen taiteen johtonimiksi.
Omintakeinen välimuoto ikonin ja renessanssimuotokuvan välillä oli venäläisen
muotokuvamaalauksen laji, parsuna. Venäjän taideakatemia perustettiin vuonna
1757 ja sen tarkoituksena oli tuoda venäläisille taiteilijoille kansainvälistä
roolia ja asemaa. Akatemian huomattavia muotokuvamaalareita olivat Ivan Argunov,
Fjodor Rokotov, Dmitri Levitski ja Vladimir Borovikovski. 1800-luvun realismi
pyrki kuvamaan venäläistä identiteettiä. Tämä näkyy maisemamaalauksessa, sekä
arkipäiväisiä tapahtumia kuvaavissa genre-maalauksissa ja vahvapiirteisissä
aikalaisten muotokuvissa. Toiset taiteilijat keskittyivät yhteiskuntakritiikkiin
kuvaamalla köyhien oloja ja tekemällä karikatyyrejä auktoriteeteista. Tämä
kriittisen realismin suuntaus kukoisti Aleksanteri II:n aikana.

Maaorjuuden lakkauttamisen jälkeen (1861) jotkut taiteilijat keskittyivät
inhimillisen kärsimyksen kuvaamiseen. Toisinaan tehtiin suuria
historiamaalauksia Venäjän dramaattisista hetkistä. Peredvižniki (”vaeltajat”)
nimellä kulkenut taiteilijaryhmä katkaisi välinsä taideakatemiaan ja perusti
akateemisista rajoitteista vapaan koulukunnan. Tämän suuntauksen teoksissa on
mukana vahva yhteiskunnallinen ja poliittinen ulottuvuus. Realismin johtonimiin
kuuluivat Ivan Šiškin, Arhip Kuindži, Ivan Kramskoi, Vasili Polenov, Isaak
Levitan, Vasili Surikov, Viktor Vasnetsov ja Ilja Repin. 1830-luvulla akatemia
alkoi lähettää oppilaitaan ulkomaille taitojaan kartuttamaan. Näistä
lahjakkaimpiin kuuluivat Aleksandr Ivanov ja Karl Brjullov, jotka tunnetaan
romanttisista historiallisista maalauksistaan. Venäjälle tyypilliset
omintakeiset kansanelämän kuvaukseen keskittyneet maalaustyylit syntyivät
1800-luvun lopulla. Vaeltajien lisäksi 1800-luvun lopulta 1920-luvulle vaikutti
taiteilijaryhmittymä Mir iskusstva, jonka näyttelyihin osallistui myös useita
suomalaisia taiteilijoita.

Venäjän avantgarde on kattokäsite suurelle joukolle erilaisia modernin taiteen
suuntauksia, jotka kukoistivat Venäjällä noin vuosien 1890 ja 1930 välillä.
Näihin suuntauksiin kuuluvat esimerkiksi neo-primitivismi, suprematismi,
konstruktivismi, rayonismi ja futurismi. Abstrakti taide ja sen eri varhaiset
suuntaukset kehitettiin paljolti Venäjällä, josta ne siirtyivät länsimaihin
tullen myöhemmin modernismin traditioksi. Avantgarden huomattaviin
taiteilijoihin kuuluvat esimerkiksi Vladimir Majakovski, El Lisitski, Kazimir
Malevitš, Wassily Kandinsky, Vladimir Tatlin, Aleksandr Rodtšenko ja Marc
Chagall. Venäjän avantgarde kukoisti 1900-luvun alusta 1930-luvun alkuun, minkä
jälkeen se tukahdutettiin Stalinin määräämän sosialistisen realismin avulla.

1920-luvun lopulla NKP:n myötävaikutuksella toteutettu sosialistinen realismi
oli jo vähentänyt avantgarden merkitystä huomattavasti ja se katosi virallisen
taiteen piiristä Stalinin valtaannousun myötä. 1940-luvulla neuvostotaiteilijat,
kuten Vera Muhina loivat ”antifasistisia” ja kiihkoisänmaallisia töitä, joissa
esiintyi myös henkilökulttia. Suureksi isänmaalliseksi sodaksi kutsutun toisen
maailmansodan taistelut ja muut tapahtuvat olivat usein teosten aiheena. Sodan
jälkeen kuvanveistäjät loivat juhlallisia monumentteja sodassa kuolleiden
kunniaksi. 1900-luvulla monet venäläistaiteilijat siirtyivät Länsi-Eurooppaan,
koska bolsevikkien hallinto rajoitti taiteen vapautta. Vasili Kandinski (Wassily
Kandinsky), Marc Chagall ja Naum Gabo esittivät töitään ja ajatuksiaan Venäjän
ulkopuolella. Nämä taiteilijat opiskelivat usein Pariisissa ja Münchenissä ja
heidän pakolaisuutensa takia venäläinen taide usein onnistui levittämään
vaikutustaan maailmanlaajuisesti. Virallisen taiteen ulkopuolella työskennelleet
Non-konformistiset taiteilijat, kuten Ernst Neizvestnyi, Ilja Kabakov, Mihail
Šemjakin ja Erik Bulatov pyrkivät ironisoimaan sosialistista realismia
sots-taiteessa tai kehittämään kiellettyjä suuntauksia, kuten ekspressionismia,
abstraktia taidetta, hyperrealismia tai käsitetaidetta ja yhteistä heille on
vastustava suhtautuminen sosialistisen realismin kaanoniin. Nämä riippumattomat
taideyhteisöt ilmaantuivat käsi kädessä kansalaisyhteiskunnan syntymisen kanssa,
jonka laajuus ja syvyys osaltaan aiheutti Neuvostohallinnon luhistumisen.
Non-konformistien taidetta pidetään nykyisin osana ja eräänä vaiheena nykyisen
Venäjän taidehistorian synnyssä.

Venäjän televisiota dominoivat kanavat, jotka ovat joko suoraan
valtionomistuksessa tai joilla ainakin on läheiset suhteet Kremliin. Televisio
on useimpien venäläisten tärkein uutislähde. Valtion radiokanavien rinnalla on
kymmeniä musiikkipainotteisia yksityiskanavia. Päivittäin ilmestyy yli 400
sanomalehteä.

Venäjä on ollut menestyksekäs lukuisissa urheilulajeissa sijoittuen niissä
jatkuvasti olympialaisten mitalisijoille. Neuvostoaikana maajoukkue osallistui
18 olympialaisiin ja sai 14 kerralla eniten mitaleja; Neuvostoliitto olikin
vuosikymmenestä toiseen dominoiva mahti olympialaisissa. Vuoden 1952
olympialaisista lähtien Neuvostoliiton ja myöhemmin Venäjän yleisurheilijat ovat
aina olleet kolmen eniten kultamitaleita saaneen maan joukossa. Vuoden 1980
kesäkisat pidettiin Moskovassa ja vuonna 2014 talviolympialaiset pidettiin
Sotšissa.

Neuvostoliiton voimistelijat, yleisurheilijat, painonnostajat, painijat,
murtomaahiihtäjät ja nyrkkeilijät olivat jatkuvasti maailman huipputasoa, ja
näissä lajeissa Venäjä on ollut huippumaa myös Neuvostoliiton jälkeisenä aikana.
Jalkapallo on useimpien maailman maiden tapaan hyvin suosittua Venäjällä. Venäjä
järjestää jalkapallon maailmanmestaruuskilpailut vuonna 2018. Jääkiekko on niin
ikään suosittua ja Neuvostoliitto oli lajissa kansainvälisellä huipulla, sillä
se voitti kultaa useimmissa maailmanmestaruus- ja olympiakisoissa. Jääpallo on
paikoin suosittua. Neuvostoliitto ja sittemmin Venäjä ovat alusta asti
hallinneet lajin kansainvälisiä kilpailuja. Koripallossa Venäjän maajoukkue on
voittanut Euroopan-mestaruuden ja lentopallossa maajoukkue on saavuttanut
parhaimmillaan olympiakultaa.

Taitoluistelu on myös ollut Venäjän vahva laji; Neuvostoliitto hallitsi etenkin
pariluistelua ja jäätanssia. Neuvostoliittolainen tai venäläinen pari on
voittanut kultaa jokaisissa talviolympialaisissa vuodesta 1964 nykypäivään asti,
mikä on yksi koko urheilumaailman pisimpiä voittoputkia. Neuvostoliiton
jälkeisenä aikana tennis on kasvattanut suosiotaan ja Venäjältä onkin jo tullut
joukko kuuluisia tennistähtiä. Judo on suosittua Venäjällä, ja sitä on tuonut
esille presidentti Vladimir Putin, joka on judoka. Shakkiin venäläisillä on myös
ollut pitkään erityissuhde ja peli on maassa suosittua ajanvietettä; monet
kansainväliset mestarit ovat olleet venäläisiä.

Venäläinen keittiö tunnetaan etenkin keitoista, kalaruoista ja suolaisista
leivonnaisista. Sieniä ja kasviksia käytetään paljon. Liharuoista suosituimpia
ovat paistit, mutta ortodoksisen kirkon paaston aikana punaista lihaa ei saa
syödä. Tunnetuimpia venäläisiä ruokia ovat muun muassa kaalikeitto,
borssikeitto, blinit ja stroganov.



https://fi.wikipedia.org/wiki/Touretten_oireyhtym%C3%A4

Touretten oireyhtymä (usein Touretten syndrooma, TS) eli yhtäaikainen äänellinen
ja motorinen monimuotoinen nykimishäiriö on neurologinen tai neurokemiallinen
oireyhtymä, jonka keskeisinä oireina ovat tic-liikkeet eli äkilliset ja nopeat
nykäykset ja liikkeet sekä äänet, jotka toistuvat samalla tavalla lyhyiden
jaksojen ajan. Mikäli henkilöllä esiintyy ainoastaan toisen alueen oireita,
hänelle voidaan diagnosoida pitkäaikainen motorinen tai äänellinen nykimishäiriö
tai väliaikainen nykimishäiriö. Tourette liittyy usein autismin kirjon
oireyhtymiin.

Nykimishäiröt on luokiteltu nykyisessä tautiluokituksessa käytöshäiriöiksi,
vaikka ne koostuvat oireista, joiden tahdonalainen hallinta on hyvin vaikeaa tai
mahdotonta.

Touretten oireyhtymästä kärsivä voi pidättää pakkoliikkeiden tuloa sekunteja tai
jopa tunteja, mutta pidättäminen saattaa johtaa vain vakavampiin purkauksiin.
Pakkoliikkeet syntyvät yhtä pakottavina kuin tarve aivastaa, ja ne pitää lopulta
ilmaista. TS-henkilöt usein pidättävät oireita koulussa tai työpaikalla, kunnes
he pääsevät johonkin suojaiseen paikkaan, kuten kotiin. Tyypillisesti
pakkoliikkeet lisääntyvät stressin kasvaessa (vaikka stressi ei aiheutakaan
niitä) ja vähenevät rentoutumisen tai tiettyyn tehtävään keskittymisen myötä.

Tourette-oireita esiintyy kaikissa etnisissä ryhmissä. Potilaista suurin osa,
noin 75 prosenttia, on miespuolisia. Vaikka TS:n oireet vaihtelevat ihmisillä ja
niiden vakavuus vaihtelee hyvin lievästä vaikeaan, suurin osa tapauksista on
lieviä. TS ei useinkaan tule yksin, vaan siihen saattaa liittyä joitakin tai
kaikki esimerkiksi seuraavista oireista tai tiloista: erilaisia pakko-oireita,
keskittymishäiriöitä, ylivilkkautta sekä impulsiivisuutta. Oireyhtymän
esiintyvyydestä ei ole tarkkaa tietoa, mutta arviolta siitä kärsii noin 0,1–1
prosenttia väestöstä. Monella oireet lievittyvät aikuisiässä, mutta yleensä osa
oireista jatkuu läpi elämän.

Monimuotoiset motoriset oireet havaitaan äkillisinä, nopeina, kaavamaisina
liikkeinä, joihin osallistuu useampia lihasryhmiä. Niihin voi kuulua erilaisia
toimintoja aina rituaalimaisista kädenliikkeistä pakonomaisiin
kosketustoimintoihin tai liioiteltuihin motorisiin liikkeisiin, joita saattavat
olla esimerkiksi korkeat hypyt tai vartalon taivuttelut. On yleistä, että
Tourettesta tulee iän mukana myös ADHD eli tarkkaavaisuus- ja ylivilkkaushäiriö.

Touretten oireyhtymän periytyvyydestä on useita erilaisia teorioita. Tiettyä
geeniä ei ole löydetty, mutta on löydetty geenialueita, jotka ovat erityisen
kiinnostavia tutkimuskohteita. Lisäksi ympäristötekijät vaikuttavat oireyhtymän
syntyyn.

Geenien periytyvyys on noin 50 %, mutta se ei välttämättä välity Touretten
oireyhtymänä. Touretten oireyhtymää sairastavan perheessä saattaa esiintyä
useammin tic-oireyhtymää tai pakko-oireita. Niiden poikien, jotka kantavat
geeniä, on todennäköisempää saada oireita kuin geeniä kantavien tyttöjen. Oireet
eivät kuitenkaan ole vakavia kuin 10 %:ssa tapauksista, jolloin tarvitaan
tutkimusta ja hoitoa.

Touretten oireyhtymän oireet voivat ilmetä tulehdustautien kautta, mutta
perinnöllisyys on silti päätekijänä oireyhtymän esiintymisellä.

Nykimisoireet ovat tavallisia lapsuudessa. Niitä esiintyy yleisen arvion mukaan
10 %:lla lapsista ja tarkkojen havainnoitsijoiden mukaan jopa 24 %:lla alle
yläasteikäisistä. TS:n esiintyvyys lapsilla ja nuorilla vaihtelee välillä
0,1-10 %. TS on yleisempi pojilla kuin tytöillä, kuten muutkin kasvuiän
neuropsykiatriset häiriöt.



https://fi.wikipedia.org/wiki/Italia

Italian tasavalta (ital. Repubblica Italiana) eli Italia (ital. Italia) on
tasavalta Etelä-Euroopassa Välimereen työntyvällä Apenniinien niemimaalla ja
lähisaarilla. Italian pinta-ala on noin 300 000 neliökilometriä ja väkiluku noin
61 miljoonaa. Italian naapurimaita ovat Ranska, Sveitsi, Itävalta ja Slovenia.
Kääpiövaltiot San Marino ja Vatikaani ovat Italian alueen ympäröimiä, kun taas
Italiaan kuuluva eksklaavi, Campione d’Italia, on Sveitsin alueen ympäröimä.
Saapasta muistuttavan ulkomuotonsa vuoksi Italiaa kutsutaan ”saapasmaaksi”.

Italian pääkaupunki on Rooma. Muita historiallisesti tai nykyisin merkittäviä
kaupunkeja ovat muun muassa Napoli, Milano, Firenze, Torino ja Venetsia.
Useimmat italialaiset puhuvat äidinkielenään italiaa, ja maassa puhutaan myös
monia muita kieliä. Italian suurin uskontokunta on katoliset.

Nykyinen Italian alue on ollut muinoin Rooman valtakunnan ydinaluetta.
Imperiumin hajottua vuonna 476 alue jakautui lukuisiin pieniin ruhtinaskuntiin.
Italian valtio perustettiin 1861.

Italian ostovoimakorjattu bruttokansantuote vuonna 2017 on Kansainvälisen
valuuttarahaston mukaan noin 2,29 biljoonaa Yhdysvaltain dollaria. Italia on
sekä EU:n että Naton perustajajäsen.

Italia sijaitsee Etelä-Euroopassa, Apenniinien niemimaalla, joka on kapeahko,
samannimisen vuoriston hallitsema niemimaa. Italia rajoittuu pohjoisessa
Alppeihin sekä Sveitsin ja Itävallan valtioihin, koillisessa Sloveniaan,
luoteessa Ranskaan, idässä Adrianmereen, lännessä Ligurianmereen ja
Tyrrhenanmereen, etelässä Joonianmereen sekä Maltan ja Sisilian salmiin.
Apenniinien niemimaan lisäksi Italiaan kuuluu useita saaria, muun muassa
Välimeren suurimmat saaret Sisilia ja Sardinia sekä Elba, Capri, Ischia,
Panteleria ja tuliperäiset Liparisaaret. Sisilian saarella sijaitsee Euroopan
korkein tulivuori Etna ja Napolin lähistöllä on Vesuviuksen tulivuori.

Italia voidaan jakaa kolmeen alueeseen, joilla on erilaiset maastonmuodot ja
ilmasto: Alppien etelärinteet, Pojoen laakea laakso sekä vuoristoinen niemimaa
ja Sisilian ja Sardinian saaret.

Italian Alpit kohoavat 3 500 metriin, ja niiden ilmasto muistuttaa Sveitsin
vuoristoilmastoa, mutta sadetta saadaan enemmän. Eniten sataa kesällä, ja
ukkosia esiintyy keväästä syksyyn. Pojoen laaksossa ja muualla pohjoisen
tasangolla on tasaista viljelymaata. Kesät ovat kuumia ja aurinkoisia, talvet
kylmiä ja usein sumuisia. Pitkän ja kapean niemimaan keskellä Apenniinit
kohoavat 1 800 metriin. Ylhäällä on talvisin kylmää, sateista ja usein lunta.
Rannikoilla on tyypillinen välimerenilmasto: lauhkeat talvet ja kuumat, usein
kuivat kesät.

Vuonna 2007 Italian pinta-alasta noin 34 prosenttia oli metsien peitossa. Kaksi
kolmasosaa metsistä on lehtimetsää, pääasiallisina lajeina pyökki, tammet,
poppelit ja kastanja. Havupuista tärkeimmät ovat männyt, metsäkuusi ja
euroopanlehtikuusi. 60 prosenttia metsistä on talousmetsää, loput on joko
suojeltu tai niiden hyödyntäminen on taloudellisesti kannattamatonta.
Aarniometsän osuus on hyvin pieni, suurin osa on puoliksi luonnontilaista
metsää, jossa mukana on tulokaslajeja kuten poppeleita. Viljellyissä metsissä
kasvaa myös douglaskuusta, montereynmäntyä ja eukalyptusta.

Italiassa on 24 kansallispuistoa. Suurimmat niistä ovat yli 180 000 hehtaarin
laajuiset Pollinon kansallispuisto Calabriassa ja Cilenton ja Vallo di Dianon
kansallispuisto Campaniassa.

Antiikin aikana Apenniinien niemimaa oli muinaisen Rooman valtakunnan
sydänalueita. Ennen roomalaisia Italiaa asuttivat muun muassa etruskit. Vuonna
476 jakautuneen Rooman imperiumin länsiosa hajosi, ja yli tuhat vuotta alue oli
jakautunut pieniin ruhtinaskuntiin. Osaa alueesta hallitsivat aika ajoin myös
muun muassa Bysantti ja Espanja. Myös ranskalaisilla normanneilla oli
keskiajalla Etelä-Italiassa ja Sisiliassa kuningaskunta.

Wienin kongressin Napoleonin sotien jälkeen tekemän aluejaon jälkeen nykyisen
Italian alueella oli kuusi valtiota: Molempain Sisiliain kuningaskunta,
Kirkkovaltio, Toscanan suurherttuakunta, Parman herttuakunta, Modenan ja Reggion
herttuakunta ja Sardinian kuningaskunta, johon Sardinian lisäksi kuului
Pohjois-Italiassa alueita myös mantereella. Venetsian seutu ja Pojoen laakso
kuuluivat Itävaltaan.

Nykyinen Italia syntyi 1850–1870-luvuilla pala palalta, niin sanotussa
risorgimentossa. Sardinian kuningaskunta valloitti Itävallalta Ranskan tuella
Lombardian (Milanon ympäristön) 1859, ja Giuseppe Garibaldin johtama
vapaaehtoisjoukko, joka toimi ilman Sardinian kuninkaan virallista lupaa,
valloitti Molempain Sisiliain kuningaskunnan sekä pääosan paavin hallitsemasta
Kirkkovaltiosta 1859–1860. Rooman pohjoispuoliset herttuakunnat Toscana, Parma
ja Modena liittyivät Sardinian kuningaskuntaan kansanäänestyksissä 1860, ja
Italian valtio perustettiin 1861. Torinosta, Sardinian kuningaskunnan
pääkaupungista, tuli Italian valtion ensimmäinen pääkaupunki, mutta 1865
pääkaupunki siirrettiin Firenzeen. Italia osallistui Preussin–Itävallan sotaan
ja pystyi valtaamaan Itävallalta Venetsian maakunnan 1866. Kun Roomaa ympäröivää
Kirkkovaltion osaa suojelevat ranskalaisjoukot poistuivat 1870 Saksan–Ranskan
sodan tähden, myös Rooma ja ympäröivä alue liitettiin Italiaan.

Itsenäinen Italia pyrki suurvaltojen joukkoon, mutta jäi, vähän samaan tapaan
kuin Saksa, Ranska ja Britannia nykyään, ”pieneksi suurvallaksi”. Se sai
hankittua joitakin siirtomaita Afrikasta, muun muassa eteläosan nykyisestä
Somaliasta, Eritrean ja Libyan. Etiopian valloitusyritys 1895–1896 päättyi
kuitenkin sotilaalliseen katastrofiin ja kiusalliseen arvovaltatappioon. Ennen
ensimmäistä maailmansotaa Italia oli liitossa Saksan ja Itävalta-Unkarin kanssa
(kolmiliitto).

Ensimmäisen maailmansodan syttyessä Italia jäi aluksi puolueettomaksi, sillä
muut jättivät sopimusvelvoitteensa täyttämättä eivätkä ilmoittaneet Italialle
ajoissa sotaan ryhtymisestä. Myöhemmin Italia liittyi sotaan ympärysvaltojen
puolella näiden luvattua Italialle Itävalta-Unkariin kuuluvia alueita.
Rauhanteossa osa Italialle luvatuista alueista liitettiin kuitenkin
Jugoslaviaan, mikä johti tyytymättömyyden kasvuun. Tätä käyttivät hyväkseen
Benito Mussolinin johtamat fasistit, jotka muuttivat Italian
yksipuoluediktatuuriksi.

Mussolini valloitti Etiopian 1936, mutta ei kyennyt rauhoittamaan maata.
Albaniasta tehtiin myös Italian satelliittivaltio ja se liitettiin osaksi
Italiaa huhtikuussa 1939. Yhdessä Hitlerin johtaman Saksan kanssa Mussolini
pyrki hallitsemaan Eurooppaa; tosin Saksan huomattavasti suuremman sotilaallisen
voiman takia Italia joutui pikkuhiljaa Saksan satelliittivaltioksi. Toiseen
maailmansotaan Italia liittyi julistamalla sodan Ranskalle ja
Isolle-Britannialle 10. kesäkuuta 1940 ja osallistumalla Ranskaan tehtyyn
hyökkäykseen. Lokakuussa 1940 aloitettu hyökkäys Kreikkaan tuotti kiusallisia
tappioita, mutta kääntyi lopulta Saksan tuella voitoksi. Pohjois-Afrikassa
Italia pyrki valloittamaan briteiltä Egyptin. Lopulta Britannia ja Yhdysvallat
kuitenkin tunkeutuivat Italiaan vuonna 1943, mikä pakotti Italian pian
vaihtamaan puolta. Saksa miehitti Italian pohjoisosan, ja vuosina 1943–1945
maassa käydyt liittoutuneiden ja Saksan väliset taistelut tuottivat suurta
vahinkoa. Mussolini kuoli yrittäessään paeta Saksan miehittämästä osasta Italiaa
ja rauhanteossa Italia menetti kaikki siirtomaansa ja pieniä alueita Euroopasta.

Toisen maailmansodan jälkeen Italia joutui luopumaan Afrikan alueistaan sekä
Fiumesta ja Istriasta. Valtiomuoto muutettiin kansanäänestyksellä 1946
kuningaskunnasta tasavallaksi, ja vuonna 1948 tuli voimaan uusi perustuslaki.

1950- ja 1960-luvuilla maan pohjoisosa teollistui voimakkaasti, mistä on puhuttu
jopa Italian talousihmeenä, mutta maan eteläosan kehitys oli hitaampaa. Vuonna
1951 Italia liittyi Euroopan hiili- ja teräsyhteisöön ja vuonna 1955 YK:hon.
Vuonna 1957 siitä tuli yksi Euroopan yhteisön perustajajäsenistä.

1970- ja 1980-luvuilla Giulio Andreotti oli pääministerinä yhteensä seitsemän
kertaa. 1970-luvulla sekä äärivasemmistolaiset Punaiset prikaatit että
äärioikeistolaiset ryhmät surmasivat ihmisiä terroriteoillaan. Katolisen kirkon
valtiollinen asema mureni vähitellen, abortti sallittiin 1978 ja kirkko menetti
valtionkirkon aseman 1984.

1990-luvulla maata ravistelivat korruptioskandaalit ja Umbrian maanjäristys
1997. Italian hallitus pyrki laajalla kampanjalla nujertamaan sekä korruptiota
että mafiaa. Sen jäseniä pidätettiin vuonna 1992 ilmiantajien avulla yli 200 ja
varoja takavarikoitiin noin miljardin dollarin arvosta. Mafia iski
oikeuslaitoksen kimppuun surmaamalla tuomareita autopommeilla. Järjestäytynyt
rikollisuus on ollut merkittävä osa italialaista yhteiskuntaa vuosikymmenien
ajan.

Vuonna 1996 valtaan nousi Romano Prodin keskustavasemmistolainen liittouma,
Prodin hallitus kesti loppuvuoteen 1998. Kahden lyhytikäisen hallituksen jälkeen
Silvio Berlusconi nousi pääministeriksi, kun keskusta-oikeistolainen koalitio
voitti vuoden 2001 parlamenttivaalit. Vuoden 2006 parlamenttivaaleissa
mediamoguli Berlusconin oikeistoliittouma hävisi Prodin
keskusta-vasemmistolaiselle liittoumalle. Presidentiksi valittiin samana vuonna
Giorgio Napolitano. Prodin hallituskoalition suurin ryhmä oli
sosiaalidemokraattinen Vasemmistodemokraatit (Democratici di Sinistra). Vuoden
2008 parlamenttivaaleissa valta palasi Berlusconin oikeistoliittoumalle. Se
menestyi hyvin myös maaliskuun 2010 paikallisvaaleissa.

Syyskuussa 2011 parlamentti hyväksyi 54 miljardin euron paketin, johon sisältyi
lupaus talouden tasapainottamisesta vuoteen 2013 mennessä. Marraskuussa 2011
Berlusconi erosi ja uudeksi pääministeriksi nimitettiin Mario Monti. Montia
seurasi vasemmistolainen Matteo Renzi.

Italian valtionpäämies on presidentti, jonka asema on lähinnä edustuksellinen.
Presidentin valitsevat valitsijamiehet, joihin kuuluu parlamentin molempien
huoneiden sekä alueiden edustajia. Presidenttikausi on seitsemän vuotta, eikä
kausien määrää ole rajoitettu. Hallituksen päänä on pääministeri, josta puhutaan
myös joskus hallituksen presidenttinä. Pääministeri ehdottaa hallitusta,
presidentti nimittää sen. Italiassa on kaksikamarinen parlamentti. Senaatissa on
315 paikkaa ja alahuoneessa (Camera dei Deputati) 630 paikkaa. Ne valitaan
suhteellisella vaalitavalla.

Italiassa on ollut lukuisia puolueita, jotka ovat muodostaneet erilaisia
vaaliliittoja ja koalitioita. 2000-vuosikymmenen loppupuolella monet koalitiot
ovat yhdistyneet puolueiksi jolloin poliittinen kenttä on hiukan selkeytynyt.
Vuoden 2008 parlamenttivaaleissa valta palasi Berlusconin oikeistoliittoumalle,
jonka muodostivat pääasiassa Berlusconin perustama Eteenpäin Italia (Forza
Italia, FI) ja kansalliskonservatiivinen Kansallisliitto (Alleanza Nazionale,
AN) ja Pohjois-Italialle itsehallintoa vaatinut Pohjoisen liitto (Lega Nord,
LN). Forza Italia ja Alleanza Nazionale yhdistyivät vuonna 2009, ja niillä on
37,4 prosenttia paikoista. Pohjoisen liitto sai 8,3 prosenttia ja kuului
hallituskoalitioon, samoin kuin Autonomialiike (1,1 % äänistä). Oppositioon jäi
keskusta-vasemmistolainen Demokraattinen puolue, joka sai 33,3 prosenttia
äänistä. Se oli liitossa Arvojen Italian (4,4 %) kanssa, kun taas Keskustaliitto
kävi vaalikamppailunsa yksin ja sai 5,6 prosenttia äänistä. Kommunistit
tippuivat parlamentista ensimmäistä kertaa toisen maailmansodan jälkeen. Vuoden
2011 lopulla oikeistoliittouma hajosi, ja valtaan nousi Mario Montin
virkamieshallitus.

Vuoden 2013 parlamenttivaalien jälkeen hallitusta ei pystytty muodostamaan
kahteen kuukauteen. Kun Giorgio Napolitano oli valittu uudestaan presidentiksi
huhtikuussa, Enrico Lettan johdolla muodostettiin laajapohjainen hallitus, jolle
antoi tukensa sekä Demokraattinen puolue että Berlusconin Vapauden kansa
-puolue.

Italia jakautuu hallinnollisesti 20 alueeseen (ital. regione), joista viidellä
alueella on itsehallinnollinen asema: Aostanlaakso (ital. Valle d’Aosta, ransk.
Vallée d'Aoste), Friuli-Venezia Giulia, Sardinia (ital. Sardegna), Sisilia
(ital. Sicilia) ja Trentino-Etelä-Tiroli (ital. Trentino-Alto Adige, saks.
Trentino-Südtirol).

Alueet jakautuvat edelleen maakunniksi (ital. provincia) ja
metropolikaupungeiksi (ital. città metropolitana). Maakuntia on 93 ja
metropolikaupunkeja 14. Kuntia Italiassa oli vuoden 2017 alussa 7 983.

Italian kaksi miljoonakaupunkia hallinnollisen alueen perusteella ovat
pääkaupunki Rooma (syyskuun 2015 arvioitu väkiluku 2,9 miljoonaa) ja Milano (1,3
miljoonaa). Napolissa oli vielä vuoden 2001 väestönlaskennassa hiukan yli
miljoona asukasta, syyskuussa 2015 väkiluku oli 976 000. Muita yli puolen
miljoonan asukkaan kaupunkeja ovat Torino (893 000), Palermo (675 000) ja Genova
(588 000). Syyskuussa 2015 Rooman suurkaupunkialueen väkiluku oli 4,3 miljoonaa,
Milanon 3,2 miljoonaa, Napolin 3,1 miljoonaa ja Torinon puolestaan 2,3
miljoonaa. Muita yli miljoonan asukkaan kaupunkiseutuja (città metropolitana)
ovat muun muassa Bari, Brescia ja Palermo. Metropolialueet (area metropolitana)
puolestaan kattavat noin yhdeksän prosenttia Italian pinta-alasta ja niillä asuu
noin 24 miljoonaa ihmistä. Suurin metropolialue on Milano noin 7,5 miljoonalla
asukkaallaan.

Vuonna 2016 Italian ostovoimakorjattu bruttokansantuote oli 2 221 miljardia
Yhdysvaltain dollaria, maailman kymmenenneksi suurin. Euroopassa sitä isompia
olivat Saksa, Venäjä, Britannia ja Ranska. Italialle on tyypillistä erittäin
suuri harmaa talous (”economia sommersa”): se on arvoltaan satoja miljardeja
dollareita.

Talouselämässä on suuri ero modernin, teollistuneen pohjoisen ja
maatalousvaltaisen, korkean työttömyyden vaivaaman etelän välillä. Suuren osan
tuotannosta hoitavat pienet ja keskisuuret, usein perheiden hallussa olevat
yritykset.

Italiassa on muun muassa öljy-, maakaasu-, rautamalmi-, kivihiili-, elohopea-,
rikki-, suola- ja marmoriesiintymiä, mutta kaikkiaan luonnonrikkauksia on vain
vähän. Teollisuuden osuus bruttokansantuotteesta vuonna 2010 oli 25 prosenttia,
ja se työllistää noin 30 prosenttia työikäisestä väestöstä. Italiassa tuotetaan
kone- ja konepajateollisuuden perinteisiä tuotteita kuten laivoja,
moottoriajoneuvoja, konttorikoneita, elektroniikkaa, maatalouskoneita ja
rautatiekalustoa. Automerkeistä kuuluisimmat ovat Alfa Romeo, Fiat, Ferrari,
Maserati ja Lamborghini. Lisäksi Italiassa on muun muassa teräs-, elintarvike-
ja kemianteollisuutta.

Tärkeimpiä vientituotteita ovat koneet ja moottoriajoneuvot, tekstiilit, kengät
ja kemianteollisuuden tuotteet sekä viinit, oliiviöljy, hedelmät ja vihannekset.
Vienti suuntautuu Saksaan, Ranskaan, Espanjaan, Yhdysvaltoihin, Britanniaan ja
Sveitsiin.

Alkutuotannon osuus bruttokansantuotteesta on kolme prosenttia, ja sen piirissä
työskentelee kahdeksan prosenttia työvoimasta. Maanviljely on keskittynyt
Pohjois-Italian alangolle, jossa viljellään muun muassa vehnää, maissia,
sokerijuurikasta ja riisiä. Alueella tuotetaan myös merkittävästi rehua ja
maitotaloustuotteita. Keski- ja Etelä-Italiassa kasvatetaan etupäässä lampaita
ja vuohia. Italia on maailman toiseksi suurin viinirypäleiden tuottaja Ranskan
jälkeen ja maailman suurin viinin tuottajamaa. Maan eteläosassa viljellään
sitrushedelmiä, tomaatteja ja oliiveja. Pohjoisen Friulissa ja Lombardiassa
viljellään silkkiäispuita, mutta niiden kasvatus on vähentynyt keinokuitujen
käytön yleistyessä. Rannikolla muun muassa sardiinien, sardellien ja tonnikalan
kalastus on tärkeä elinkeino. Kala onkin yksi Italian vientituotteista.

Turismi on ollut perinteisesti tärkeä elinkeino ja Italia kuuluu maailman
johtaviin matkailumaihin. Vuonna 2014 Italia oli maailman viidenneksi suosituin
matkakohde. Tuolloin siellä kävi 48,6 miljoonaa turistia. Erityisen suosittuja
matkailumaakuntia olivat Veneto, Lombardia ja Toscana.

Ennen Euroopan yhteiseen valuuttaan, euroon, siirtymistä Italian rahayksikkö oli
Italian liira (ITL, ₤). Liira oli voimakkaan inflatorinen valuutta. Pyrkimykset
poistaa nollia epäonnistuivat ja tulivat epätarkoituksenmukaisiksi euron
häämöttäessä. Lopun aikoina pienin seteli oli nimellisarvoltaan 1 000 liiraa ja
pienin kolikko puolestaan 50 liiraa. Liiran sadasosaa kutsuttiin nimellä
centesimo. Liiran ja euron vaihtokurssi oli 1936,27 liiraa per 1 euro.

Italiassa on 132 lentopaikkaa. Rautatietä on 20 254 kilometriä, maantietä
487 700. Satamakaupunkeja ovat Augusta, Cagliari, Livorno, Genova, Trieste,
Venetsia ja Taranto. Italiaan on matkustajalauttayhteyksiä käytännössä kaikista
Välimeren seudun maista. Maan sisällä julkinen liikenne on toimivaa ja
edullista, liftaaminen erittäin harvinaista ja yksityisautoilun sanotaan
pelottavan ulkomaalaisia.

Toukokuussa 2015 Italian väkiluvuksi arvioitiin 60 714 364. Etnisesti lähes
kaikki määritellään italialaisiksi, mutta rajaseuduilla on pieniä ryhmiä
saksalais-, ranskalais-, slovenialais-, kreikkalais- ja albani-italialaisia.

Italian suurin uskontokunta on katoliset, johon vuonna 2006 kuului väestöstä
87,8 prosenttia (joista kuitenkin vain 36,8 % ilmoitti harjoittavansa uskontoa).
Uskontokuntiin kuulumattomia oli 7,0 prosenttia, muita kristittyjä 3,2
prosenttia ja muslimeja 1,4 prosenttia.

Italian virallinen kieli on italia, jonka asema vahvistettiin perustuslakiin
vasta 2007. Italian kieli perustuu suurelta osin Dante Alighierin (1265–1321)
teoksissa käytettyyn kieleen, joissa toscanalaismurteeseen on yhdistetty
Etelä-Italian kieliä. Italian yhdistyessä vuonna 1861 vain kaksi prosenttia
väestöstä käytti puhekielenään yleisitaliaa. Yhdistymisen eli Risorgimenton
aikana on tapahtunut yhtenemistä, ja lukutaidon yleistyminen on tehnyt italian
kielestä normin, jota televisio, radio ja sanomalehdet ovat vahvistaneet.

Etelä-Tirolin maakunnan toinen virallinen kieli on saksa, ja Aostan laakson
alueen ranska. Virallisesti tunnustettuja vähemmistökieliä Italiassa on 12.
Vuonna 1999 säädetty laki vähemmistökielistä tunnustaa seuraavat kielet:
albania, frankoprovensaali, friuli, katalaani, kreikka, kroatia, ladino,
oksitaani, ranska, saksa, sardi ja sloveeni.

Vakiintuneiden kielten lisäksi Italiassa on paljon maahanmuuttajia, joilla on
omat kielensä. Lisäksi Italiassa on romaninkielinen vähemmistö.
Ethnologue-kirjan arvion mukaan Italian kolmen romanikielen puhujia on yhteensä
23 000, mutta osa arvioista on 20–30 vuoden takaa.

Yhteiskuntaluokkien erot varallisuudessa ja koulutuksessa ovat selviä, ja ne
kuuluvat ihmisen puhetavassa: koulutetut puhuvat yleisitaliaa, vähemmän
koulutettujen puhe on lähempänä paikallista murretta.

Pohjois-Italian Milanosta ja Torinosta on tullut muodin ja muotoilun keskuksia.
Italialaisia maailmankuuluja muotitaloja ovat Armani, Benetton, Dolce & Gabbana,
Fendi, Gucci, Versace ja Prada. Milanossa järjestetään vuosittain Milanon
muotiviikko, joka on yksi alan neljästä suuresta vuosittaisesta tapahtumasta.

Italialainen keittiö on antanut vaikutteita monien muiden maiden keittiöihin.
Ruoan merkitys italialaisessa kulttuurissa on tärkeä. Italiassa ruoka on keino
luoda ja ylläpitää sosiaalisia siteitä. Aamiainen koostuu tyypillisesti
sämpylästä ja kahvista. Perinteisesti lounas on suuri monen ruokalajin ateria,
johon kuuluu lähes kaikkialla pastaa ja lisäksi keittoa ja leipää ja
mahdollisesti lihaa tai kalaa. Illallisella on syöty enemmänkin tähteitä.
Elämäntapojen muuttuessa ilta-ateriasta on tulossa perheen yhteinen pääateria,
ja raskaista lounaista ollaan luopumassa, koska sen jälkeisen siestan
viettäminen ei aina ole mahdollista.

Italialaisessa keittiössä on voimakkaita alueellisia eroja, ja lähes jokaisella
kylällä ja kaupungilla on paikallinen erikoisuutensa, ja samojakin ruokalajeja
tehdään eri paikoissa eri tavoin. Vuoret ja meri vaikuttavat raaka-aineiden
saantiin, ja ulkomaisia vaikutteita on saatu eri seuduilla eri suunnista.

Kaksi italialaista ruokalajia on levinnyt kaikkialle maailmaan: pasta ja pizza.
Jo muinaiset kreikkalaiset ja foinikialaiset paistoivat litteitä, yrteillä
päällystettyjä leipiä kuumien kivien päällä. Tomaatit levisivät Italiaan 1700-
ja 1800-luvun vaihteessa. Niiden käyttäminen pizzan päällä oli napolilainen
keksintö. Pizzaa myivät siellä ensin katukauppiaat, sitten kioskit ja
1830-luvulla aloitti ensimmäinen varsinainen pizzeria ”Antica Pizzeria
Port’Alba”. Jo etruskit paistoivat uunissa vehnäjauhosuikaleita, mutta kuivatun
pastan keittäminen keksittiin ilmeisesti Sisiliassa 700-luvulla.
Löytöretkeilijät ja merenkulkijat suosivat säilyvää ja ravitsevaa pastaa.
Koneiden kehittyminen mahdollisti eri muotoiset pastat, ja niitä on kehitetty
yli 350 erilaista. Nykyisin italialaiset syövät vuodessa kolmisenkymmentä kiloa
pastaa henkeä kohti.

Maailman terveysjärjestön vuonna 2004 tekemän selvityksen mukaan Italian
alkoholinkulutus on puhtaaksi alkoholiksi muunnettuna 9,14 litraa aikuista
kohti, mikä on maailman keskitasoa, suurempi kuin Puolassa mutta pienempi kuin
Kreikassa.

Italialaiset kuluttavat kahvia vuosittain 5,8 kiloa henkeä kohti, eli
seitsemänneksi eniten Euroopassa. Kahvi nautitaan yleensä espressona,
cappucinona tai macchiatona. Tärkeintä kahvissa on tuoreus, ja siksi kahvi
ostetaan pienissä paketeissa. Pienetkin lapset juovat usein kahvia aamulla. 70 %
kahvista juodaan kotona

Italian taide on käynyt historiansa aikana läpi useita vaiheita. Se vähä, mitä
nykyisin tiedetään etruskeista, perustuu paljon heidän seinämaalauksiinsa,
piirtokirjoituksiin ja sarkofageihin. Antiikin Rooman veistokset ja
arkkitehtuuri ovat toimineet myöhempien tyylikausien innoittajina vuosisatojen
ajan, samoin mosaiikit ja Pompeijista löytyneet seinämaalaukset.

Italian maalaustaide nousi maailman kärkeen renessanssin aikana. 1400-luvun
puolella painopiste oli Keski-Italiassa, ja suuria nimiä olivat muun muassa Fra
Angelico, Masolino, Masaccio, Fra Filippo Lippi, Botticelli, Filippino Lippi,
Ghirlandaio, Piero della Francesca, Melozzo da Forli, Luca Signorelli, Perugino
ja Pinturicchio. 1500-luvun puolella siirryttiin täysrenessanssiin, ja Rooman
merkitys taidekaupunkina kasvoi, kun paavit kutsuivat sinne aikansa etevimmät
taiteilijat, kuten Michelangelon, Leonardo da Vincin ja Rafaelin.

Renessanssin yleisnero Michelangelo perehtyi antiikin veistoksiin ja
ihmisruumiin rakenteeseen. Hänen tunnetuimpia veistoksiaan ovat suurikokoinen
Daavid (1501-1504) ja Pietarinkirkon Pietà (1499). Kuvanveistäjä, arkkitehti ja
taidemaalari Gian Lorenzo Bernini oli puolestaan Italian barokin huomattavin ja
kuuluisin taiteilija. Barokkikirkoissa on näyttäviä freskoja, jotka luovat
erilaisia tilailluusioita: hahmot kurkottuvat ulos maalauksesta, kattoon aukea
aukko taivaaseen. Taiteilijat keskittyivät rakennusten koristeluun, ja maalaus
itsenäisenä taiteenlajina näivettyi.

Venetsian biennaali on joka toinen vuosi järjestettävä laaja nykytaiteen
tapahtuma, joka on järjestetty jo yli 50 kertaa.

Arkkitehtuurista on säilynyt rakennuksia antiikin ajoilta kuin keskiajalta. Sen
kultakautta oli renessanssi, jolloin Filippo Brunelleschi työskenteli Firenzessä
ja Leon Battista Alberti välitti antiikin vaikutteita tuleville polville.
Täysrenessanssin arkkitehti Donato Bramante toimi Pietarinkirkon uudistustyön
pääarkkitehtina. Kuuluisaa nykyarkkitehtuuria edustavat genovalainen Renzo Piano
ja minimalistiset rakennukset Milanossa ja Torinossa.

1600-luvun lopulla Venetsiassa oli neljä konservatoriota, ja se nousi
musiikkimaailman keskuskeksi. Antonio Vivaldi työskenteli siellä pääosan
säveltäjän urastaan.

Italia on klassisen oopperan syntypaikka. Siellä vaikuttivat Giacomo Puccini,
Gioachino Rossini, Gaetano Donizetti ja Vincenzo Bellini. Milanon La Scala on
ollut aina maailman tunnetuimpia oopperataloja, ja monet Giuseppe Verdin
oopperoista on kantaesitetty siellä. 2000-luvulla myös Torinon Teatro Regio,
missä Puccinin La bohème sai ensiesityksen 1896, on noussut arvossaan.

Vuosien varrella Italiassa on syntynyt monia suuria tenorilaulajia, kuten Enrico
Caruso ja Luciano Pavarotti. Italialainen iskelmä oli suosituimmillaan
1950-luvulla, jolloin italialaisia kappaleita käännettiin ja levytettiin
muillakin kielillä. Eurovision laulukilpailussa Italia on voittanut kaksi
kertaa, vuosina 1964 ja 1990.

Italialainen elokuva kukoisti jo mykkäelokuvan aikoina. Varhainen suuri ohjaaja
oli Mario Caserini. 1940- ja 1950-luvuilla vallitsi neorealismi; merkittävimpiä
suuntauksen ohjaajia olivat Luchino Visconti, Roberto Rossellini ja Vittorio de
Sica. Neorealismi toi esiin sodanjälkeisen Italian ongelmat ja loi samalla uutta
elokuvallista tyyliä. Se ei käyttänyt studioita, lavastuksia tai
ammattinäyttelijöitä osittain olosuhteiden pakosta. Neorealismin jälkeisen ajan
suuria ohjaajia olivat Michelangelo Antonioni ja Federico Fellini. 1960-luvulta
1980-luvulle Italiassa tehtiin myös yli kuusisataa spagettiwesterniksi kutsuttua
lännenelokuvaa. Kolme italialaista näyttelijää on saanut Oscarin: Anna Magnani,
Sophia Loren ja Roberto Benigni.

Italian kirjallisuuden historia alkaa jo antiikin Rooman latinankielisistä
teksteistä. 1300-luvun italiankielisen kirjallisuuden merkkiteoksia olivat Dante
Alighierin Jumalainen näytelmä ja Giovanni Boccaccion Decamerone. Sotien jälkeen
kirjoittaneista tunnetuimpia ovat Primo Levi, Italo Calvino, Alberto Moravia,
Umberto Eco ja Dario Fo. Nobelin kirjallisuuspalkinnon on saanut kuusi
italialaista: Giosuè Carducci (1906), Grazia Deledda (1926), Luigi Pirandello
(1934), Salvatore Quasimodo (1959), Eugenio Montale (1975) ja viimeisimpänä
Dario Fo (1997).

Italialaista Galileo Galileita on kutsuttu modernin luonnontieteen isäksi. Hän
teki ensimmäisten joukossa havaintoja, kehitti niiden pohjalta teorian ja
testasi teorioita havaintojen avulla.

Guglielmo Marconi sai Nobelin fysiikanpalkinnon vuonna 1909 radioon liittyvästä
kehitystyöstä, Enrico Fermi vuonna 1938 ydinfysiikasta ja Carlo Rubbia vuonna
1984 alkeishiukkasten tutkimuksesta. Giulio Natta sai vuonna 1963 Nobelin
kemianpalkinnon polymeerikemiasta.

Nobelin fysiologian tai lääketieteen palkinnon ovat saaneet Camillo Golgi
(1906), Daniel Bovet (1957), Renato Dulbecco (1975) ja Rita Levi-Montalcini
(1986).

Unescon Maailmanperintöluettelossa on Italiasta 49 kohdetta, enemmän kuin
mistään muusta maasta. Näistä neljä on luontokohteita ja 44 kulttuurikohteita,
joiden joukossa on monien kaupunkien (Rooma, Napoli, Firenze, Venetsia)
historialliset keskustat, antiikin aikaisia arkeologisia kohteita (kuten
Pompeiji) ja merkittäviä kirkollisia rakennuksia.

Italiassa on järjestetty olympialaiset kolme kertaa. Kesäolympialaiset
järjestettiin Roomassa vuonna 1960 sekä talviolympialaiset Cortina d'Ampezzossa
vuonna 1956 ja Torinossa vuonna 2006. Italia on osallistunut kesäolympialaisiin
vuodesta 1896 ja talviolympialaisiin vuodesta 1923. Sillä on nykyisin
kesäolympialaisissa yli 300 ja talviolympialaisissa yli sadan urheilijan
joukkue.

Italian suosituin urheilulaji on jalkapallo. Maassa on järjestetty lajin
maailmanmestaruuskilpailut vuosina 1934 ja 1990 sekä Euroopan mestaruuskilpailut
vuosina 1968 ja 1980. Italian jalkapallomaajoukkue lukeutuu maailman
menestyksekkäimpiin, ja se on voittanut neljä maailmanmestaruutta ja yhden
euroopanmestaruuden. Vuoden 2017 maaliskuussa Italia oli FIFA:n
maajoukkerankingissa sijalla 15. Italian pääsarja Serie A lukeutuu maailman
kovatasoisimpiin. Maan huomattavimmat seurajoukkueet ovat torinolainen Juventus
sekä milanolaiset Milan ja Inter.

Myös muut palloilulajit ovat suosittuja Italiassa. Erityisen suosittuja ovat
koripallo ja lentopallo. Koripallossa sekä maajoukkue että pääsarja kuuluvat
maailman eliittiin. Sama koskee lentopallon maajoukkuetta ja pääsarjaa.

Moottoriurheilu on myös suosittua Italiassa. Tärkeimmät moottoriurheilukeskukset
ovat Imola ja Monza. Italia lukeutuu F1:n ydinalueisiin. Ferrari on yksi
tunnetuimmista F1-talleista.

Maantiepyöräily lukeutuu myös Italian suosituimpiin urheilulajeihin. Italian
ympäriajo on yksi lajin tärkeimmistä kilpailuista. Italialla on lisäksi vahvat
perinteet muun muassa yleisurheilussa. Talviurheilu on erityisen suosittua
Pohjois-Italiassa.

Italiassa televisio on hallitsevin tiedotusväline ja lehtiä luetaan melko vähän.
Päivittäisiä sanomalehtiä ilmestyy noin 90, joista neljä on suuria ja
valtakunnallisia. Suurimmat lehdet ovat La Repubblica ja Corriere della Sera.
Poliittisuus on vahvasti sidoksissa italialaiseen mediaan. Vuonna 2012 Italia
oli lehdistönvapautta mittaavassa tilastossa vasta sijalla 57 (vrt. Suomi
sijalla 1).



https://fi.wikipedia.org/wiki/Euroopan_unioni

Euroopan unioni (EU) on 28 eurooppalaisen jäsenvaltion muodostama taloudellinen
ja poliittinen liitto. Unioniin voivat liittyä kaikki sellaiset Euroopan maat,
jotka täyttävät jäsenvaltiolle asetetut demokraattiset ja taloudelliset
kriteerit. Nimitys Euroopan unioni tuli käyttöön vuonna 1993 Maastrichtin
sopimuksen myötä. Euroopan unionin merkittävimpään toimivaltaan kuuluvat muun
muassa sisämarkkina-alue, euroalue, yhteinen maatalouspolitiikka ja
kauppapolitiikka.

Jäsenvaltiot ovat Alankomaat, Belgia, Bulgaria, Espanja, Irlanti, Italia,
Itävalta, Kreikka, Kroatia, Kyproksen tasavalta, Latvia, Liettua, Luxemburg,
Malta, Portugali, Puola, Ranska, Romania, Ruotsi, Saksa, Slovakia, Slovenia,
Suomi, Tanska, Tšekki, Unkari, Viro ja Yhdistynyt kuningaskunta. EU:n
jäsenehdokkaat ovat Turkki, Islanti (jäsenyysneuvottelut keskeytetty),
Montenegro, Serbia, Makedonia ja Albania.

Euroopan unioni ei ole liittovaltio, kuten esimerkiksi Yhdysvallat, koska sen
jäsenvaltiot ovat riippumattomia ja itsenäisiä. Se ei ole myöskään puhtaasti
hallitustenvälinen järjestö YK:n tapaan, koska jäsenvaltiot ovat yhdistäneet
unioniin voimavaransa saadakseen enemmän vaikutusvaltaa kuin niillä yksin voisi
olla. Tämä on mahdollista unionin toimielinten tekemien yhteisten päätösten
avulla.

EU:n toimielimiä ovat vaaleilla valittu Euroopan parlamentti, jäsenmaiden
valtion- ja hallitusten päämiesten Eurooppa-neuvosto, jäsenvaltioiden
hallituksia edustava neuvosto sekä Euroopan komissio, joka laatii ehdotuksia
uudeksi EU:n lainsäädännöksi parlamentin ja neuvoston hyväksyttäväksi. Muita
keskeisiä toimielimiä ovat Euroopan unionin tuomioistuin, joka huolehtii siitä,
että EU:n lainsäädäntöä tulkitaan ja sovelletaan samalla tavalla kaikissa
jäsenvaltioissa, sekä Euroopan keskuspankki ja tilintarkastustuomioistuin. EU:n
toimielinten yhteenlaskettu henkilöstömäärä on noin 40 000 työntekijää.

Toisen maailmansodan päättyessä Eurooppa oli huomattavissa määrin raunioitunut
ja Saksa oli jaettu miehitysvyöhykkeisiin. Saksan itäosa ja monet itäisen
Keski-Euroopan maat olivat tiukasti Neuvostoliiton vaikutuspiirissä. Sekä
Britannia että Ranska hakivat keinoja turvallisuutensa takaamiseksi.
Yhdysvalloilla oli maanosassa miljoona-armeija, ja ydinaseen turvin siitä oli
tullut suurvalta, joka ainoana voittajavaltioista oli lisäksi taloudellisesti
voimakas. 1940-luvun lopulla Yhdysvallat antoikin Euroopalle Marshall-apua noin
viiden miljardin euron verran.

Euroopan jälleenrakentamista hidasti energiapula. Ennen sotaa hiilen osuus
energiantarpeesta oli ollut noin 90 prosenttia, joten hiilen tuotantoa ja
jakelua hoitava yhteiselin oli tarpeen ja Euroopan hiiliyhteisö (ECO)
perustettiin keväällä 1945. Tärkeimmät hiilikentät ECO:n alueella olivat
Britanniassa ja Ranskassa sekä Yhdysvalloissa. Lisäksi Ruhrin alue Saksassa oli
Ison-Britannian joukkojen miehittämä, mutta alueen hiilikaivokset olivat
huonossa kunnossa. Puola liittyi erillissopimuksella ECO:hon 1946, mutta
Neuvostoliitto oli miehittänyt Puolan ja otti suurimman osan puolalaisesta
hiilestä omaan käyttöönsä. Eurooppalaisten oli ostettava hiiltä Yhdysvalloista.

Eurooppa oli jo jakautumassa kahteen leiriin, kun Marshall-avun saajat
perustivat vuonna 1948 Euroopan taloudellisen yhteistyön järjestön OEEC:n
(nykyisin OECD). Sen oli tarkoitus koordinoida Länsi-Euroopan taloudellista
kehittymistä. Suursota oli vähentänyt maailmankauppaa ratkaisevasti, ja sen oli
korvannut protektionismi. Länsi-Euroopan taloudellisen uudelleenjärjestelyn
keskeinen ajatus olikin purkaa kaupan esteitä talouskasvun takaamiseksi.

Britannian sodanaikainen pääministeri Winston Churchill esitti syksyllä 1946
Zürichissä ajatuksen ”Euroopan Yhdysvalloista” ja sotien ehkäisemisestä. Aloite
johti Euroopan neuvoston luomiseen vuonna 1949. Totalitarismia vastustavassa ja
rauhaa tavoittelevassa yhdentymisaikeessa olivat Churchillin lisäksi aktiivisia
Konrad Adenauer, Alcide De Gasperi ja Robert Schuman. Läntiseen Eurooppaan oli
määrä luoda uudet, osapuolten yhteiseen etuun pohjautuvat rakenteet. Ne taas
perustuisivat sopimuksiin, joilla taattaisiin oikeusvaltion periaatteiden
noudattaminen ja eri maiden tasavertaisuus.

Ranskan ulkoministeriön virkamies Jean Monnet ehdotti lopulta, että Saksan ja
Ranskan hiili- ja teräsvarannot saatettaisiin ylikansallisen hallinnon
alaisuuteen, jolloin näiden entisten vihollismaiden edut yhtyisivät: Saksalla
riitti hiiltä, Ranskalla taas rautaa. Tätä varten perustettavan järjestön tuli
kuitenkin olla kaikille Euroopan valtioille avoin.

Euroopan hiili- ja teräsyhteisön (ECSC) perustajat olivat Ranska, Italia,
Länsi-Saksa, Alankomaat, Belgia ja Luxemburg. Yhteisön luomisesta teki
virallisen esityksen Ranskan ulkoministeri Robert Schuman 9. toukokuuta 1950, ja
perustamissopimus allekirjoitettiin Pariisissa huhtikuussa 1951. Työväenpuolueen
johtoon siirtynyt Britannia jäi yhteisön ulkopuolelle.

Taloudessa siirryttiin niin sanottuun Bretton Woodsin järjestelmään. Läntisen
Euroopan maiden valuutat kiinnitettiin Yhdysvaltain dollariin, jonka hinta oli
kiinteä kultaan nähden, ja kansainvälisenä keskuspankkina toimi Yhdysvaltain
keskuspankki. Yhdysvallat oli ainoa maa, joka oli sitoutunut vaihtamaan
dollareita kultaan kiinteällä hinnalla. Dollarista tulikin rajat ylittävä maksu-
ja reservivaluutta, ja keskuspankit pitivät valuuttavarantonsa pääosin
dollareina.

Länsi-Euroopan yhteistä armeijaakin suunniteltiin jo 1950-luvulla ja sopimus
puolustusyhteistyöstä allekirjoitettiin vuonna 1952. Yhteinen puolustus vaatisi
kuitenkin myös yhteistä ulkopolitiikkaa, joten poliittista yhteistyötä
valmistelemaan asetettiin Paul-Henri Spaakin johdolla työryhmä. Spaakin työryhmä
esitti ajatuksen sisämarkkinoista – tavaroiden, ihmisten ja pääoman vapaasta
liikkuvuudesta – sekä yhteisillä vaaleilla valitusta Eurosenaatista. Suunnitelma
ei toteutunut Ranskan vastustuksen takia, ja sopimus puolustusyhteistyöstä
ratifioitiin vain Saksassa ja Benelux-maissa. Sen sijaan jo vuonna 1956 ECSC:n
jäsenvaltiot ja Britannia perustivat Länsi-Euroopan unionin, jonka tehtäväksi
annettiin puolustusyhteistyön edistäminen.

ECSC-maiden ulkoministerit pitivät järjestön puheenjohtajan, Jean Monnet’n
ehdotuksesta kokouksen Italian Messinassa vuonna 1955. Kokouksessa päätettiin
syventää yhteistyötä, joka koskee Euroopan yhteismarkkinoita sekä energia- ja
liikenneasioita, ja siellä tehtiinkin periaatepäätös Euroopan talousyhteisön
muodostamisesta. Myös Britannia oli aluksi mukana muttei katsonut lopulta
voivansa osallistua edes tulliliittoon. Yhteismarkkinat kuitenkin vaativat
tulliliiton muodostamista.

Britannian vetäytymisestä huolimatta muut jäsenvaltiot allekirjoittivat 25.
maaliskuuta 1957 Roomassa sopimuksen Euroopan talousyhteisön (EEC) sekä Euroopan
atomienergiayhteisön (Euratom) perustamisesta. Ydinenergian merkitys tosin
arvioitiin tuolloin suuremmaksi kuin mitä se tulisi olemaan. Tätä sopimusta
kutsutaan Rooman sopimukseksi.

ECSC ja Euratom alistettiin vuonna 1965 tehdyllä sopimuksella EEC:n
päätöksenteon alaisuuteen. Virallisesti yhteisöt yhdistettiin vuonna 1967,
jolloin syntyi kokonaisuus nimeltä European Communities eli Euroopan yhteisöt,
ja tullimaksut poistuivat kuuden jäsenvaltion väliltä 1. heinäkuuta 1968.
Käytännössä organisaatiosta alettiin puhua sen tärkeimmän osatekijän,
talousyhteisö EEC:n nimellä; suomeksi se on lyhennetty joskus myös ETY:ksi. Myös
eräillä politiikan alueilla, etenkin kaupassa ja maataloudessa, alettiin tehdä
yhteistyötä 1960-luvulla.

Yhdentymishanke näytti onnistuneen niin hyvin, että Tanska, Irlanti ja Britannia
päättivät liittyä yhteisöön, ja ensimmäinen laajentuminen kuudesta yhdeksään
jäsenvaltioon tapahtui vuonna 1973. Samaan aikaan alettiin harjoittaa yhteistä
sosiaali- ja ympäristöpolitiikkaa, ja vuonna 1975 perustettiin Euroopan
aluekehitysrahasto (EAKR).

Kesäkuussa 1979 pidettiin Euroopan parlamentin ensimmäiset suorat vaalit. Niissä
valittiin 410 jäsentä, jotka edustivat yhdeksän jäsenmaan kansalaisia. Vaaleissa
äänesti 62 % äänioikeutetuista. Ennen vuotta 1979 kansalliset parlamentit olivat
nimittäneet europarlamentaarikot keskuudestaan, joten jokaisella edustajalla oli
ollut jäsenyys sekä kansallisessa että Euroopan parlamentissa. EU:n nykyisen
vaalisäädöksen mukaan Euroopan parlamentin jäsen ei voi olla samanaikaisesti
kansallisen parlamentin jäsen tai toimia korkeassa asemassa jossain muussa
EU-toimielimessä.

EEC laajeni etelään Kreikan liittyessä jäseneksi vuonna 1981 ja Espanjan ja
Portugalin vuonna 1986. Laajentuminen loi tarpeen vahvistaa nopeasti alueellisia
tukiohjelmia. 1980-luvun alussa maailmanlaajuinen taloustaantuma lietsoi
europessimismiä, ja vuonna 1985 Euroopan komissio julkaisi puheenjohtaja Jacques
Delorsin johdolla niin sanotun valkoisen kirjan. Siinä asetettiin aikataulu,
jonka mukaan Euroopan yhtenäismarkkinat toimisivat 1. tammikuuta 1993 mennessä.
Kunnianhimoinen tavoite kirjattiin myös Euroopan yhtenäisasiakirjaan, joka
allekirjoitettiin helmikuussa 1986.

Euroopan poliittinen tilanne muuttui radikaalisti Berliinin muurin murtuessa
vuonna 1989 ja sosialistimaiden hakeutuessa pois Neuvostoliiton etupiiristä.
Saksat yhdistyivät joulukuussa 1990, ja Neuvostoliitto lakkasi olemasta vuoden
1991 lopussa. Samaan aikaan jäsenvaltiot neuvottelivat uudesta sopimuksesta,
jossa luotaisiin Euroopan unioni (EU). Jäsenmaiden valtionpäämiehistä ja
pääministereistä koostuva Eurooppa-neuvosto hyväksyi sopimuksen Maastrichtissa
joulukuussa 1991, ja se tuli voimaan 1. marraskuuta 1993.

Vuonna 1992 yhteisön toimielimille annettiin uudella perussopimuksella lisää
vastuuta ja uusia kansallisten hallitusten välisen yhteistyön muotoja otettiin
käyttöön. Sisämarkkinat avautuivat vuonna 1993, ja vuonna 1995 unioniin
liittyivät Itävalta, Suomi ja Ruotsi..

Yhteistä valuuttaa euroa alettiin käyttää muissa kuin käteisrahoitustapahtumissa
vuonna 1999, ja eurosetelit ja kolikot laskettiin liikkeelle vuonna 2002 niin
sanotun euroalueen 12 maassa. Maaliskuussa 2000 EU hyväksyi niin kutsutun
Lissabonin strategian unionin talouden nykyaikaistamiseksi.

Euroopan unioni oli vasta laajentunut 15 valtion liitoksi, kun se alkoi
valmistella uutta, mittavaa laajentumista. Unioniin halusivat liittyä entiset
itäblokin maat (Bulgaria, Puola, Romania, Slovakia, Tšekki ja Unkari), Baltian
maat Latvia, Liettua ja Viro, Jugoslaviaan kuulunut Slovenia sekä kaksi pientä
Välimeren saarivaltiota, Kypros ja Malta. Jäsenyysneuvottelut aloitettiin
loppuvuodesta 1997, ja 1. toukokuuta 2004 Euroopan unioni laajeni 25
jäsenvaltion yhteisöksi. 1. tammikuuta 2007 unioniin liittyivät vielä Bulgaria
ja Romania.

Kesäkuussa 2005 sekä Ranska että Alankomaat hylkäsivät kansanäänestyksessä
Euroopan unionin perustuslakisopimuksen luonnoksen. Lokakuussa 2005 aloitettiin
jäsenyysneuvottelut Turkin ja Kroatian kanssa, heinäkuussa 2010 Islannin kanssa
ja joulukuussa 2010 Montenegron kanssa. Joulukuussa 2009 astui voimaan
Lissabonin sopimus, joka uudisti unionin perusrakenteita. Kroatiasta tuli
unionin jäsen heinäkuussa 2013.

Britannian EU-kansanäänestyksessä vuonna 2016 äänestäjien enemmistö kannatti
eroa EU:sta. Jos parlamentti vahvistaa tuloksen, maa eroaa EU:sta. Eroprosessin
arvellaan kestävän ainakin kaksi vuotta.

Euroopan poliittisen ja taloudellisen yhdentymisen prosessi on aina ollut avoin
sellaisille Euroopan maille, jotka ovat valmiita allekirjoittamaan
perustamissopimukset ja omaksumaan EU:n lainsäädännön kokonaan. Rooman
sopimuksen artiklan 237 mukaan ”jokainen Euroopan valtio voi hakea yhteisön
jäsenyyttä”. Maastrichtin sopimuksen F-artiklan mukaan jäsenvaltioilla on
lisäksi oltava ”kansanvallan periaatteille” perustuva valtiollinen järjestelmä.

Ehdokasmaiksi kutsutaan valtioita, jotka ovat hakeneet EU:n jäsenyyttä ja joiden
hakemus on hyväksytty virallisesti. Tämänhetkisiä jäsenehdokasmaita ovat
Albania, Makedonia, Montenegro, Serbia ja Turkki. Aiemmin jäsenehdokkaana ollut
Islanti on vetänyt hakemuksensa pois. Jäsenyysneuvottelut Turkin kanssa alkoivat
lokakuussa 2005, Islannin kanssa heinäkuussa 2010 (mutta keskeytyivät elokuussa
2013), Montenegron kanssa joulukuussa 2010, Serbian kanssa tammikuussa 2014 ja
Albanian kanssa kesäkuussa 2014. Balkanin maiden kanssa EU:lla on erityisiä
assosiaatiosopimuksia, joiden tarkoituksena on tasoittaa tietä EU:n jäsenyyteen.

Ennen kuin ehdokasmaa voi liittyä unioniin, sen on täytettävä Kööpenhaminan
kriteerit. Eurooppa-neuvosto asetti kriteerit vuonna 1993 entisten
kommunistimaiden pyrkiessä unionin jäseniksi. Niiden mukaan uusilla
jäsenvaltioilla on oltava:

Kunkin ehdokasmaan omat erityiset jäsenyysehdot määritellään Euroopan komission
kanssa käytävissä neuvotteluissa, jotka kestävät yleensä vuosia.

Varsinaiset liittymisneuvottelut käydään kunkin ehdokasmaan ja komission
välillä. Liittymisneuvotteluiden jälkeen hakijamaan täytyy täyttää jäsenyysehdot
ja sopeuttaa lainsäädäntönsä unionin vaatimusten mukaisesti. Tarvittaessa
hakijamaalle voidaan myöntää erityisjärjestelyjä tai siirtymäaika jonkin asian
saattamiseksi kuntoon. Sen jälkeen neuvostossa kokoontuvien jäsenvaltioiden
edustajien on kannatettava jäsenyyttä yksimielisesti. Käytännössä
jäsenvaltioiden kantaa on kysytty jo useaan otteeseen ennen tätä vaihetta. Myös
Euroopan parlamentilta on saatava sen jäsenten ehdotonta enemmistöä edustava
puoltava lausunto. Jäsenvaltiot ja ehdokasmaa tai -maat ratifioivat
liittymissopimuksen omien perustuslaillisten menettelyjensä mukaan.

Ehdokasmaat saavat neuvotteluaikana EU:n tukea, jotta niiden on helpompi kuroa
umpeen taloudellisia kehityseroja. Esimerkiksi vuonna 2004 liittyneet kymmenen
maata saivat tukea 41 miljardia euroa.

Kun EU:n perustuslakisopimuksesta käytiin keskustelua, ilmeni että monia
eurooppalaisia huolestuttaa kysymys unionin rajoista ja jopa identiteetistä.
Esimerkiksi Turkin mahdollinen jäsenyys herättää kysymyksen Armenian ja Georgian
kaltaisten Kaukasuksen maiden asemasta. Baltian maat puolestaan kannattavat
Ukrainan jäsenyyttä, mutta Valko-Venäjän poliittinen tilanne ja Moldovan
strateginen asema ovat ongelmallisia. Venäjän jäsenyys voisi synnyttää unioniin
sekä poliittisesti että maantieteellisesti kestämättömän epätasapainon.
Toisaalta Liechtenstein, Norja ja Sveitsi eivät ole hakemassa unionin jäseniksi,
vaikka täyttäisivätkin jäsenyysehdot, sillä yleinen mielipide on näissä maissa
liittymistä vastaan.

Vuoden 2003 Nizzan sopimuksen mukaan unionin toimielinkehys voi käsittää
enintään 27 jäsentä. Jos jäsenmäärä kasvaa tästä, jäsenvaltioiden keskinäiset
suhteet unionin toimielimissä on määriteltävä uudelleen hallitustenvälisellä
sopimuksella. Unionin kyky toimia perussopimusten mukaisesti vaikeutuisi, jos
jäsenvaltioita olisi yli 30. Päätöksentekomenettelyt jouduttaisiin silloin
uudistamaan perinpohjaisesti.

Kaikkien EU-maiden kansalliset kielet ovat unionin virallisia kieliä. On
esitetty kysymys, onko kaikkien kielten rinnakkainen käyttö tarpeellista
kaikissa tilanteissa. Toisaalta oma kieli voidaan nähdä tärkeänä kansallisen
kulttuurin osana, jolloin sen mahdollisimman tasavertainen käyttö myös EU:ssa on
tärkeää. Unionin virallisten kielten määrä nousi 24:een Kroatian liittymisen
myötä vuonna 2013.

Euroopan unionilla on oma oikeusjärjestyksensä (acquis communautaire), joka
sitoo kaikkia sen jäsenvaltioita ja joka säätelee pääasiassa taloutta ja
kauppaa. Oikeusjärjestys muodostuu seuraavista oikeuslähteistä:

EU:n päätöksenteon tärkeimmät toimielimet ovat Euroopan komissio, Euroopan
unionin neuvosto ja Euroopan parlamentti. Komissio valmistelee ja ehdottaa uusia
lakeja, mutta varsinainen päätöksenteko tapahtuu neuvostossa ja parlamentissa.
Myös muut toimielimet, kuten talous- ja sosiaalikomitea sekä alueiden komitea
antavat lausuntoja toimivaltaansa kuuluvissa asioissa. Päätöksenteossa voidaan
käyttää yhteispäätös-, kuulemis- tai hyväksyntämenettelyä sen mukaan, minkä
perussopimuksen artiklan alaista asiaa käsitellään. Menettelytapojen väliset
erot liittyvät parlamentin ja neuvoston suhteeseen. Kuulemismenettelyssä
parlamentti antaa vain lausunnon, mutta yhteispäätösmenettelyssä parlamentti
osallistuu päätöksentekoon neuvoston kanssa.

Mikäli neuvosto ei hyväksy parlamentin tekemiä tarkistuksia, se antaa
parlamentille uudestaan käsiteltäväksi vaihtoehtoisen esityksen.
Lainsäädäntömenettely päättyy, mikäli parlamentti hyväksyy tämän ehdotuksen.
Mutta jos parlamentti ehdottaa vieläkin muutoksia neuvoston kantaan eikä
neuvosto hyväksy niitä sellaisenaan, kolmas käsittely tapahtuu
sovittelukomiteassa, jossa ovat mukana niin parlamentti, neuvosto kuin
komissiokin. Laki syntyy, mikäli sovittelukomitea pääsee yhteisymmärrykseen.

Omien varojen katoksi sovittiin 1,2 prosenttia jäsenvaltioiden yhteenlasketusta
vuosittaisesta bruttokansantuotteesta (BKT). EC:n alkuperäisten kolmen
rahoituslähteen lisäksi päätettiin vuonna 1988, että käyttöön otetaan neljäs,
joka määräytyy kaikkien jäsenvaltioiden yhteenlasketun bruttokansantulon
perusteella.

EU:n nykyisen vuotuisen talousarvion suuruus on noin prosentti EU-maiden
yhteenlasketusta BKT:sta ja se rahoitetaan niin sanotuista EU:n omista varoista.
Vuonna 2014 Euroopan unionin budjetti oli noin 135,5 miljardia euroa. Budjetti
ei saa ylittää 1,24 prosenttia kaikkien jäsenvaltioiden yhteenlasketusta
bruttokansantulosta. Käytännössä talousarvio on pysynyt tämän katon alapuolella
ja ollut esimerkiksi läpi 2000-luvun hyvin lähellä yhtä prosenttia
bruttokansantulosta (BKTL). Varat ovat peräisin lähinnä tullimaksuista,
arvonlisäverosta ja jäsenvaltioiden maksuista.

Vuotuisesta budjetista päättävät neuvosto ja parlamentti komission esityksen
pohjalta. Komissio laatii alustavan talousarvioesityksen, jonka Euroopan
parlamentti ja neuvosto käsittelevät ja pyrkivät saavuttamaan siitä
yhteisymmärryksen. Lopuksi parlamentti äänestää talousarvion hyväksymisestä.
Parlamentilla on myös valtuudet hylätä talousarvio, mikäli se katsoo sen
ensisijaisten tavoitteiden jääneen noudattamatta. Tällöin komission on
laadittava uusi luonnos. Kunkin vuoden talousarvio kuuluu seitsenvuotiseen
talousarviojaksoon, josta käytetään nimitystä ”rahoitusnäkymät”. Komissio,
Euroopan parlamentti ja neuvosto sitoutuvat yhteiseen sopimukseen, jonka
tavoitteena on taata budjettikuri, vahvistaa pitkän aikavälin suunnitelma ja
parantaa yhteistyötä talousarviomenettelyn yhteydessä. Tähän sopimukseen
sisältyy myös monivuotinen rahoituskehys, jossa sovitaan kunkin talousarvion
otsakkeen vuotuiset enimmäismäärät. Euroopan parlamentti ja Euroopan
tilintarkastustuomioistuin valvovat, että talousarviota hallinnoidaan
tehokkaasti. EU:n toimielinten on osoitettava parlamentille joka vuosi, että ne
käyttävät niille osoitetut varat asianmukaisesti.

Lissabonin sopimuksen tultua voimaan Euroopan unionilla on seitsemän
toimielintä, joilla on kullakin omat tehtävänsä unionin hallinnossa. Toimielimet
ovat Euroopan parlamentti, Eurooppa-neuvosto, neuvosto, Euroopan komissio,
Euroopan unionin tuomioistuin, Euroopan keskuspankki ja
tilintarkastustuomioistuin.

Muita elimiä ovat talous- ja sosiaalikomitea, alueiden komitea, Euroopan
investointipankki, Euroopan oikeusasiamies, Euroopan tietosuojavaltuutettu sekä
lukuisat erillisvirastot.

Unionin parlamentti on kansanedustuslaitos, joka on vuodesta 1979 valittu
suoralla vaalilla. Sen edeltäjä oli Euroopan hiili- ja teräsyhteisön yleinen
edustajakokous. Jäsenmaista valittavat edustajat eli ”mepit” (Member of the
European Parliament) valitaan jäsenvaltioissa samanaikaisesti järjestettävillä
vaaleilla viiden vuoden välein). Tosin varsinainen vaalipäivä voi erota
muutamalla päivällä toisen jäsenmaan EU-vaalipäivästä.

Parlamentin tehtävä on valvoa EU:n toimintaa poliittisesti ja ottaa osaa
lainsäädäntöön. Täysistunnot pidetään yleensä Strasbourgissa ja ylimääräiset
istunnot Brysselissä. Parlamentissa on 20 valiokuntaa, joissa tehdään
valmistelutyötä täysistuntoa varten, ja lisäksi useita poliittisia ryhmiä, jotka
pitävät kokouksensa useimmiten Brysselissä. Pääsihteeristö toimii Luxemburgissa
ja Brysselissä.

Euroopan parlamentilla on neuvoston kanssa myös yhtä suuri vastuu talousarvion
hyväksymisestä. Ensin komissio tekee talousarvioehdotuksen, josta neuvosto ja
Euroopan parlamentti keskustelevat. Parlamentti voi hylätä ehdotetun
talousarvion, ja silloin talousarviomenettely täytyy aloittaa kokonaan
uudelleen.

Parlamentti on ministerineuvoston ohella toinen keskeisistä lainsäätäjistä.
Parlamentin asema lainsäädäntöprosessissa on vahvistunut perussopimusten
muutosten myötä. Euroopan parlamentin virallinen kotipaikka on Strasbourgissa.
Mepit eivät järjestäydy parlamentissa kansallisuuksittain, vaan eri maiden mepit
muodostavat ylikansallisia ryhmiä poliittisten näkemysten mukaan.

Parlamentin toimivalta on monipuolinen. Suurin osa EU:n lainsäädännöstä vaatii
parlamentin ja neuvoston yhteistä hyväksyntää. Parlamentti myös vahvistaa EU:n
budjetin yhdessä neuvoston kanssa. EU:n solmimat kansainväliset sopimukset ja
uusien valtioiden liittyminen unioniin vaativat aina parlamentin hyväksynnän.
Lisäksi parlamentti nimittää Euroopan oikeusasiamiehen.

Parlamentti hyväksyy komission puheenjohtajan ja komissaarien nimitykset. Ennen
hyväksymistä komissaareille järjestetään kuulemisia, joissa parlamentti voi
arvioida ehdokkaiden osaamista. Kuulemisten jälkeen parlamentti äänestää
komission hyväksymisestä. Ehdokkaiden esiintyminen kuulemisissa voi luoda
paineita tehdä muutoksia komission kokoonpanoon. Vuonna 2004 parlamentti
arvosteli italialaista komissaariehdokasta, Rocco Buttiglionea, hänen
kohtuuttomiksi ja syrjiviksi katsotuista lausunnoistaan koskien naisten asemaa
ja homoseksuaaleja. Buttiglionea ei sittemmin valittu komissaariksi. Vuonna 2010
Rumiana Jeleva, Bulgarian ehdokas komissioon, sai parlamentin jäseniltä
arvostelua liittyen taloudellisiin kytköksiinsä ja pätevyyteensä. Jeleva
vetäytyi komissiosta ja Bulgaria nimitti hänen tilalleen Kristalina Georgievan.
Parlamentilla on myös valta erottaa koko komissio antamalla sille
epäluottamuslause.

Tärkeä europarlamentin tehtävä on myös valvoa demokratian toteutumista
unionissa. Se voi hajottaa komission antamalla epäluottamuslauseen, mihin
tarvitaan kahden kolmasosan enemmistö. Parlamentti valvoo EU:n politiikan
jokapäiväistä hallinnointia esittämällä komissiolle ja neuvostolle suullisia ja
kirjallisia kysymyksiä, ja Eurooppa-neuvoston puheenjohtaja raportoi
parlamentille neuvoston tekemistä päätöksistä.

Eurooppa-neuvosto kokoontuu yleensä neljä kertaa vuodessa, ja sillä on oma,
erikseen valittu puheenjohtaja. Maastrichtin sopimuksen myötä
Eurooppa-neuvostosta tuli virallinen aloitteentekijä unionin tärkeimpien
toimialojen yhteydessä. Samalla se sai valtuudet sopia vaikeista asioista,
joista Euroopan unionin neuvosto ei ole päässyt yksimielisyyteen.
Eurooppa-neuvosto käsittelee myös yhteiseen ulko- ja turvallisuuspolitiikkaan
liittyviä, ajankohtaisia aiheita, jotta EU voisi diplomaattisissa kysymyksissä
esiintyä yhtenä rintamana.

Euroopan unionin päätökset tehdään yleensä Euroopan unionin neuvostossa eli
ministerineuvostossa. Jokainen EU-maa toimii vuorollaan puoli vuotta neuvoston
puheenjohtajana. Kaikkiin neuvoston kokouksiin osallistuu yksi ministeri
jokaisesta jäsenmaasta sen mukaan, mitä aihepiiriä käsitellään: onko kysymys
esimerkiksi ulkoasioista, maataloudesta tai liikenteestä. Neuvostolla on
lainsäädäntövalta, jonka se jakaa Euroopan parlamentin kanssa. Lisäksi neuvosto
hyväksyy talousarvion yhdessä parlamentin kanssa. Neuvosto tekee myös Euroopan
komission neuvottelemat kansainväliset sopimukset.

Neuvoston on tehtävä päätökset joko enemmistöpäätöksenä tai yksimielisesti,
riippuen käsiteltävästä aiheesta. Yksimielinen päätös vaaditaan tärkeissä
kysymyksissä, kuten perussopimuksen muuttaminen, uuden yhteisen politiikan
aloittaminen tai uuden jäsenvaltion liittyminen. Useimmissa muissa tilanteissa
käytetään määräenemmistöäänestystä, eli päätöksen hyväksymiseksi tarvitaan
tietty ennalta määritetty äänimäärä. Kunkin EU-maan äänimäärä vastaa suurin
piirtein sen väestön kokoa.

Komission jäsenet nimitetään viideksi vuodeksi kerrallaan. Jäsenvaltiot sopivat
nimityksistä keskenään, ja Euroopan parlamentin on hyväksyttävä ne. Komissio on
vastuussa parlamentille, ja komission on erottava, jos parlamentti antaa sille
epäluottamuslauseen. Komissiossa on vuodesta 2004 ollut yksi jäsen kutakin
jäsenvaltiota kohti.

Komissio on hyvin itsenäinen, sillä sen pitää huolehtia koko EU:n edusta eikä se
voi ottaa vastaan ohjeita yhdenkään jäsenmaan hallitukselta. ”Perussopimuksen
valvojana” sen on taattava, että neuvoston ja parlamentin laatima lainsäädäntö
pannaan täytäntöön jäsenvaltioissa. Jos näin ei tapahdu, komissio voi viedä
asian Euroopan yhteisöjen tuomioistuimeen. Komissio on EU:n toimeenpanoelin,
joten se toteuttaa neuvoston tekemät päätökset ja sillä on laajat valtuudet
hallinnoida EU:n yhteisiä politiikanaloja, esimerkiksi tutkimusta ja
teknologiaa, kehitysapua sekä aluepolitiikkaa, ja niitä koskevia määrärahoja.

Euroopan komissiota avustaa pääosin Brysselissä ja Luxemburgissa toimiva
virkamiehistö, joka koostuu 36 pääosastosta ja toimialasta.

Euroopan yhteisöjen tuomioistuin toimii Luxemburgissa. Siinä on yksi tuomari
kustakin jäsenvaltiosta ja näiden apuna kahdeksan julkisasiamiestä. Tuomarit
nimitetään jäsenvaltioiden hallitusten yhteisellä sopimuksella kuuden vuoden
toimikaudeksi, joka voidaan uusia. Tuomioistuimen tehtävä on varmistaa, että
EU:n oikeutta noudatetaan ja perussopimuksia tulkitaan ja sovelletaan oikein.

Tilintarkastustuomioistuin perustettiin Luxemburgiin 1975. Siinä on kustakin
jäsenvaltiosta yksi jäsen, joka nimitetään jäsenvaltioiden välisellä
sopimuksella Euroopan parlamentin kuulemisen jälkeen. Tilintarkastustuomioistuin
pitää huolta siitä, että unionin tulot ja menot on mitoitettu oikein ja
laillisesti ja talousarviota on hallinnoitu moitteettomasti.

Neuvosto ja komissio voivat kuulla Euroopan talous- ja sosiaalikomiteaa (ETSK)
ennen päätösten tekemistä. Komiteassa on jäseniä erilaisista taloudellisista ja
yhteiskunnallisista eturyhmistä. Neuvosto nimittää jäsenet neljäksi vuodeksi.
ETSK:ssa on 344 jäsentä, ja kunkin jäsenmaan edustus on suhteutettu väkilukuun.

Alueiden komitea on perustettu Euroopan unionista tehdyn sopimuksen nojalla. Sen
jäsenet ovat alueellisen ja paikallisen hallinnon edustajia. Jäsenvaltiot
ehdottavat komiteaan jäseniä ja neuvosto nimittää heidät neljäksi vuodeksi.
Neuvoston ja Euroopan komission on kuultava komiteaa alueellisissa asioissa, ja
se voi antaa lausuntoja myös omasta aloitteestaan.

Euroopan investointipankki (EIP) toimii Luxemburgissa. Se myöntää lainoja ja
takauksia EU:n heikosti kehittyneiden alueiden auttamiseen ja yritysten
kilpailukyvyn parantamiseen.

Frankfurtissa toimiva Euroopan keskuspankki (EKP) vastaa eurosta ja EU:n
rahapolitiikasta. EKP pyrkii säilyttämään euroalueen hinnat vakaina, jotta
inflaatio ei pääse vähentämään euron ostovoimaa. Pankki säätelee ohjauskorkoja,
jotka perustuvat talous- ja rahapolitiikan kehitykseen.

Euroopan oikeusasiamiehen tehtävänä on hallinnon epäkohtien paljastaminen ja
ratkaisuehdotusten tekeminen. Hallinnollinen epäkohta tarkoittaa sitä, että EU:n
toimielin toimii säännösten vastaisesti, ei noudata hyvän hallintotavan
peruspariaatteita tai rikkoo ihmisoikeuksia. Epäkohtia ovat esimerkiksi
epäoikeudenmukaisuus, syrjintä, toimivallan väärinkäyttö, tiedon puute tai sen
antamisesta kieltäytyminen, tarpeettomat viivästykset ja menettelyvirheet.

Euroopan tietosuojavaltuutettu suojelee EU:n toimielinten käsittelemiä
henkilötietoja. Tietojen käsittelyllä tarkoitetaan henkilötietojen keräämistä,
tallentamista ja säilyttämistä, tiedonhakujen tekemistä, tietojen lähettämistä
muille henkilöille tai tietojen asettamista muiden saataville sekä myös tietojen
saamisen estämistä, tietojen poistamista ja niiden hävittämistä.

Sisämarkkinoiden luomista pidetään yhtenä Euroopan unionin tärkeimmistä
saavutuksista. Jäsenvaltioiden välisen kaupan ja vapaan kilpailun rajoitukset on
vähitellen poistettu, mutta sisämarkkinat eivät vielä merkitse yhtä ainoaa
talousaluetta. Jotkin talouden alat, lähinnä julkiset palvelut, on jätetty
kansallisen lainsäädännön alaisuuteen ja yksittäisillä EU-mailla on edelleen
päävastuu omasta verotuksestaan ja sosiaalisesta hyvinvoinnista.

Sisämarkkinoiden tavoitteet asetettiin valkoisessa kirjassa, jonka Jacques
Delorsin johtama komissio julkaisi kesäkuussa 1985. Sen mukaan kaikki fyysiset,
tekniset ja verotukselliset vapaan liikkuvuuden esteet yhteisössä tulisi kumota
seitsemässä vuodessa. Tavoitteena oli vauhdittaa kaupan ja teollisuuden kasvua.
Heinäkuussa 1987 voimaan tuli Euroopan yhtenäisasiakirja, jossa ensinnäkin
laajennettiin yhteisön toimivaltaa sosiaalipolitiikassa, tutkimuksessa, ja
ympäristöasioissa. Toiseksi siinä määrättiin sisämarkkinoiden perustamisesta
asteittain vuoden 1992 loppuun mennessä, mikä tapahtuisi käytännössä satoja
direktiivejä ja asetuksia käsittävän lainsäädäntöohjelman avulla. Kolmanneksi
yhtenäisasiakirjassa päätettiin, että enemmistöäänestyksiä käytettäisiin yhä
useammin ministerineuvostossa.

EU:n sisällä ei tehdä enää tavaroille rajatarkastuksia eikä ihmisille
tullitarkastuksia.selvennä Poliisi voi tehdä tarkastuksia satunnaisesti osana
järjestäytyneen rikollisuuden ja huumekaupan torjuntaa. Poliisiyhteistyötä sekä
yhteistä turvapaikka- ja maahanmuuttopolitiikkaa säädellään Schengenin
sopimuksella, ja myös EU:hun vuoden 2004 jälkeen liittyneet maat ottavat
Schengen-alueen säännöt käyttöön vähitellen.

Useimpien tuotteiden osalta EU-maat soveltavat kansallisten sääntöjen
vastavuoroisen tunnustamisen periaatetta. Jos tuote on valmistettu laillisesti
ja saatettu markkinoille jossain jäsenvaltiossa, se voidaan saattaa markkinoille
myös kaikissa muissa jäsenvaltioissa. Myös palvelukaupan vapauttaminen on tullut
mahdolliseksi, kun vastavuoroisen tunnustamisen periaatetta sovelletaan myös
kansallisiin sääntöihin, jotka koskevat tiettyihin ammatteihin pääsyä tai niiden
harjoittamista. Henkilöiden vapaa liikkuvuus ei ole kuitenkaan täysin
toteutunut.

Veroesteitä on vähennetty yhdenmukaistamalla osittain kansallisia
arvonlisäveroasteita. Jäsenvaltiot ja eräät muut valtiot, kuten Sveitsi, tekivät
investointituottojen verotuksesta sopimuksen, joka tuli voimaan heinäkuussa
2005.

Suurin osa Euroopan unionin maista käyttää yhteistä valuuttaa euroa. Se otettiin
käyttöön muissa kuin käteismaksutapahtumissa 1999 ja kaikissa maksuissa vuonna
2002, jolloin laskettiin liikkeelle myös eurosetelit ja -kolikot. Tuolloisista
15 jäsenmaasta euron ovat ottaneet kaikki muut paitsi Tanska, Yhdistynyt
kuningaskunta ja Ruotsi. Myöhemmin 2007 Slovenia otti käyttöön euron, 2008 Malta
ja Kypros, 2009 Slovakia, 2011 Viro, 2014 Latvia ja vuonna 2015 Liettua. Muut
uudet jäsenvaltiot valmistautuvat ottamaan euron käyttöön sitä mukaa kuin
täyttävät vaaditut kriteerit. Euroopan keskuspankki valvoo rahapoliittista
vakautta, ja jäsenvaltiot ovat sitoutuneet edistämään kasvua ja taloudellista
lähentymistä..

Euroseteleiden ja -kolikoiden käyttöönotolla oli myös merkittävä psykologinen
vaikutuksensa. Yli kaksi kolmasosaa EU-kansalaisista hoitaa henkilökohtaiset
raha-asiansa euromääräisinä. Yhteinen valuutta antaa kuluttajille mahdollisuuden
vertailla eri maiden hintoja suoraan.

Varsinainen talous- ja rahaliitto (Economic and Monetary Union, EMU) luotiin
vuonna 1992 Maastrichtin sopimuksella, joka sisälsi sitovan
toteuttamissuunnitelman talous- ja rahaliitosta.

Euroalueen talouskriisi pakotti talous- ja rahaliiton ulos Maastrichtin
sopimuksen maailmasta, jossa jäsenmaiden talouspoliittinen suvereniteetti oli
vahva, eikä niillä ollut lainkaan yhteisvastuuta toistensa julkisista
talouksista. Monet ovat nähneet tämän kehityksenä kohti liittovaltiota. Etlan ja
Ulkopoliittisen instituutin vuonna 2014 julkistetun tutkimuksen kolme
tulevaisuuden mallia ovat liittovaltio-EMU, fiskaaliunioni-EMU ja nyt
syntymäisillään oleva pankkiunioni-EMU. Mahdollista liittovaltiota pidettiin
tutkimuksen tekijöiden mielestä hankalana Suomelle, jos tärkeät Ruotsi ja
Britannia jäisivät sen ulkopuolelle esimerkiksi jonkinlaisella
liitännäisjäsenyydellä.

EU:n sisärajojen avaamisesta on ollut ilmeistä etua tavallisille ihmisille, kun
he voivat matkustaa ilman rajatarkastuksia. Vastapainoksi tosin EU:n ulkorajojen
valvontaa on tiukennettu, jotta voitaisiin torjua ihmiskauppaa, huumausaineiden
salakuljetusta, järjestäytynyttä rikollisuutta, laitonta maahanmuuttoa sekä
terrorismia.

Euroopan yhteisön perustamissopimuksessa ei suunniteltu, että Euroopan maat
yhdentyisivät oikeus- tai sisäasioissa. Vapaan liikkuvuuden takia kävi kuitenkin
tärkeäksi taata myös saman suojelu ja oikeussuoja kaikille missä tahansa EU:n
alueella. Alkuperäisiä perussopimuksia muutettiinkin vähitellen vuosien kuluessa
Euroopan yhtenäisasiakirjalla, Euroopan unionista tehdyllä sopimuksella
(Maastrichtin sopimus) ja Amsterdamin sopimuksella.

Vuonna 1985 Alankomaiden, Belgian, Luxemburgin, Ranskan ja Saksan hallitukset
allekirjoittivat Schengenissä sopimuksen, joka helpotti matkustamista maiden
välillä. Maat sopivat, että ne lopettavat kaikki henkilötarkastukset yhteisillä
rajoillaan, yhdenmukaistavat muut kuin EU-maiden rajoilla tehtävät tarkastukset
ja ottavat käyttöön yhteisen viisumipolitiikan. Näin syntyi Schengen-alueena
tunnetun vyöhyke, jossa ei ole sisäisiä rajoja. Schengen-sopimuskokonaisuudesta
on sittemmin tullut osa EU:n perussopimusta ja Schengen-alue on laajentunut.
Nykyään sopimukseen kuuluu 26 maata: Euroopan unionin maat, Britanniaa ja
Irlantia lukuun ottamatta, ja lisäksi Norja, Islanti ja Sveitsi.

EU-maiden hallitukset ovat sopineet, että turvapaikkahakemukset käsitellään
yhteisesti sovittujen periaatteiden mukaan. Vuonna 1999 asetettiin tavoitteeksi,
että unionissa olisi yhteinen turvapaikkamenettely ja turvapaikan saaneiden
asema olisi koko unionissa pätevä ja yhtenäinen. Lisäksi perustettiin Euroopan
pakolaisrahasto. Todellinen EU:n yhteinen turvapaikka- ja maahanmuuttopolitiikka
ei silti ole toteutunut.

EU on perustanut Schengenin tietojärjestelmän (SIS). Sen avulla viranomaiset
voivat vaihtaa tietoja henkilöistä, joista on annettu pidätysmääräys tai
luovutuspyyntö, tai varastetusta omaisuudesta kuten ajoneuvoista tai
taide-esineistä. Toinen merkkipaalu on ollut Europolin perustaminen. Se on
Haagissa sijaitseva poliisi- ja tulliviranomaisista muodostuva EU:n elin, joka
käsittelee kansainvälisen rikollisuuden koko kirjoa.

Euroopan unionin eri jäsenvaltioissa on erilaiset oikeusjärjestelmät. Haagiin on
kuitenkin perustettu 2003 Eurojust-yksikkö, jonka tehtävä on auttaa eri
valtioiden tutkinta- ja syyttäjäviranomaisia tekemään yhteistyötä.
Eurooppalainen pidätysmääräys, joka on ollut voimassa tammikuusta 2004, korvaa
pitkät luovutusmenettelyt.

Siviilioikeuden alalla on pyritty lainsäädännön avulla helpottamaan
tuomioistuinten päätösten täytäntöönpanoa valtioiden rajat ylittävissä avioero-,
asumusero-, huoltajuus- ja elatustapauksissa. Näin yhdessä maassa annettuja
tuomioita voidaan soveltaa muissa EU-maissa. Yhteisten menettelytapojen avulla
yksinkertaistetaan ja vauhditetaan myös sellaisten siviilivaateiden sovittelua,
jotka ylittävät valtioiden rajat mutta ovat vähäisiä ja riitauttamattomia, kuten
velka- tai konkurssitapaukset.

Euroopan unionin 15 ensimmäisessä jäsenvaltiossa keskimääräinen eliniänodote on
74,5 vuotta. Syntyvyys on laskussa ja eurooppalaiset elävät aiempaa vanhemmiksi,
millä on tulevaisuudessa merkittäviä vaikutuksia. Vuonna 1960 syntyneiden
miesten voi odottaa elävän noin 67-vuotiaiksi ja naisten noin 73-vuotiaiksi.

Vuonna 1960 tulevan EU:n maissa useimmilla naisilla oli vähintään kaksi lasta,
ja tilastollisesti yhtä naista kohden oli yli 2,5 lasta. Vuoteen 2004 mennessä
kokonaissyntyvyys oli laskenut noin 1,5 lapseen naista kohti. Korkeinta
syntyvyys on Ranskassa ja Irlannissa ja alhaisin syntyvyys, alle 1,25 lasta
naista kohden, on Tšekissä, Latviassa, Puolassa ja Slovakiassa. Koska nuoria
ihmisiä on entistä vähemmän, EU:n työvoima pienenee. Suurin osa EU:n väestön
kokonaiskasvusta johtuu nettomuutosta, ja esimerkiksi Saksan, Kreikan ja Italian
väkiluvut olisivat pienentyneet ilman maahanmuuttoa 2000-luvun alussa.

Turvapaikkahakemusten määrä unionissa oli korkeimmillaan 1992 Balkanin
selkkausten aikana, jolloin turvapaikkaa haki lähes 700 000 henkilöä. Vuonna
2005 hakemusten määrä oli laskenut 226 000:een, mikä oli alhaisin luku 15
vuoteen.

Kun Euroopan unioniin liittyi kymmenen uutta valtiota 2004, EU:n
bruttokansantuote (10 957,9 miljardia dollaria) ohitti Yhdysvaltain BKT:n
(10 011,9 miljardia dollaria). Ostovoimastandardin (OVS) avulla on mahdollista
poistaa hintatasojen erot eri maiden väliltä, millä pyritään mittaamaan
todellista elintasoa. OVS:n mukaan 27 EU-maan bruttokansantuote 2005 oli 22 600
$, Japanin 25 800 $ ja Yhdysvaltain 35 200 $.. EU:n sisällä OVS-elintaso
vaihteli Luxemburgin 58 900 $:sta Bulgarian 7 900 $:iin. Elintaso vaihtelee
paitsi jäsenmaiden välillä, myös niiden sisällä. EU on perustanut
rakennerahastoja, jotta köyhempiä alueita voitaisiin kehittää ja eroja
tasoittaa.

Vaikka EU:n alueella asuu vain seitsemisen prosenttia maailman väestöstä, sen
osuus tuonnista ja viennistä muun maailman kanssa käytävässä kaupassa on noin
viidennes. EU-maiden välinen kauppa muodostaa kaksi kolmasosaa kaikesta EU:n
kaupasta, joskin taso vaihtelee eri jäsenmaiden välillä. EU on maailman suurin
viejä ja toiseksi suurin tuoja. Vuonna 2005 EU:n osuus maailman viennistä oli
18,1 prosenttia ja tuonnista 18,9 prosenttia. Sen tärkein kauppakumppani on
Yhdysvallat ja toiseksi tärkein Kiina.

Kaksi yleisintä yksittäistä kuolinsyytä unionimaissa ovat sydänsairaudet ja
syöpä. Näihin sairauksiin kuolee huomattavasti enemmän miehiä kuin naisia, ja
sairastuneiden määrä vaihtelee huomattavasti jäsenmaasta toiseen. Vuonna 2004
sekä miesten että naisten syöpäkuolleisuus oli suurinta Unkarissa ja sydän- ja
verisuonisairauskuolleisuus oli alhaisin Ranskassa.

Marraskuussa 2006 julkaistu Eurobarometri-selvitys osoittaa, että 64 prosenttia
EU:n kansalaisista harrastaa viikoittain ainakin jonkinlaista liikuntaa.
Selvityksen perusteella liikuntaa harrastettiin eniten Suomessa, jossa niin
ilmoitti tekevänsä 83 prosenttia kyselyyn osallistuneista. Toiseksi
aktiivisimpia olivat alankomaalaiset (79 %) ja kolmansia liettualaiset (78 %).
Vähiten liikuntaa harrastettiin Portugalissa, Romaniassa ja Maltalla.

Vuosina 2005–2008 EU toteutti 72 miljoonan euron tupakoinninvastaisen kampanjan,
jonka tärkeimpiä kohderyhmiä olivat nuoret ja nuoret aikuiset.

Julkisten koulutusmenojen osuus bruttokansantuotteesta vuonna 2003 oli EU:n 27
jäsenmaassa keskimäärin 5,17 prosenttia.selvennä Vaihteluväli ulottui Tanskan
8,28 prosentista Romanian 3,44 prosenttiin, joskin koulujärjestelmät ja
tilastointiperusteet vaihtelevat eri maissa, mikä vaikeuttaa vertailua.
Valtaosalla nuorista on keski- tai korkea-asteen koulutus. Naisten koulutustaso
on noussut niin, että vuonna 2004 korkeakouluista valmistuneista jo lähes 55
prosenttia oli naisia. Koulutusalat vaihtelevat kuitenkin yhä sukupuolen mukaan
niin, että miehet opiskelevat enemmän luonnontieteitä, tekniikkaa tai ICT-alaa,
naiset taas taideaineita, humanistisia aineita ja oikeustiedettä.

EU pyrkii lisäämään erityisesti uuteen tekniikkaan liittyvää tutkimus- ja
kehitystoimintaa, niin että sen osuus bruttokansantuotteesta olisi samalla
tasolla kuin Japanissa (3,15 % bruttokansantuotteesta vuonna 2004) ja
Yhdysvalloissa (2,59 %) kanssa. Unionin keskitaso oli 1,92 prosenttia. Ruotsi ja
Suomi käyttivät tutkimukseen ja kehitykseen suhteessa ainakin saman verran
varoja kuin Japani, mutta monessa uudessa jäsenmaassa osuus oli alle prosentin
bruttokansantuotteesta.

Vuonna 2006 Internetiä käytti EU:ssa yli 90 prosenttia yrityksistä ja 49
prosenttia kotitalouksista. Alankomaissa 80 prosentilla kotitalouksista oli
nettiyhteys, mutta Romaniassa vain 14 prosentilla.

Unioni on asettanut poliittiseksi tavoitteekseen, että työssä käyviä oli 70
prosenttia työikäisestä väestöstä vuoteen 2010 mennessä. Kun vielä 1950-luvulla
alueen väestöstä yli 20 prosenttia toimi maataloudessa ja noin 40 prosenttia
teollisuudessa, vuoteen 2004 mennessä yli kaksi kolmannesta EU-25:n työpaikoista
oli palvelualalla. Vaikka työllisyys palvelualalla on viime aikoina yhä noussut
ja maataloudessa laskenut, teollisuustyöpaikkojen määrä on pysynyt suhteellisen
vakaana.

Myös miesten ja naisten työllisyysasteissa on eroja. Työttömyysaste oli 2006
alhaisin (3,9 %) Alankomaissa ja Tanskassa ja korkein Puolassa (13,8 %).
Yhteensä EU:n työvoimasta oli EU-27:ssä kesällä 2006 työttömänä 7,9 prosenttia,
kun työttömiä Yhdysvalloissa oli 4,6 prosenttia.

Kaikissa EU-maissa naiset ansaitsevat keskimäärin vähemmän kuin miehet. Ero on
suurin Kyproksessa ja Virossa, joissa naiset ansaitsivat 25 prosenttia vähemmän
kuin miehet vuonna 2005. Maltassa ero oli pienin, vain neljä prosenttia.

Kolme neljäsosaa EU:n rahdista kuljetetaan maanteitse, ja matkustajista useampi
kuin kolme neljästä liikkuu maanteitä pitkin. EU kannustaa ihmisiä käyttämään
joukkoliikennettä ja kuljetusyrityksiä siirtämään rahtia juniin, laivoihin ja
proomuihin, jotta ruuhkat maanteillä helpottuisivat ja ympäristöä
säästettäisiin.

Jäsenmaat ovat riippuvaisia energian tuonnista, sillä tuonti käsitti esimerkiksi
vuonna 2005 52,3 prosenttia kulutetusta energiasta. Kypros, Luxemburg ja Malta
ovat lähes kokonaan riippuvaisia energian tuonnista, mutta Tanska on energian
nettoviejä ja Puolan ja Britannian riippuvuus tuonnista on vähäinen. EU:n
tavoitteena on, että 21 prosenttia sähköstä saadaan vuoteen 2010 mennessä
uusiutuvista lähteistä, joita ovat tuuli-, aurinko-, vesi-, maanlämpö- ja
biomassaenergia.

Jokainen EU:n kansalainen tuottaa keskimäärin vähän yli puoli tonnia
yhdyskuntajätettä vuodessa. Jätteen määrä asukasta kohden on suurin Irlannissa
ja pienin Puolassa.

Kansainvälisen Kioton pöytäkirjan mukaan EU:n 15 ensimmäisen jäsenmaan on
vähennettävä kasvihuonekaasujen kokonaispäästöjä 8 prosentilla vuosiin 2008–2012
mennessä verrattuna vuoteen 1990. Nämä maat ovat sopineet tavoitteen
saavuttamiseksi taakanjakojärjestelystä. 2004 unioniin liittyneillä mailla on
yksilölliset päästötavoitteet, Kyprosta ja Maltaa lukuun ottamatta.

Euroopan parlamentti ja komissio loivat Euroopan kulttuuripääkaupunki -ohjelman,
jossa valitaan vuosittain eurooppalainen kaupunki kulttuuripääkaupungiksi. EU:n
muita kulttuurisia hankkeita ovat olleet esimerkiksi seitsenvuotiset
kulttuuriohjelmat Kulttuuri 2000 (2000–2006) ja Kulttuuri 2007 (2007–2013) sekä
Euroopan kulttuurikuukausi, erilaiset mediaohjelmat kuten Media I (1991–1995),
Media II (1996–2000), Media Plus (2001–2006) ja vuosien 2007–2013 mediaohjelma
sekä Euroopan nuoriso-orkesteri.

Euroopan unionin kirjallisuuspalkinto jaettiin ensi kertaa vuonna 2009. Palkinto
on osa Luova Eurooppa -ohjelmaa, jolla pyritään tukemaan kirjankustannusalaa
Euroopassa.

Unionin yhteinen ulko- ja turvallisuuspolitiikka (YUTP) sekä Euroopan
turvallisuus- ja puolustuspolitiikka (ETPP) perustuvat Maastrichtin (1992),
Amsterdamin (1997) ja Nizzan (2001) sopimuksiin. Vaikka kylmä sota päättyi
1900-luvun loppuvuosina, terrori-iskut Washingtonissa ja New Yorkissa 2001,
Madridissa 2004 ja Lontoossa 2005 ovat jälleen muuttaneet maanosan strategista
asemaa. Tiedonkeruu terrorismista ja sen torjuminen on laajentanut perinteisen
puolustusyhteistyön käsitettä. Yhdysvallat hyväksyy, että Euroopan unioni voi
käyttää joitakin Naton voimavaroja, kuten tiedustelutietoja, viestintäverkkoa,
komentolaitteita ja kuljetuskapasiteettia, sellaisissa operaatioissa, joissa
Yhdysvallat ei ole osallisena.

EU:n jäsenvaltiot ovat asettaneet itselleen päämääräksi, että nopean toiminnan
joukot sekä niiden meri- ja ilmatuki saataisiin toimintavalmiuteen ja niitä
voitaisiin ylläpitää vähintään vuoden ajan. Nopean toiminnan joukot koostuvat
kansallisten asevoimien joukko-osastoista eivätkä muodosta erityistä
”euroarmeijaa”. Aseiden valmistuksessa pyritään yhteistyöhön ja asejärjestelmiä
kehitetään yhteensopiviksi. Thessalonikin Eurooppa-neuvosto päättikin 2003
perustaa Euroopan puolustusviraston. EU:n nopean toiminnan joukkoja ei ole
käytetty kertaakaan perustamisensa jälkeen.

EU on vuodesta 2003 toteuttanut erilaisia rauhanturva- ja
kriisinhallintaoperaatioita. Tärkein niistä oli Bosnia-Hertsegovinassa, jossa
unionin 7000 hengen sotilasjoukot korvasivat Naton rauhanturvajoukot joulukuussa
2004.

Europol on Euroopan unionin poliisivirasto. Eurojustin taas edistää EU-maiden
syyttäjien, tuomareiden ja poliisien välistä yhteistyötä. Euroopan unionin
alaisten yhteisten viranomaistahojen keskeisenä tarkoituksena on valtioiden
rajoja ylittävän rikollisuuden torjuminen. Europolin hallinnossa on jäseniä
jokaisesta jäsenvaltiosta ja esimerkiksi Suomella on Europolissa kaksi poliisin
ja yksi tullin edustaja.

EU:n kauppapolitiikka on kytköksissä sen kehitysapupolitiikkaan. Useimpien
kehitysmaiden vienti EU:hun on tullitonta tai tullit ovat alennettuja.
Etuuskohtelun avulla pyritään edistämään talouskasvua köyhissä maissa. Unionilla
on keskeisenä kauppamahtina tärkeä asema kauppajärjestö WTO:ssa.

Välimeren etelärannan mailla on suuri merkitys EU:lle maantieteellisen
läheisyyden, historiallisen yhteyden, kulttuurisiteiden ja muuttovirtojen
vuoksi. EU ja sen ulkopuoliset Välimeren rannikkovaltiot hahmottelivat
Välimeri-kumppanuuden perustan Barcelonan konferenssissa marraskuussa 1995.
Siihen kuuluu esimerkiksi poliittinen vuoropuhelu, turvallisuusyhteistyö ja
asevalvonta sekä talous- ja kauppasuhteiden vahvistaminen. EU:n ja Välimeren
maiden yhteistyötä parantamaan perustettiin vuonna 2008 Välimeren unioni.

EU sopi toukokuun 2009 huippukokouksessa Prahassa politiikkansa vahvistamisesta
ja suhteiden tiivistämisestä Armenian, Azerbaidžanin, Georgian, Moldovan,
Ukrainan ja Valko-Venäjän kanssa. Itäisen kumppanuuden yhteistyö ja
kehitystavoitteet keskittyvät erityisesti neljään teemaan:

Tämän yhteistyösopimuksen seurauksena Euroopan unionin jäsenmaiden ja itäisten
kumppanuusmaiden kahdenväliset suhteet ovat usein selvästi kehittyneet.
Esimerkiksi Suomi kertoi tammikuussa 2010 perustavansa virallisen toimipisteen
Valko-Venäjälle. Vuonna 2013 vahvaksi kandidaatiksi EU:n läheisyyteen povattiin
Ukrainaa, joka kuitenkin päätti omasta tahdostaan keskeyttää lähentymisen
eurooppalaisen yhteisön kanssa ja sen sijaan tiivisti yhteistyötään Venäjän
kanssa.

Kesäkuussa 2000 Beninin pääkaupungissa solmittiin Cotonoun sopimus Euroopan
unionin sekä Afrikan, Karibian ja Tyynenmeren (AKT) valtioiden välillä. Se on
toistaiseksi kunnianhimoisin kauppaa ja tukea koskeva sopimus kehitysmaiden ja
teollisuusmaiden välillä. Siinä otettiin myös käyttöön menettelytapoja, joilla
voidaan käsitellä ihmisoikeuksien loukkauksia.

Unionin kansalaisuus on kirjattu perustamissopimukseen. Sen mukaan ”unionin
kansalainen on jokainen, jolla on jonkin jäsenvaltion kansalaisuus. Unionin
kansalaisuus täydentää, mutta ei korvaa jäsenvaltion kansalaisuutta.”
Maastrichtin sopimuksen mukaan Euroopan unionin kansalaisilla on oikeus
matkustaa, työskennellä ja asua missä tahansa unionin alueella. Jokaisella on
kansallisuuteen katsomatta oikeus äänestää ja olla ehdokkaana kunnallisissa sekä
Euroopan parlamentin vaaleissa siinä EU-maassa, jossa asuu.

Vuoden 1999 Amsterdamin sopimus vahvisti perusoikeuksien käsitettä. Sen mukaan
EU-maata vastaan voidaan ryhtyä toimiin, jos se ei kunnioita EU-kansalaisten
perusoikeuksia. Sopimuksella laajennettiin syrjimättömyysperiaate koskemaan
kansalaisuuden lisäksi sukupuolta, rotua, uskontoa, ikää ja sukupuolista
suuntautumista. Euroopan oikeusmiehen virka on perustettu EU:n tuomiseksi
lähemmäs kansalaisia. Lisäksi unionin kansalaisilla on oikeus tehdä vetoomus
Euroopan parlamentille.

Euroopan unionin symboleja ovat yhteisvaluutta euro, Euroopan lippu ja Euroopan
hymni, joka on Beethovenin säveltämä Oodi ilolle. Eurooppa-päivää vietetään 9.
toukokuuta, samana päivänä jolloin Robert Schuman antoi esityksensä liiton
muodostamisesta. EU:lla on tunnuslause ”Moninaisuudessaan yhtenäinen”.
Eurooppalainen passi on ollut käytössä vuodesta 1985, ja EU-ajokortteja on
myönnetty kaikissa jäsenmaissa vuodesta 1996.

Suurin osa kansalaisista pitää kaikissa EU-maissa jäsenyyttä oman maansa
kannalta hyvänä asiana. EU:n kannatus on vaihdellut unionin eri osissa ja eri
aikoina. Vuoden 2006 Eurobarometri-selvityksen mukaan EU:ta kannatetaan eniten
Irlannissa ja Benelux-maissa ja EU-myönteisyys on lisääntynyt kaikissa vuonna
2004 unioniin liittyneissä maissa, Unkaria lukuun ottamatta. EU:n kannatus on
pienintä Unkarin ohella Suomessa, Itävallassa ja Yhdistyneessä kuningaskunnassa.
Britanniassakin EU oli vastaajien mielestä useammin ”hyvä asia” (34 %) kuin
”huono asia” (31 %).

Saman kyselyn mukaan enemmistö EU:n asukkaista (54 %) katsoo, että oma maa on
hyötynyt unionin jäsenyydestä. Siihen uskotaan lujimmin Irlannissa (87 %),
Liettuassa (77 %) sekä Tanskassa ja Kreikassa (74 %). Eniten epäilijöitä on
Unkarissa, Ruotsissa ja Britanniassa; vain 39–41 prosenttia vastaajista ajatteli
maansa hyötyneen jäsenyydestä.

Vuoden 2009 EU:n teettämän Eurobarometrin mukaan EU:n asukkaista enemmistö
kannattaa valtionsa jäsenyyttä EU:ssa. 53 %:n mielestä jäsenyys on hyvä asia, ja
15 % piti jäsenyyttä huonona asiana. Suurinta skeptisyys on Latviassa,
Yhdistyneissä kuningaskunnissa ja Unkarissa, jossa vain 25–32 % piti jäsenyyttä
hyvänä asiana. 56 %:n mielestä EU jäsenyys on hyödyttänyt omaa maataan ja 31 %:n
mielestä jäsenyydestä ei ole ollut hyötyä. 48 % luottaa Euroopan parlamenttiin,
kun taas 36 % ei luota.

Sussexin yliopiston EU tutkimuksen professorit Aleks Szczerbiak ja Paul Taggart
jakavat euroskeptismin kahteen osaan kovan ja pehmeän linjan edustajiin. Kovan
linjan edustajat vastustavat Euroopan unionia periaatteesta. He haluavat
irrottaa oman maansa EU:n jäsenyydestä ja tavoittelevat koko EU:n
lakkauttamista. Szcherbiak ja Taggart luokittelevat kyseiseen ryhmään kuuluviksi
Euroopan parlamentin Vapaa ja demokraattinen Eurooppa ryhmän puolueet, jolla ei
ole suomalaisjäseniä. Pehmeän linjan kriitikot kannattavat EU jäsenyyttä ja EU:n
olemassaoloa, mutta vastustavat tiettyjä EU:n poliitikkoja ja
liittovaltiokehitystä. Pehmeän linjan kriitikoihin kuuluvat parlamentin
Pohjoismaiden vihreä vasemmisto -ryhmä, joiden jäsenenä on Vasemmistoliitto,
sekä Euroopan konservatiivit ja reformistit -ryhmä, jonka suomalaisena jäsenenä
ovat Perussuomalaiset.

Suomessa on useita, enimmäkseen pieniä, euroskeptisiä ja -kriittisiä puolueita,
joiden tavoitteena on estää integraation syventäminen tai unionin laajeneminen
tai jopa aikaansaada maan kokonaan eroaminen unionista. Nämä ovat IPU, SKP, KTP
ja STP.lähde? Vuoden 2009 EU-vaalien alla Tampereen yliopistossa tehdyn
tutkimuksen mukaan kriittisimmin EU:hun suhtautuvat SKP, Perussuomalaiset ja
Kristillisdemokraatit.

Europarlamentin suomalaisjäsenistä erityisen kovaa EU-kritiikkiä on esittänyt
Perussuomalaisten entinen europarlamentaarikko Timo Soini sekä Vasemmistoliiton
entinen europarlamentaarikko Esko Seppänen. Myös keskustan Paavo Väyrynen
suhtautuu unioniin kriittisesti.

Vaihtoehto EU:lle on suomalainen järjestö, jonka tavoitteena on tuoda esiin
kritiikkiä Euroopan unionin kehityksestä.

Ilkka Hakalehdon mukaan päätös EU-jäsenyydestä oli laiton, koska sitä ei
hyväksytty eduskunnassa perustuslain säätämisjärjestyksessä. Suomen perustuslain
2 § voidaan tulkita siten, että se kieltää lainsäädäntövallan epäsuorankin
luovuttamisen muulle instituutiolle kuin eduskunnalle.

EU:n jäsenvaltioiden yhteenlaskettu väkiluku on yli 501 miljoonaa, eli jos se
olisi liittovaltio, niin se olisi väkiluvultaan maailman kolmanneksi suurin
Kiinan ja Intian jälkeen. Vastaavasti EU:n pinta-ala 4 325 675 km², eli se on
pinta-alaltaan suurempi kuin Intia.

Luvut vuodelta 2003. Lähde: CIA World Factbook 2004, IMF WEO Database 1 NAFTA:n
jäsen



https://fi.wikipedia.org/wiki/Kroatia

Kroatian tasavalta (kroatiaksi Republika Hrvatska) eli Kroatia (kroatiaksi
Hrvatska) on valtio Etelä-Euroopassa, Adrianmeren rannalla. Sen ovat
valloittaneet vuorotellen niin roomalaiset, venetsialaiset, turkkilaiset kuin
Habsburgitkin. Toisen maailmansodan jälkeen se oli yksi Jugoslavian
tasavalloista ja itsenäistyi vuonna 1991. Nykyisin Kroatiassa on noin neljä ja
puoli miljoonaa asukasta. Suotuisan ilmaston, historiallisten nähtävyyksien ja
monimuotoisen saariston ansiosta matkailusta on tullut tärkeä elinkeino. Kroatia
liittyi Euroopan unioniin 1. heinäkuuta 2013.

Kroatian erikoisen, puolikuuta tai hevosenkenkää muistuttavan muodon vuoksi
sillä on monta naapurivaltiota: Slovenia, Unkari, Serbia, vuonna 2006
itsenäistynyt Montenegro, Bosnia ja Hertsegovina sekä Adrianmeren vastakkaisella
puolella Italia. Kroatialla on lähes 1 800 kilometriä rantaviivaa.
Bosnia-Hertsegovinan lyhyt 20 kilometrin pituinen rantakaistale jakaa Kroatian
manneralueen kahteen toisistaan erillään olevaan alueeseen niin, että Dubrovnik
lähiympäristöineen on eksklaavina erillään muusta Kroatiasta.

Kroatian maasto on vaihtelevaa, ja sen voi karkeasti jakaa kolmeen osaan.
Etelässä on kivikkoinen rannikkokaistale, jossa sijaitsee yli 600 hajallaan
olevaa kallioista saarta. Pohjoisen ja koillisen sisämaan tasangot ovat osa
viljavaa Pannonian alankoa. Alueen poikki virtaavat Tonava-, Drava- ja Savajoet,
ja lisäksi aluetta leimaavat järvet sekä aaltoilevat mäet. Rannikon ja alangon
väliin jäävä alue on tiheämetsäistä vuoristoa.

Kroatian ilmasto vaihtelee alueittain, mutta pääosin ilmasto on lauhkeaa.
Pohjoisessa ja idässä vallitsee mantereinen ilmasto, jonka takia talvet ovat
kylmiä ja kesät lämpimiä. Lumipeite viipyy talvella pitkään sisämaan korkeilla
alueilla. Sisämaan Osijekissa talven kylmimmän kuukauden, eli tammikuun
keskimääräinen alin lämpötila on −4,2 astetta, kesän kuumimman heinäkuun
keskimääräinen ylin on 28,0 astetta. Kesäkuun sadesumma on suurin, keskimäärin
81,8 mm.

Rannikolla vallitsee välimerenilmasto. Suurin osa sateista ajoittuu talveen,
mutta kesällä esiintyy ukkoskuuroja. Dubrovnikissa talven kylmimmän kuukauden
eli helmikuun keskimääräinen alin lämpötila on +6,5 astetta, kesän kuumimman
elokuun keskimääräinen ylin on 28,7 astetta. Lokakuusta joulukuuhun sataa yli
sata millimetriä kuukaudessa, heinäkuussa vain 24 mm.

Varsinkin Kroatian pohjoisosissa puhaltaa talvisaikaan joinakin päivinä vuorilta
kylmä, puuskainen valumatuuli bora.

Kroatiassa on kahdeksan kansallispuistoa: 14 saaresta koostuva Brijunin
kansallispuisto, 89 pikkusaaren Kornatin kansallispuisto, Krkan kansallispuisto
samannimisen joen varrella, Mljetin kansallispuisto maan eteläosassa, Paklenican
kansallispuisto metsäalueella meren ja vuorten välillä, Plitvicen järvien
kansallispuisto, jossa on 16 pientä järveä metsän keskellä, Risnjakin
kansallispuisto samannimisellä vuorella ja Pohjois-Velebitin kansallispuisto
karskimaalla.

Risnjakin alueella tavataan paljon hirvieläimiä, karhuja, metsäkissoja ja
ilveksiä. Satunnaisesti nähdään myös susia ja villisikoja. Plitvicen järvien
kansallispuisto on susien suojapaikka. Siellä, samoin kuin Krkassa, suojellaan
myös saukkoja. Krka on keskeinen muuttolintujen levähdysalue, samoin kuin
Kopacki Ritin luonnonpuisto maan itäosassa. Cresissä elää suuria
hanhikorppikotkia.

Kroatiassa Adrianmeren rannikoilla oli maanviljelyä ehkä jo 7000-luvulla eaa.
Kroatian ensimmäiset tunnetut asukkaat olivat illyyrit, joiden keskus oli
Kvarnerinlahden seuduilla. Kreikkalaiset ja roomalaiset saapuivat alueelle, ja
slaavit vasta 600-luvulla jaa. Yksi heimoista oli Hrvat, jonka nimestä tulee
myös Kroatian nimi (kroatiaksi Hrvatska). Itse sanan hrvat on katsottu
mahdollisesti olevan persialaista alkuperää, mikä viitannee joko kontakteihin
persialaisten kanssa tai jopa siihen, että heimo oli persialainen ja omaksui
slaavilaisen kielen myöhemmin. Slaaveja saapui rannikoille ja sisämaahan. Kaarle
Suuren frankit valtasivat Dalmatiaa 800-luvulla ja kastoivat kroaatteja
kristinuskoon. Kaarle Suuren kuoltua 814 Pannonian kroaatit kapinoivat turhaan
frankkien valtaa vastaan. Samaan aikaan rannikko oli Bysantin valtapiiriä.

Kroaatit perustivat oman hallinnon jo 700-luvulla sisämaahan ja itsenäistyivät
879. Kuningas Tomislavista (vallassa 910–928) tuli koko Kroatian kuningas 925,
ja hän sai Dalmatian Bulgarian Simeonilta ja yhdisti näin Kroatian. Kroatia oli
1058–1089 eräänlainen paikallinen suurvalta Adrianmerellä, mutta Unkarin mahti
oli jo nousussa. Kroaatit tunnustivat Unkarin kuninkaan hallitsijakseen vuonna
1102. Kroatia heikkeni Unkarin vallan alla, ja feodaalihallinto vahvistui
heikentäen maalaisten asemaa. Mongolit hyökkäsivät Kroatiaan 1242 ja aiheuttivat
suurta hävitystä. Ennen vuotta 1400 Venetsian valta ulottui rannikolle.
Venetsian valta oli säälimätöntä, sillä suolan ja oliiviöljyn hintasäännöstely
ajoi paikalliset kauppiaat vararikkoon, metsät hakattiin laivanrakennustarpeiksi
ja kroatialaisilta kiellettiin omien veneiden ja laivojen teko. Kouluja ja
tieverkkoa ei rakennettu lainkaan.

Turkkilaiset laajensivat valtaa alueella varsinkin 1400-luvulla ja 1500-luvun
alussa. Unkarin jouduttua osmanien eli turkkilaisten valloittamaksi ja Kroatian
jäädessä rajaseuduksi Kroatian valtiopäivät kutsuivat Habsburgien Ferdinand I:n
Kroatian hallitsijaksi. Habsburgien sotilaat pysäyttivät turkkilaiset 1593.
Tältä ajalta on peräisin niin sanottu sotilasraja, Habsburgien luoma linnoitettu
rajavyöhyke (Vojna Krajina), joka rakennettiin turkkilaisia vastaan.
1700-luvulle mennessä suurin osa Kroatiasta oli vapautettu osmanivallasta, mutta
rannikkoalue Dalmatia oli Venetsian hallussa. Habsburgien valtakautta pidetään
huonona aikana, sillä tuolloin ainoastaan rannikon Dubrovnik oli itsenäinen.
Napoleon I hallitsi aluetta 1800-luvun alussa.

Dalmatia liitettiin Itävalta-Unkariin vuoteen 1815 mennessä. 1830-luvulla maahan
levisi illyrismi, ajatus eteläslaavien yhteisestä valtiosta, joka oli varhaista
jugoslavismia. 1800-luvulla Kroatia oli aluksi Unkarin vallan alla, mutta 1848
valta siirtyi Itävallalle ja taas Unkarin vallan alle Itävalta-Unkarin synnyttyä
1867. Tällöin jugoslavismin lisäksi oli syntynyt serbivastaisia,
kansallismielisiä ajatuksia itsenäisestä Kroatiasta.

Ensimmäisen maailmansodan jälkeen Kroatia julistautui itsenäiseksi vuonna 1918
ja liittyi Serbien, kroaattien ja sloveenien kuningaskuntaan, josta tuli
Jugoslavia 1929.

Toisessa maailmansodassa Jugoslavia valloitettiin ja Kroatiasta tehtiin
fasistinen nukkevaltio nimeltään Itsenäinen Kroatian valtio, jota johti
ustaša-puolue. Ustaša vainosi ankarasti varsinkin serbejä. Serbejä arvellaan
tapetun 300 000 aina 600 000 ja kymmeniä tuhansia juutalaisia ja romaneita.
Toisen maailmansodan päätyttyä akselivaltojen häviöön Jugoslavia koottiin
uudelleen ja siitä tuli sosialistinen valtio Josip Broz Titon tiukan kontrollin
alla. Sodan jälkeen Jugoslaviaan liitettiin sitä ennen Italialle kuulunut
Istrian niemimaa, joka jaettiin Kroatian ja Slovenian tasavaltojen kesken.

Kroatia julistautui itsenäiseksi Jugoslaviasta kesäkuun lopulla 1991, mistä
seurasi Kroatian sota. Itsenäisyysjulistuksen jälkeen maan itäosan serbit
karkottivat kroaatteja alueelta Jugoslavian armeijan tuella. Vuonna 1992 YK toi
maahan 14 000 rauhanturvaajaa ja loi neljä suoja-aluetta. Merkittäviä taisteluja
Kroatian sodassa olivat Vukovarin ja Dubrovnikin piiritykset. Kroatia oli mukana
myös Bosnia-Hertsegovinan sodassa. Kroatian sodan kiivaimmat taistelut käytiin
vuoden 1991 lopulla. Virallisesti sota loppui 1992, mutta varsinaisesti sota
päättyi vasta Daytonin rauhanneuvotteluihin 1995. Vielä vuonna 1995 Kroatian
joukot valtasivat kolme YK:n neljästä suoja-alueesta. Serbienemmistöinen Vukovar
jäi YK:n suojelukseen vuoteen 1998 asti.

Presidentti Franjo Tuđmanin kuoltua 1999 uusi koalitiohallitus toteutti Daytonin
rauhansopimuksen ehtoja ja edisti alueellista yhteistyötä ja demokratiaa, ja
pakolaiset palasivat vihdoin koteihinsa.

Perustuslain hyväksymisen jälkeen, vuonna 1990, Kroatia on ollut demokraattinen
tasavalta. Vuosien 1990 ja 2000 välillä Kroatiassa oli puolipresidentiaalinen
järjestelmä, mutta presidentti Tuđmanin kuoltua valtaa siirrettiin parlamentille
ja käytössä on ollut parlamentaarinen järjestelmä, jossa presidentillä ei ole
kovin paljon poliittista valtaa.

Valtionpäämies on tasavallan presidentti, joka valitaan suorilla kansanvaalilla
viideksi vuodeksi kerrallaan ja jonka valta on rajoitettu perustuslaissa kahteen
kauteen. Presidentti toimii armeijan ylipäällikkönä ja nimittää pääministerin
parlamentin (Sabor) suostumuksella. Tammikuussa 2015 presidentiksi valittiin
niukalla äänten enemmistöllä Kolinda Grabar-Kitarović.

Kroatian parlamentti, Sabor, on yksikamarinen lainsäädäntöelin. Saborissa on
100–160 edustajaa, jotka valitaan yleisillä vaaleilla neljäksi vuodeksi
kerrallaan. Istuntokaudet Saborissa ovat tammikuun 15. päivästä kesäkuun 15.
päivään sekä syyskuun 15. päivästä joulukuun 15. päivään. Vuosien 1990 ja 2001
välillä parlamentti oli kaksikamarinen, jolloin toiminnassa oli vielä ylähuone
Zupanijski Dom, mutta tämä lakkautettiin perustuslain muutoksella.

Kroatian hallitus Vladaa johtaa presidentin nimittämä pääministeri. Hallituksen
tehtävänä on käyttää ylintä toimenpanovaltaa, antaa ehdotukset lainsäädännöstä
ja budjetista parlamentille sekä vastata tasavallan sisä- ja ulkopolitiikasta.
Joulukuusta 2011 pääministerinä on ollut Zoran Milanović.

Kroatia liittyi WTO:n jäseneksi 30. marraskuuta 2000. Se anoi Euroopan unionin
jäsenyyttä 2003, ja hyväksyttiin virallisesti vuonna 2004 hakijavaltioksi.
Jäsenyysneuvottelujen ehtona oli yhteistyö entisen Jugoslavian alueen
kansainvälisen rikostuomioistuimen ICTYn kanssa. Liittymisneuvottelut alkoivat
syksyllä 2005 samanaikaisesti Turkin kanssa ja päättyivät 2011. 22. tammikuuta
2012 Kroatiassa pidettiin kansanäänestys EU-jäsenyydestä. Äänioikeutetuista 44 %
kävi äänestämässä, joista kaksi kolmasosaa kannatti liittymistä Euroopan
unioniin. Kroatia on ollut EU:n jäsen 1. heinäkuuta 2013 alkaen.

NATO ilmoitti 3. huhtikuuta 2006 kutsuvansa Kroatian sekä Albanian jäsenikseen.
1. huhtikuuta 2009 Kroatiasta tuli Naton jäsenvaltio.

Kroatian armeijan vahvuus on rauhanaikana 23 100 henkilöä, joista 18 100 on
kantahenkilökuntaa, 3 000 virkamiehiä ja tukitoimissa ja 2 000 vapaaehtoisia.
Lisäksi maassa on 6 000 reserviläistä. Armeijan puolustushaaroja ovat maavoimat,
merivoimat ja ilmavoimat.

Kroatia jaetaan neljään suuralueeseen ja nämä edelleen yhteensä
kahteenkymmeneenyhteen piirikuntaan eli županiin. Piirikuntien kroaatinkieliset
nimet ovat muotoa Zagrebačka županija (Zagrebilainen piirikunta). Idästä alkaen
suuralueet ja niihin kuuluvat piirikunnat ovat

Matkailu on merkittävä tulonlähde kesäpuolella vuotta; vuonna 2006 maassa kävi
yli kymmenen miljoonaa turistia, joista noin 8,6 miljoonaa ulkomaalaisia. Eniten
matkailijoita tuli Saksasta ja Italiasta.

Teollisuudenaloista vahvimpia ovat laivanrakennus, elintarviketeollisuus ja
kemianteollisuus. Teollisuus työllistää noin neljänneksen työvoimasta ja tuottaa
viidenneksen bruttokansantuotteesta. Vuosina 1996–2006 maan seitsemän telakkaa
tuottivat yhteensä 199 alusta. Viidesosa väestöstä saa toimeentulonsa
maanviljelystä. Kroatiassa viljellään eri viljalajeja ja kasvatetaan hedelmiä ja
tupakkaa laajalti. Myös lampaankasvatus on yleistä. Maassa on runsaasti
metsävaroja ja hiili- ja rautakaivostoimintaa.

Kroatialla on pienet omat öljy- ja maakaasuvarat, mutta sen sijainti rannikolla
tekee siitä mahdolliseen polttoaineiden kauttakulkumaan. Öljy- ja
kaasuputkistojen laajentamista suunnitellaan. Maassa on potentiaalia ja paikkoja
vesivoimalle, tuulivoimaloille, biopolttoaineelle ja aurinkovoimalle.
Ydinvoimalaprojekti lopetettiin Tšernobylin onnettomuuden jälkeen, mutta
mahdollista uutta projektia käsitellään parlamentissa vuoden 2012 aikana.

Kroatiassa on 69 lentokenttää, joista kahdella on yli kolmen kilometrin
kiitotie. Rautatieverkkoa on 2 722 km ja moottoriteitä yli tuhat kilometriä.

Italiasta ja Sloveniasta tulee matkustajalaivoja Kroatiaan. Naapurimaiden kautta
on myös bussi- ja junaliikennettä. Junamatka esimerkiksi Budapestistä Zagrebiin
kestää 5,5–7,5 tuntia.

Kroatian matkailu on kokenut uuden nousun 2010-luvulla. Kroatian rantakohteisiin
järjestetään runsaasti pakettimatkoja myös Suomesta. Suosittuja kohteita ovat
Dubrovnikin ja Splitin kaupungit sekä pääkaupunki Zagreb. Lisäksi
matkailukohteisiin kuuluvat rannikon lukuisat saaret kuten Hvar, Krk, Korčula ja
Mljet.

Vuoden 2011 väestönlaskennan mukaan Kroatiassa oli 4 284 889 asukasta, joista
3 874 321 oli kansallisuudeltaan kroaatteja. Suurimpaan vähemmistöön serbeihin
kuului 186 633 henkilöä. Muita suuria vähemmistöjä olivat bosniakit (31 479),
italialaiset (17 807), albaanit (17 513), romanit (16 975), unkarilaiset
(14 048) ja sloveenit (10 517). Kroatiassa 80 % väestöstä puhuu kroatiaa, 16 %
serbiaa ja 4 % muita kieliä. Vuoden 2011 väestölaskennassa suurin uskonnollinen
ryhmä on roomalaiskatoliset, joita on 86,3 prosenttia väestöstä. Ortodokseja on
4,4 prosenttia ja muslimeja 1,5 prosenttia väestöstä. Uskontokuntiin
kuulumattomia on 6,7 prosenttia väestöstä. Noin 60 % kroatialaisista asuu
kaupungeissa.

Vuonna 2005 kroatialaisten vastasyntyneiden elinajanodote on 75,3 vuotta, mikä
on maailmassa 44:ksi korkein, ja alhaisempi kuin Meksikossa mutta korkeampi kuin
Puolassa. Aikuisten lukutaitoprosentti oli 98,1 %, mikä on maailmassa 23.
sijalla.

Vuoteen 2006 mennessä maassa oli raportoitu yhteensä 249 AIDS-tapausta ja 488
HIV-tartuntaa.

Koulunkäynti on pakollista 6–15-vuotiaille. Kahdeksanvuotinen peruskoulu on
jaettu nelivuotisiin ala- ja yläkouluun. Niiden jälkeen voi jatkaa
ammattikouluun, lukioon tai taidekouluun. Kouluvuosi kestää lokakuusta
kesäkuuhun. Maassa toimii kuusi yliopistoa.

Zagrebin yliopisto on perustettu 1669. Se on Kaakkois-Euroopan vanhin yliopisto.
Sen nykyinen opiskelijamäärä on yli 50 000.

Maan pohjois- ja keskiosien arkkitehtuurissa näkyy Itävallan ja Unkarin
vaikutus. Kaupungeissa on kävelyalueita, suuria sankarien mukaan nimettyjä
aukioita ja siistejä puistoja. Keltainen ja kulta ovat yleisiä värejä.
Rannikolla arkkitehtuuri on välimerellistä, valkoiseksi kalkituissa taloissa on
punatiilinen katto. Joissakin Zagrebin lähiöissä on neuvostotyylisiä
kerrostaloja.

Kroatialainen kuvataide sai renessanssiaikana huomattavasti vaikutteita
Italiasta, ja monet dalmatialaiset taiteilijat lähtivät maasta osmanien uhan
takia. Lontoossa ja Pariisissa työskennellyt Vlaho Bukovac oli 1800-luvun
merkittävin kroatialaistaiteilija. Hän muutti Zagrebiin 1892, sai seuraajakseen
useita innostuneita uuden sukupolven taiteilijoita ja perusti Zagrebin
taidepaviljongin. Miroslav Kraljević ja Josip Račić olivat 1900-luvun alun
tunnetuimpia taidemaalareita, mutta kansainvälisesti tunnetuin taiteilija oli
kuvanveistäjä Ivan Meštrović. Kuvanveistäjä Antun Augustinčić sai myös mainetta
ulkomailla, ja hänen teoksensa on YK:n päämajan edustalla.

Ensimmäisen maailmansodan jälkeen monet taiteilijat kokeilivat abstraktia
ekspressionismia, mutta erityisen laajalle levisi naivismi, jonka voittokulku
alkoi 1931 Zagrebissa järjestetystä Zemlja-näyttelystä, jossa oli esillä muun
muassa Ivan Generalićin töitä. Zemlja-ryhmän pääideologi oli Krsto Hegedušić.
1950-luvulla vaikuttanut EXAT 51 -ryhmä siirtyi kohti geometristä abstraktiota.
Jugoslavialaisen nouvelle tendance -liikkeen sisällä vaikutti muun muassa
taiteen rajoja tutkinut Miroslav Šutej.

Nykytaidemaalareista tunnetuimpia on Lovro Artuković. Tunnettuja taiteilijoita
ovat myös Sanja Iveković ja Dalibor Martinis ja kansainvälistä mainetta saaneet
multimediataiteilija Andreja Kulunčić, installaatiotaiteilija Sandra Sterle ja
Pariisissa asuva videotaiteilija Renata Poljak.

Krotian kirjallisuuden ensimmäinen kukoistuskausi sijoittui Dalmatiaan, jossa
italialainen renessanssi vaikutti. Splitiläisen Marko Marulićin näytelmä Judita
oli ensimmäinen kroatialaisen omalla kielellään tekemä teos. Toinen
renessanssiajan tunnettu kirjailija oli Marin Držić, jonka näytelmiä esitetään
edelleen. Renessanssi hiipui hiljalleen 1500-luvun puolivälin jälkeen.
Protestantismi ei juurikaan saavuttanut Kroatiaa, mutta alueelta tuli silti
merkittävä protestanttikirjailija Matthias Flacius. Barokin kirjallisuuden
keskuksena 1600- ja 1700-luvuilla säilyi Dubrovnik. Ajan merkittävin
kroatialainen oli runoilija Ivan Gundulić.

Ljudevit Gajin johtama illyrismi vaikutti 1800-luvun alkupuoliskolla myös
kirjallisuuteen. Tuona aikana kehittyi muun muassa yhtenäinen kroatian kieli.
Kirjallisuudessa vallitsivat kansallismieliset aiheet. August Šenoa oli
romantiikasta realismiin tapahtuneen siirtymävaiheen kärkinimi, minkä takia
vuosia 1865–1881 on kutsuttu ”Šenoan aikakaudeksi”. Realismi puolestaan
yhtenäisti maan kirjallisuutta, koska sen aikana oli esillä kirjailijoita ja
aiheita Kroatian jokaisesta osasta. Se oli myös romaanikirjallisuuden
kulta-aikaa.

1900-luvun kirjailijoista merkittävimmät ovat Miroslav Krleža ja Ivo Andrić.
Krleža oli poliittisesti aktiivinen ja kuvasi romaaneissaan muuttuvan
Jugoslavian ongelmista, ja Andrić puolestaan oli Bosniassa katoliselle
kroaatille syntynyt kirjailija, joka asui Belgradissa ja piti itseään
jugoslaavina. Hän sai 1961 Nobelin kirjallisuuden palkinnon Bosnian historiaa
käsitelleestä trilogiasta. Toisen maailmansodan jälkeen nousseista
kirjailijoista 1900-luvun jälkipuoliskon huippulla oli muun muassa Kroatian
modernismia edustanut Ranko Marinković. Nykykirjailijoista Pavlo Pavličić
kirjoittaa jännityskirjallisuutta, Slavenka Drakulić poliittisesti ja
yhteiskunnallisesti provokatiiviisia romaaneja ja esseitä. Alankomaissa
omaehtoisessa maanpaossa elävä Dubravka Ugrešić on Kroatiassa ristiriitainen
kirjailija, vaikka onkin saanut ylistystä muualla.

Kroatialle tunnusmerkillisin musiikki löytyy monipuolisesta
kansanmusiikkiperinteestä, joka on saanut vaikutteita monesta eri lähteestä.
Varhaisimmat vaikutteet tulivat keskiajalla, jolloin unkarilaiset ja
venetsialaiset hallitsivat maata. Kansanmusiikin käytetyin soitin on kolme- tai
viisikielinen tamburitza. Laulumusiikissa elävät klapa-laulut, jotka ovat
erityisen suosittuja Splitin ympäristössä. Međimurjen alueella vaikuttaa
puolestaan unkarilainen usein sitralla säestetty kansanmusiikki.

Populaarimusiikin ensimmäiset hitit synnytti 1920- ja 1930-luvuilla Vlaho
Paljetak. Vuosisadan puolivälissä Ivo Robić saavutti suosiota Saksassa. Zagrebin
chanson-koulusta tuli 1960-luvun alussa useita tunnettuja laulajia. Eurovision
laulukilpailussa Kroatia on ollut mukana joka vuosi itsenäistymisestään alkaen.
Kroatialainen Jugoslaviaa edustanut popyhtye Riva voitti kilpailun 1989.

Kroatialainen elokuvatuotanto alkoi 1940-luvulla Itsenäisen Kroatian valtion
tukemana, ja ensimmäinen täyspitkä äänielokuva oli Oktavijan Miletićin ohjaama
Lisinski (1944). Toisen maailmansodan jälkeen Jugoslavian kommunistihallinto
perusti elokuvastudioita, joissa tehtiin useita dokumentteja ja sotaelokuvia.

Kansainvälistä mainetta sai ohjaaja-käsikirjoittaja Veljko Bulajić, jonka
elokuva Juna ilman aikataulua oli 1959 ehdokkaana Cannesin elokuvajuhlien
Kultaiseen palmuun ja Neretvan taistelu 1969 parhaan vieraskielisen elokuvan
Oscariin. Dušan Vukotićin ohjaama Surogat voitti 1961 ensimmäisenä Yhdysvaltain
ulkopuolelta tulleena elokuvana parhaan lyhytanimaation Oscarin. Kroatian
elokuva-alan tunnetuin henkilö on kuitenkin tuottaja Branko Lustig, joka on
Yhdysvalloissa voittanut Oscar-palkinnon elokuvien Schindlerin lista ja
Gladiator tuottajana.

Kroatiassa on seitsemän Unescon maailmanperintökohdetta, joista Plitvicen
kansallispuisto on luontokohde, ja kulttuurikohteita ovat Dubrovnikin vanha
kaupunki, Eufrasiuksen basilikan episkopaalinen rakennusryhmä Porečin kaupungin
historiallisessa keskustassa, Historiallinen Trogirin kaupunki, Pyhän Jaakobin
katedraali Šibenikissä, Stari Gradin kulttuurimaisema, Splitin historiallinen
rakennusryhmä ja Diocletianuksen palatsi.

Kroatian jalkapallomaajoukkue saavutti pronssia MM-kilpailuissa 1998.
EM-kilpailuissa joukkue on edennyt puolivälieriin 1996 ja 2008. Kroatian
käsipallomaajoukkue on voittanut olympiakultaa 1996 ja 2004 sekä saanut pronssia
2012. MM-kilpailuissa se on saanut kultaa 2003, hopeaa 1995, 2005 ja 2009 sekä
pronssia 2013. EM-kilpailuissa joukkue on saavuttanut hopeaa 2008 ja 2010 sekä
pronssia 1994 ja 2012.

Kroatian koripallomaajoukkue saavutti olympiahopeaa 1992. Lisäksi se on saanut
pronssia MM-kilpailuissa 1994 sekä EM-kilpailuissa 1993 ja 1995. Kroatian
vesipallomaajoukkue voitti olympiakultaa Lontoossa 2012 ja sai olympiahopeaa
1996. Se voitti maailmanmestaruuden 2007 sekä sai MM-pronssia 2009, 2011 ja
2013. Joukkue on voittanut myös Euroopan-mestaruuden 2010 sekä saanut EM-hopeaa
1999 ja 2003. Naisten lentopallomaajoukkue saavutti EM-hopeaa 1995, 1997 ja
1999.

Kroatia voitti tenniksen Davis Cupin mestaruuden vuonna 2005. Iva Majoli voitti
Ranskan avoimen tennisturnauksen 1997 ja Goran Ivanišević Wimbledonin
tennisturnauksen 2001.

Kroatia on saavuttanut olympialaisissa kymmenen kulta-, 13 hopea- ja 11
pronssimitalia. Janica Kostelić voitti alppihiihdossa neljä olympiakultaa ja
kaksi hopeaa. Lisäksi hän voitti viisi maailmanmestaruutta ja kolme
maailmancupin kokonaiskilpailua. Hänen veljensä Ivica Kostelić on nelinkertainen
olympiahopeamitalisti, pujottelun maailmanmestari 2003 sekä maailmancupin
kokonaiskilpailun voittaja kaudella 2010–2011. Bulgarialaissyntyinen Nikolai
Pešalov voitti olympiakultaa painonnoston alle 62 kilon sarjassa 2000 ja
Giovanni Cernogoraz trap-ammunnassa Lontoossa 2012. Blanka Vlašić on voittanut
korkeushypyn maailmanmestaruuden 2007 ja 2009 sekä saanut olympiahopeaa 2008.
Sandra Perković voitti kiekonheiton olympiakultaa 2012 ja maailmanmestaruuden
2013 Kroatia on saanut olympiamitaleja lisäksi ampumahiihdossa, soudussa,
taekwondossa, telinevoimistelussa, tenniksessä ja uinnissa.



https://fi.wikipedia.org/wiki/Elvis_Presley

Elvis Aaron Presley (8. tammikuuta 1935 Tupelo, Mississippi – 16. elokuuta 1977
Memphis, Tennessee) oli yhdysvaltalainen laulaja, muusikko ja elokuvanäyttelijä.
Häntä kutsutaan yleisesti "rock and rollin kuninkaaksi" tai "kuninkaaksi". Hänet
tunnetaan maailmanlaajuisesti pelkällä ensimäisellä etunimellään Elvis. Hän on
kaikkien aikojen myydyin artisti, ja häntä pidetään yhtenä 1900-luvun
populaarikulttuurin tunnetuimpana ja merkittävimpänä henkilönä. Presleyn
ansiosta afroamerikkalaiseen rhythm and bluesiin pohjautuva rock and roll
-musiikki nousi yleiseen suosioon. Hän oli 1950-luvun johtava teini-idoli ja
seksisymboli sekä suuri kulttuurisen muutoksen käynnistäjä.

Presley aloitti levytysuransa Memphisissä 1954, ja hänestä tuli rock and rollin
suosituimpia esittäjiä. Hän näytteli 1950-luvulla myös useassa
menestyselokuvassa. Asepalvelus katkaisi Presleyn uran 1958. Palattuaan
armeijasta kaksi vuotta myöhemmin hän näytteli useissa elokuvissa mutta levytti
aiempaa vähemmän.

Vuoden 1968 televisiokonsertti nosti Presleyn jälleen suosioon myös laulajana.
Sen jälkeen hän jätti elokuvissa näyttelemisen ja esiintyi useiden vuosien ajan
erityisesti Las Vegasissa. Vuoden 1973 hyväntekeväisyyskonsertista tuli maailman
katsotuin televisio-ohjelma. Presley kuoli kotonaan 42-vuotiaana vuonna 1977.

Elvis Aaron Presley (toinen etunimi on kirjoitettu myös muodossa Aron) syntyi 8.
tammikuuta 1935 Tupelossa Mississippissä Vernon ja Gladys Presleyn perheeseen.
Hänen kaksosveljensä Jesse Garon syntyi kuolleena. Perhe oli köyhä ja muutti
usein. Velkoihin ajautunut Vernon vaihtoi työpaikkaa usein ja oli toistuvasti
sosiaaliavun varassa. Gladys työskenteli tekstiilialan yrityksessä pienellä
palkalla. Perhe kuului helluntalaiseen First-Assembly of God -seurakuntaan,
jonka jumalanpalvelusten kiihkeät saarnamiehet ja mustilta vaikutteita saanut
musiikki tekivät nuoreen Elvikseen vaikutuksen.

Presleyt muuttivat Memphisiin Tennesseehen, kun Elvis oli 13-vuotias.
Memphisissä perhe asui vuoden ajan eri täysihoitoloissa, kunnes vuonna 1949
siirtyi kunnalliseen vuokrataloon kaupungin pohjoispuolelle Lauderdale
Courtsiin. Elvis lauloi jo tuolloin julkisesti ja oli voittanut kymmenvuotiaana
maatalousnäyttelyssä ensimmäisen tai toisen palkinnon laulamalla laulun ”Old
Shep”. Vernon ja Gladys ostivat pojalleen kitaran
11-vuotis-syntymäpäivälahjaksi, koska heillä ei ollut varaa ostaa Elviksen
toivomaa polkupyörää. Elvis kuunteli musiikkia countrysta viihdemusiikkin ja
bluesiin sekä tutustui Memphisin elävään musiikkiin, jota esittivät pääasiassa
mustat muusikot. Hän rakasti myös sarjakuvia.

Elvis kävi L. C. Humesin lukiota, jossa hänet tunnettiin pitkätukkaisena ja
värikkäästi pukeutuvana. Perheen rahatilanne kohentui ja Presleyt pystyivät
muuttamaan pois vuokrataloalueelta. Elvis valmistui lukiosta 1953. Hän meni
töihin Crown Electric Companylle ja eteni sähköliikkeen kuorma-auton kuskiksi.
Samanaikaisesti hän opiskeli sähköasentajaksi. Hän suunnitteli rekkakuskin uraa.

Kesällä 1953 Elvis kävi Sun Recordsin äänityspalvelussa ja äänitti äitinsä
syntymäpäivälahjaksi kitaralla säestämänsä versiot hiteistä ”My Happiness” ja
”That’s When Your Heartaches Begin”. Tammikuussa 1954 hän kävi äänittämässä
vielä kaksi laulua lisää, ”Casual Love Affair” ja ”I'll Never Stand in Your
Way”.

Sunin johtaja Sam Phillips oli etsinyt ”valkoista miestä, joka kuulostaisi
mustalta”. Elviksen ensimmäiset äänitykset Sunin studiolla olivat olleet
balladeja, ja Elvis tekikin Phillipsiin aluksi vaikutuksen vain
balladilaulajana. Äänitettyään ensimmäiset neljä omakustannettaan Elvis sai
kuusi kuukautta myöhemmin kutsun takaisin studiolle, ja Phillips laittoi hänet
laulamaan kolmen tunnin aikana lähes kaikki osaamansa kappaleet. Seuraavaan
sessioon 5. heinäkuuta 1954 otettiin mukaan kitaristi Scotty Moore ja basisti
Bill Black, jotka olivat edellispäivänä tavanneet Elviksen ja selvittäneet
Phillipsin pyynnöstä, mitä Elvis oli miehiään. Elvis kokeili laulaa aluksi
lähinnä balladeja. Äänitystauon aikana hän alkoi lauleskella omaa versiotaan
kappaleesta ”That’s All Right (Mama)”. Elviksen tapa laulaa kappale mustien
tyylillä teki vaikutuksen Sam Phillipsiin. Myös Moore ja Black toivat
kappaleeseen uudenlaiselta kuulostavan soittotavan. Phillips äänitti esityksen,
ja se soitettiin pian WHBQ-radioasemalla. Sadat kuuntelijat soittivat ohjelman
aikana radioasemalle pyytääkseen, että kappale soitettaisiin uudelleen. Elvis
haettiin paikalle elokuvateatterista, ja tiskijukka Dewey Phillips haastatteli
häntä ohjelmassa. ”That’s All Right (Mama)” -single sai toiselle puolelleen
kappaleen ”Blue Moon of Kentucky”, ja single oli paikallinen menestys.

Rolling Stone -lehti esitti vuoden 2004 artikkelissaan, että Elvis Presleyn
levytys kappaleesta ”That's All Right” on maailman ensimmäinen rock and roll
-levy.

Elvis alkoi esiintyä livenä Mooren ja Blackin kanssa, ja myöhemmin yhtyeeseen
liittyi myös rumpali D. J. Fontana. Yhtyeen ensimmäinen esiintyminen oli 17.
heinäkuuta 1954 memphisiläisellä Bon Air Clubilla. Elviksen esiintymiset olivat
alusta asti hyvin epätavallisia ja huomiota herättäviä. Hän pukeutui hyvin
värikkäästi ja kampasi hiuksensa hiusrasvalla taakse. Hän kehitti
ennennäkemättömän esiintymistyylin, jolla oli hyvin innostava vaikutus etenkin
nuoreen naisyleisöön. Hän flirttaili yleisölleen, heilutti lanteitaan, vispasi
jalkojaan ja värisi koko kehollaan, ja hän käsitteli mikrofonia hellästi kuin
rakastettuaan. Elvis itse sanoi omasta lavaliikkumisestaan: "Jos pitää
rock'n'roll-musiikista, jos tuntee sen sisimmässään, ei voi muuta kuin liikkua
sen tahtiin. Minulle käy juuri niin. En mahda sille mitään."

Elvis esiintyi yhtyeineen Louisiana Hayride -radio-ohjelmassa viikoittain
lokakuusta 1954 joulukuuhun 1956.

Radion tiskijukilla oli aluksi vaikeuksia luokitella Elviksen musiikki johonkin
tiettyyn kategoriaan, sillä Elvis yhdisteli musiikissaan eri tyylilajeja.
Joidenkin countryasemien mukaan Elviksen musiikki oli niillä soitettavaksi liian
karheaa tai mustaa, mutta joidenkin r'n'b-asemien mukaan hän oli liian
hillbillyä. Elvis käytti myös laulaessaan hyvin omalaatuisia kikkoja kuten
sopertamista, muminaa ja epätavallisia painotuksia, ja hänen äänensä eli
musiikin mukana. Elvis itse kertoi saaneensa laulutyylinsä kuuntelemalla etelän
värillisiä spirituaalikvartetteja. Elviksen Sunille 1954–1955 levyttämien viiden
singlen a-puolella oli aina kantrikappale ja b-puolella rhythm and blues
-kappale. Elviksen vuosina 1954–1958 levyttämistä 110 laulusta 27 edusti rock
and rollia, 27 rhythm and bluesia, 34 valtavirtapoppia, 17 country and westerniä
ja viisi gospelia.

Elvis soitti rytmikitaraa jokaisessa Sunin äänityssessiossaan ja myöhemmin myös
joillain RCA:n levytyksillään. Elviksen soolokitaristi Scotty Mooren mukaan
Elviksellä oli kitaristina hyvä rytmitaju, vaikka hän ei kaikkia sointuja
tuntenutkaan. Esiintyessään Elvis saattoi joskus käyttää kitaraansa enemmän
rekvisiittana kuin soittimena. Elvis itse sanoi omasta kitaran soittamisestaan:
"Luin yhdestä lehdestä, että en osaa soittaa sointuakaan kitaralla ja toisesta
lehdestä samalla viikolla, että olen maailman mahtavin kitaristi. Molemmat
näistä tarinoista ovat väärässä."

Elvis otti ulkonäköönsä vaikutteita ihailemaltaan elokuvatähti Tony Curtisilta.
Hän kampasi hiuksensa samanlaiseen vaikkakin pitempään ankanpyrstökampaukseen
kuin Curtis, värjäsi ne ruskeasta mustiksi sekä korosti silmiään ripsivärillä.

Elviksen manageri oli aluksi Scotty Moore ja vuoden 1955 alusta tiskijukka Bob
Neal. Hänen jälkeensä Elviksen manageriksi ryhtyi ”Eversti” Tom Parker. Parker
sai neuvotelluksi Elvikselle sopimuksen suuren RCA Victor -levy-yhtiön kanssa,
joka osti Presleyn oikeudet marraskuussa 1955. Parker pysyi Elviksen managerina
tämän kuolemaan 1977 asti. Parker sai hyvin suuren vallan Elviksen uran
hallinnassa, ja hänen osuutensa Elviksen tuloista nousi jopa 50 prosenttiin.
Parker ei koskaan päästänyt Elvistä esiintymään ulkomailla, mikä johtui
ilmeisesti osittain Parkerin omista maastapoistumisongelmista.

Elvis oli vuonna 1955 vielä vain paikallisesti tunnettu countrylaulaja.
Syyskuussa hänen singlensä "Mystery Train" nousi countrylistan ykköseksi.
Elviksen ensimmäinen Billboard-listaykkössingle oli RCA:lle tammikuussa 1956
levytetty ”Heartbreak Hotel”. Maaliskuussa 1956 häneltä julkaistiin hänen
ensimmäisen albuminsa Elvis Presley, joka nousi Yhdysvaltain albumilistan
ykköseksi. Myös lokakuussa samana vuonna julkaistu albumi Elvis nousi
listaykköseksi. Albumeilla on sekä rock and roll -esityksiä että balladeja.
Elviksen listaykkössinglejä vuosien 1956–1957 ajalta olivat ”Heartbreak Hotelin”
lisäksi ”I Want You, I Need You, I Love You”, ”Don’t Be Cruel”, ”Hound Dog”,
”Love Me Tender”, ”Too Much”, ”All Shook Up”, ”Teddy Bear” ja ”Jailhouse Rock”.

Syksyllä 1956 Elvis huomioitiin jo Yleisradionkin ohjelmissa Suomessa.
Yhdysvalloissa opintomatkalla käynyt toimittaja Paavo Noponen kertoi radion
kuuntelijoille hiljattain läpimurron tehneestä Elvis Presleystä, joka
esiintyessään ”karjuu tai uikuttaa väännellen väkivaltaisesti itseään ja
ääntään. Hänen vartaloliikkeensa olivat herättäneet sensorit, ja paikoin häntä
oli uhattu jopa vankilalla, ellei esiintymistyyli muutu hillitymmäksi.
Nuorisojohtajat, papisto ja useat vanhemmat ovat tuominneet hänet sanoja
säästämättä.”

Elviksen ensimmäinen televisioesiintyminen oli paikallistelevision Louisiana
Hayride -ohjelmassa maaliskuussa 1955. Sen jälkeen hän esiintyi usein
televisiossa. Lehdistö suhtautui vallankumouksellisesti esiintyneeseen Elvikseen
kaksijakoisesti: jotkut kriitikot pitivät häntä jännittävimpänä uutena
esiintyjänä, mutta toiset pitivät häntä vitsinä. Milton Berle Show’ssa nähty
korostetun seksuaalinen versio ”Hound Dogista” innosti yleisöä mutta aiheutti
seuraavana päivänä lehdistössä syytöksiä vulgaariudesta ja hävyttömyydestä. Ed
Sullivan Show’ssa Elvistä kuvattiinkin sen jälkeen vain vyötärön yläpuolelta.

Elvis näytteli 1950-luvulla neljässä elokuvassa, joissa hän myös lauloi.
Elokuvista tuli suuria yleisösuosikkeja Elvis-fanien ansiosta. Rakasta minua
hellästi (1956) on mustavalkoinen lännenelokuva. Siinä Elvis laulaa neljä
laulua, mukaan lukien hitiksi noussut ”Love Me Tender”, jonka mukaan elokuva
viime hetkellä nimettiin. Kiihkeitä rytmejä (1957) on värielokuva, jonka juoni
perustuu löyhästi Elviksen oman suosion nousuun. Rock’n roll -suosikki (1957) on
draamaelokuva vankilasta vapautuvasta nuorukaisesta, josta tulee ammattilaulaja.
Elokuva sisältää Leiber & Stoller -lauluntekijäkaksikon kappaleita, kuten
hitiksi noussut nimikappale "Jailhouse Rock". Elokuva oli Elviksen mukanaolon
ansiosta yksi vuoden katsotuimmista elokuvista. Kitara kainalossa (1958) on
vahva draama, joka kertoo Elviksen näyttelemästä yökerholaulajasta, joka joutuu
alamaailman syövereihin. Elviksen esittämä tunnuskappale ”King Creole” nousi
hitiksi.

Elviksen ura katkesi kahdeksi vuodeksi asepalveluksen takia. Hän aloitti
palveluksen maaliskuussa 1958 ja kotiutui maaliskuussa 1960. Elvis kävi
peruskoulutuksen Fort Hoodissa ja sai sen jälkeen siirron Länsi-Saksaan
kolmannen panssaridivisioonan 2. keskiraskaaseen panssaripataljoonaan. Elvis
saapui laivalla Saksaan lokakuussa 1958 ja siirtyi Friedburgin tukikohtaan
Frankfurtin pohjoispuolella. Hänen annettiin asua tukikohdan ulkopuolella Bad
Nauheimissa. Vuokrataloonsa hän alkoi kutsua seurakseen lähipiiriään
Memphisistä; Saksassa ryhmästä alettiin käyttää nimitystä ”Memphisin mafia”.
Elvis ei käynyt koko Saksassa olonsa aikana kertaakaan Yhdysvalloissa.

Elviksen ollessa armeijassa manageri Parker piti Elviksen suosiota yllä
julkaisemalla singlejä, joita Elvis oli äänittänyt ennen lähtöään. Muutama
näistäkin singleistä nousi listaykköseksi, kuten ”Don’t”, ”Hard Headed Woman” ja
”A Big Hunk o’ Love”.

Elvis siirtyi armeijasta reserviin maaliskuussa 1960, ja fanit ottivat hänet
innokkaasti vastaan. Hän kävi saman kuun lopussa Nashvillessä levyttämässä.
Näissä sessioissa hän äänitti paluualbuminsa Elvis Is Back! sekä useita
listaykkössinglejä kuten ”Stuck on You”, ”Are You Lonesome Tonight?”, ”It’s Now
Or Never”, ”Surrender” ja ”Good Luck Charm”. Levytyspäivien välissä Elvis lauloi
Frank Sinatran vieraana ja duettona tämän kanssa televisiospesiaalissa Frank
Sinatran tervetuliaisjuhla Elvis Presleylle. Sinatra piti rockista yhtä vähän
kuin ennenkin, mutta kertoi ajattelevansa, että Elvis todella uskoo siihen mitä
tekee. Elviksen lauluääni oli tallella, mutta hänen esiintymisensä oli
hillitympää kuin 1950-luvulla.

Elvis jatkoi myös elokuvien tekemistä ja aloitti viidennen elokuvansa Café
Europa kuvaukset huhtikuussa 1960. Elvis ei kuitenkaan ollut tyytyväinen
heppoisessa elokuvassa juuri mihinkään, myöskään sen musiikkiin. Puoliverinen
(1960) sen sijaan oli vakava ja laadukas elokuva, jossa Elviksellä oli riittävän
vaativa rooli. Sitä seurasi jälleen heikompi Kapinallisen laulu (1961). Elvis
teki elokuvia sopimuksensa mukaisesti vuoroin 20th Century Foxille ja
Paramountille. Eksoottisissa paikoissa usein kuvatut elokuvat ja niiden
soundtrack-albumit menestyivät tavanomaisuudestaan huolimatta hyvin, ja niistä
Sininen Havaiji (1961) oli Elviksen suurin menestys.

Elvis oli hittisingleistään ja menestyselokuvistaan huolimatta tyytymätön uransa
suuntaan, sillä hän halusi olla laulaja eikä näyttelijä. Manageri Parker pystyi
kuitenkin määräämään Elviksen uran suunnan ja pyrki maksimoimaan rahantulon
teettämällä Elviksellä elokuvia toisensa jälkeen saman kaavan mukaan. Elvis sai
levyttää aiempaa vähemmän, häntä ei päästetty konsertoimaan, eikä hän enää
saanut käyttöönsä parhaita lauluntekijöitä. Parker oli hionut Elviksestä kaiken
särmän, ja RCA jopa miksasi Parkerin käskystä Elviksen kappaleet salaa uusiksi
korostaakseen hänen lauluääntään. Levytysten tason laskun myötä Elviksen suosio
laulajana alkoikin vähentyä, ja häntä alettiin pitää entisenä suuruutena.
Vuosien myötä myös hänen elokuviensa suosio hiipui.

Elokuvasopimusten vuoksi Elvis teki vain muutamia studioalbumeita elokuvien
soundtrackien ohella. Elokuvavuosina Eversti Parker suhtautui penseästi
suojattinsa oikean studioalbumin äänittämiseen, koska studioalbumi söi hänen
mielestään aina soundtrack-levyn suosiota ja näin oikeiden studioalbumeiden teko
1960-luvun alusta puoliväliin loppui lähes kokonaan. Seuraavaa oikean
studioalbumin tekoa saatiin odottaa aina vuoteen 1966, jolloin keväällä Elvis
äänitti Nashvillessä itselleen rakkainta musiikkia gospelia kokonaisen albumin.
Elviksen edellisestä gospelalbumista oli kulunut jo kuusi vuotta (His Hand in
Mine, 1960). Uudesta How Great Thou Art -nimisestä albumista Elvis sai myös
Grammy-palkinnon. Menestys väheni 1960-luvun puolivälin jälkeen, kun
elokuvamusiikki ei saanut riittävästi ostajia.

Elviksen oli jouluna 1968 tarkoitus tehdä NBC:lle jouluohjelma joulupukiksi
pukeutuneena. Tuottajaksi valittu Steve Binder päätti kuitenkin tuoda show’hun
oikean Elviksen ja tehdä siitä rock and rollia laulavan Elviksen
uudelleensyntymä. Elvis hyväksyi ajatuksen innokkaana, ja myös manageri Parker
myöntyi. Show’hun tuli yksi livenä esitetty jamisessio; muut osuudet
nauhoitettiin ennalta, ja Elvis esitti ne huulisynkalla. Elvis oli hoikka,
ruskettunut ja pukeutunut mustaan nahkapukuun. ’68 Comeback Special sai
loistavan vastaanoton niin yleisöltä kuin kriitikoiltakin, ja sitä pidettiin
vedenjakajana Elviksen uralla. Ohjelman jälkeen Elvis ilmoitti aloittavansa
jälleen konsertoinnin ja lopettavansa huonojen elokuvien tekemisen.

Elvis pyysi kitaristi James Burtonia kokoamaan itselleen uuden yhtyeen vuonna
1969. Burton suostui ja he kokosivat Elviksen kanssa "Taking Care of Business"
(TCB) -yhtyeen, josta tuli Elviksen vakituinen yhtye aina hänen kuolemaansa
asti. TCB -yhtyeen lisäksi Elviksellä oli 1970-luvulla käytössään kaksi
orkesteria ja kolme taustalaulajaryhmää.

Vuonna 1969 Elvis levytti singlet ”Suspicious Minds” ja ”In the Ghetto”, jotka
toivat Elvikselle ensimmäiset kultalevyt neljään vuoteen. ”In the Ghetto” oli
sikäli poikkeuksellinen Elviksen laulamaksi kappaleeksi, että siinä oli
yhteiskunnallista sanomaa. Elvis oli aina vältellyt kappaleita, jotka
saattaisivat vieraannuttaa osan kuulijoista.

Manageri Parker teki vuonna 1969 rahakkaan sopimuksen Las Vegasin
International-hotellin kanssa neljän viikon konserttisarjasta, jossa oli kaksi
esitystä päivässä. Elvis oli aluksi suhtautunut Vegasiin epäilevästi, mutta
hänen äänensä oli hyvässä kunnossa ja esityksistä tuli hyvin suosittuja.
International palkkasikin Elviksen 1970-luvulla kerta toisensa jälkeen
samanlaisille kuukauden mittaisille kiertueille. Ajan myötä esityksiin tuli
musiikin lisäksi muitakin ohjelmanumeroita, kuten Elviksen karate-esityksiä ja
pitkiä monologeja. Elviksellä oli myös tapana kertoa vitsejä yleisölle.

Joulukuussa 1970 Elvis kirjoitti kirjeen presidentti Richard Nixonille ja
tarjoutui auttamaan "tätä maata vaivaavien huumeiden ja kommunistien
aiheuttamien ongelmien ratkaisemisessa". Hän pyysi tätä varten presidentiltä
nimitystä Yhdysvaltain huumepoliisin virkamerkkiä kantavaksi agentiksi. Nixon
myöntyi nopeasti tapaamiseen Valkoisessa talossa. Lahjaksi presidentille Elvis
toi Colt-revolverin ja valokuvia, ja hän esitteli presidentille näytteitä
poliisivirkamerkkien kokoelmastaan. Sitten Elvis pyysi Nixonia myöntämään
hänelle huumepoliisin agentin virkamerkin. Nixon kertoi arvostavansa Elviksen
halua olla avuksi ja myönsi tälle virkaluvan ja virkamerkin, ja Elvis halasi
Nixonia kiitollisena.

Elvis alkoi 1970-luvulla käyttää esiintymisasuinaan erilaisia koristeellisia
haalareita, joissa hänen oli helppo liikkua ja tehdä esimerkiksi
karateliikkeitä. Elvis kertoi saaneensa idean asuihinsa karatepuvusta. Elviksen
esiintymisasut suunnitteli pukusuunnittelija Bill Belew. Elviksen korut
sunnitteli jalokivikauppias Lowell Hays.

Elviksestä oli tullut niin kuuluisa ja palvottu, ettei hän pystynyt liikkumaan
missään ilman, että fanit piirittivät hänet. Tämän takia hänen ympärilleen
muodostui noin kolmestakymmenestä miehestä koostunut henkivartijajoukko "Memphis
Mafia", joka kulki jatkuvasti hänen mukanaan konserttikiertueilla ja muualla.
Elviksellä oli jopa enemmän henkivartijoita kuin Yhdysvaltain presidentillä.
1970-luvulla Elvis alkoi saada tappouhkauksia, jolloin häntä turvasi Memphis
Mafian lisäksi Yhdysvaltain liittovaltion keskusrikospoliisi FBI.

1970-luvun ahkeran keikkailun ja levyttämisten myötä syntyivät myös
konserttielokuvat Tämä on Elvis (1970), Elvis kiertueella (1972), joka
palkittiin vuoden parhaan dokumentin Golden Globella ja Elvis konsertissa
(1977).

Kesäkuussa 1972 Elvis teki jälleen viihdemaailman historiaa, kun hän esitti
Madison Square Gardenissa neljä loppuunmyytyä konserttia kolmessa päivässä.
Yleisössä olivat esimerkiksi John Lennon, George Harrison, Bob Dylan, David
Bowie ja Art Garfunkel. Näistä konserteista julkaistiin livealbumi Elvis As
Recorded At Madison Square Garden.

Televisio-ohjelmasta Elvis: Aloha from Hawaii tuli ensimmäinen viihdeohjelma,
joka välitettiin suorana lähetyksenä ympäri maailman satelliitin välityksellä.
Konsertin toteuttaminen maksoi 2,5 miljoonaa dollaria, joka oli televisiolle
tehdyn ohjelman ennätys. Ohjelma keräsi 1,5 miljardia katsojaa ja siitä tuli
maailman katsotuin televisio-ohjelma. Albumi Aloha from Hawaii Via Satellite
(1973) oli Elviksen ensimmäinen listaykkösalbumi yhdeksään vuoteen. Se jäi myös
Elviksen viimeiseksi poplistaykkös -albumiksi hänen elinaikanaan.

Elviksen hittisinglejä vuosien 1970–1975 ajalta olivat ”The Wonder of You”,
”Mama Liked the Roses”, ”Burning Love”, ”Separate Ways”, ”Always on My Mind”,
”Help Me”, ”It's Midnight” ja ”My Boy”.

Tammikuussa 1975 julkaistiin studioalbumi Promised Land, joka nousi Yhdysvaltain
countryalbumi listan ykköseksi. Toukokuussa 1975 julkaistu studioalbumi Today
nousi countryalbumi listan sijalle neljä.

Elviksen kaksi viimeistä studioalbumia From Elvis Presley Boulevard, Memphis,
Tennessee ja Moody Blue äänitettiin hänen kotonaan Gracelandissa helmi- ja
lokakuussa 1976. Moody Blue -albumi on sekoitus live- ja studioäänityksiä. From
Elvis Presley Boulevard, Memphis, Tennessee nousi myös Yhdysvaltain
countryalbumi listan ykköseksi. Moody Blue nousi Elviksen kuoltua Billboard 200
-listan sijalle kolme ja countryalbumi listan ykköseksi.

Elviksen hittisinglejä vuosien 1976–1977 ajalta olivat ”Hurt”, ”Moody Blue”,
”Way Down”, ”My Way” ja ”Unchained Melody”.

Elvis suostui manageri Parkerin painostamana vuonna 1977 CBS:n ehdotukseen
konserttiensa kuvaamiseksi ja niiden kokoamiseksi talvella esitettäväksi
televisio-ohjelmaksi. Elviksen viimeiseltä kiertueelta kuvattiin kaksi
konserttia. Omahan konsertti 19. kesäkuuta ja Rapid Cityn konsertti 21.
kesäkuuta. Molemmat konsertit olivat loppuunmyytyjä, Omahassa yleisöä oli 10 604
ja Rapid Cityssä 10 000. Ohjelma oli jälleen vuoden katsotuin televisio-ohjelma,
mutta se ei ehtinyt valmistua tähden elinaikana. Elviksen viimeinen konsertti
oli Indianapoliksessa, 26. kesäkuuta 1977. Yleisöä oli 18 000 ja konsertti sai
hyvät arvostelut.

Elvis Presley löydettiin makaamasta elottomana kotinsa kylpyhuoneen lattialta
iltapäivällä 16. elokuuta 1977. Hänet julistettiin kuolleeksi sairaalassa.
Kuolinsyyksi ilmoitettiin sydämen rytmihäiriö.

Presleyn hautajaiset pidettiin 18. elokuuta. Hänelle oli tehty ruumiinavaus, ja
hänet oli palsamoitu. Hautajaisiin kutsuttiin ainoastaan Presleyn lähimmät
ystävät ja sukulaiset. Ihailijoita hautajaissaattueeseen kertyi jopa yli
100 000.

Presley haudattiin Forest Hill hautausmaalle kryptaan äitinsä viereen. Elokuun
lopulla Presleyn ruumis yritettiin varastaa. Tapauksen jälkeen Presley ja hänen
äitinsä haudattiin Gracelandin Meditation Gardeniin. Haudalla käy vuosittain yli
600 000 ihmistä. Myös vuosittainen kynttiläkulkue kerää kymmeniätuhansia
osanottajia hänen kuolinpäivänään.

Maaliskuussa 1957 Elvis osti Gracelandin, suuren kartanon parikymmentä
kilometriä Memphisin silloisen keskustan rajalta 102 500 dollarilla. Hän muutti
kartanoon äitinsä, isänsä ja isoäitinsä kanssa. Äiti Gladys kuoli pian muuton
jälkeen elokuussa 1958 vain 46-vuotiaana. Isä Vernon meni uusiin naimisiin, ja
pariskunta asettui vuonna 1962 asumaan taloon Gracelandin takana. Vuosien
varrella Elvis teki rakennukseen paljon laajennuksia ja muutostöitä. Gracelandin
Meditaatiopuutarhaan on haudattu Elvis, hänen vanhempansa ja isoäitinsä.

Elvis tapasi tulevan vaimonsa, ilmavoimien upseerin tyttären Priscilla Beaulieun
ollessaan armeijassa Saksassa. Tyttö oli tällöin vasta 14-vuotias. He alkoivat
seurustella, mutta lehdistölle Priscillan iäksi kerrottiin 16 vuotta. Priscilla
muutti Saksasta Yhdysvaltoihin 1962 ja asettui pian asumaan Elviksen luo
Gracelandiin. He menivät naimisiin vuonna 1967. Heille syntyi tytär Lisa Marie
vuonna 1968. Priscilla alkoi kuitenkin kokea ettei pystynyt elämään avioliitossa
omaa elämäänsä, ja hän päätti jättää Elviksen. He muuttivat erilleen helmikuussa
1972. Avioero tuli voimaan lokakuussa 1973.

Elvis alkoi harrastaa karatea Saksassa armeija-aikoinaan, ja lajista tuli
hänelle elinikäinen intohimo. Hän sai mustan vyön vuonna 1960 ja kahdeksannen
danin mustan vyön vuonna 1974. Hän harrasti myös amerikkalaista jalkapalloa ja
racquetballia. Elvis harrasti myös keräilyä: hän keräili autoja, moottoripyöriä
ja muita kulkuneuvoja sekä koruja, poliisin virkamerkkejä ja käsituliaseita,
joita hän myös kantoi 1970-luvulla mukanaan turvallisuutensa vuoksi. Hän
harrasti myös lukemista ja oli erityisen kiinnostunut erilaisista uskonnoista,
filosofiasta ja numerologiasta. Elviksen autokokoelmaan kuului etenkin
Cadillaceja, Lincolneja, Rolls Royceja, Ferrari Dino, Ford Thunderbird, ja
Mercedes-Benz 600.

Armeijan vuoden 1958 lääkärintodistuksen mukaan Elvis oli tuolloin 183
senttimetriä pitkä ja painoi 77 kilogrammaa.

Elvis alkoi armeijasta palattuaan kartella ihmisten huomiota, ja hän oli lähes
täysin eristäytynyt Gracelandiin 1960-luvun loppuun mennessä. Priscilla Presleyn
mukaan Elvis kärsi jopa hermoromahduksen. Hän uhkaili usein lopettavansa uransa,
mutta velat ja rahalliset velvoitteet saivat hänet jatkamaan.

Viimeisinä vuosinaan Elviksen terveys heikkeni. Hän masentui avioeronsa jälkeen.
Hän lihoi ja kärsi megakoolonin aiheuttamasta kroonisesta ummetuksesta, viha- ja
masennuskohtauksista ja käyttäytyi itsetuhoisesti väärinkäyttämällä
reseptilääkkeitä. Hänellä oli viherkaihi, kohonnut verenpaine, migreeni ja
megakoolon. Hänellä oli myös vakavia unihäiriöitä ja jatkuvaa unettomuutta, jota
lääkittiin vahvoilla unilääkkeillä.

Elviksen konserttikiertue Las Vegasissa jouduttiin keskeyttämään elokuussa 1975
ja hän joutui sairaalaan Memphisissä. Elvis joutui uudelleen sairaalaan
Memphisissä huhtikuussa 1977 ja konserttikiertue keskeytettiin. Hän oli vain
kuukautta aiemmin, maaliskuussa 1977 laatinut testamentin jossa hän
testamenttasi koko omaisuutensa tyttärelleen, isälleen ja isoäidilleen.

Elvis aloitti piristävien lääkkeiden käytön, jotka sisälsivät amfetamiinia jo
armeija-aikoinaan. Viimeisinä vuosinaan hän käytti myös runsaasti erilaisia
reseptilääkkeitä, kuten rauhoittavia, kipulääkkeitä ja masennuslääkkeitä.
Ruumiinavauksessa 1977 hänen elimistöstään löydettiin 14 eri lääkettä,
esimerkiksi suuret määrät kodeiinia sekä morfiinia ja barbituraatteja. Presleyn
henkilökohtaista lääkäriä George Nichopoulosta on syytetty potilaansa
ylilääkitsemisestä. Kuolinsyyntutkijat nostivat syytteen Nichopoulosta vastaan
tämän holtittomista lääkemääräyksistä. Nichopoulos kuitenkin vapautettiin
syytteistä myöhemmin.

Alkoholia Elvis ei juonut. Hän ei myöskään käyttänyt laittomia huumeita.
Elviksen terveyden heikkeneminen näkyi selvästi hänen viimeisissä
konserteissaan.

Vuonna 1973 manageri Parker teki monimutkaisen sopimuksen, jossa hän myi RCA:lle
Elviksen vuosien 1955–1973 musiikkijulkaisuiden oikeudet ja niistä ei maksettu
Elvikselle enää rojalteja sopimuksen jälkeen. Silti Elvis on ollut lähes aina
kuolemansa jälkeen yksi parhaiten ansaitsevista vainajista. Hän on ansainnut
satoja miljoonia kuolemansa jälkeen. Vuonna 2015 Elvis ansaitsi 55 miljoonaa
dollaria ja oli toiseksi parhaiten ansaitseva vainaja.

Pian Elviksen kuoltua hyväntekeväisyysjärjestöt huomasivat lahjoitussummien
pienentyneen, kun yksi eniten lahjoittaneista yksityishenkilöistä oli kuollut.
Elvis valitsi aina joulun alla 50 hyväntekeväisyyskohdetta, joille lahjoitti
merkittäviä summia. Lisa Marie Presley on jatkanut myöhemmin aktiivisesti
hyväntekeväisyyden tukemista isänsä jalanjäljissä merkittävillä summilla. Elvis
oli tunnettu siitä, että hän lahjoitti autoja, rahaa ja koruja vain hetken
mielijohteesta ystävilleen, sukulaisilleen ja jopa täysin tuntemattomille.
Henkivartija Dick Grob kuvaili Elvistä ystävälliseksi, anteliaaksi ja henkiseksi
mieheksi. Grobin yksi työtehtävistä oli kantaa mukanaan kymmenentuhannen
dollarin rahasäkkiä, jotta Elvis voisi lahjoittaa rahaa huono-osaisille. Elvis
osti kerran tuntemattomalle iäkkäälle naiselle uuden Cadillacin, tietämättä edes
omistiko nainen ajokorttia. Grobin mukaan Elvis rakasti seurata ihmisten
reaktioita hänen lahjoituksiinsa. Elvis lahjoitti jopa paidankin päältään.
Valitettavasti tätä hänen luonteenpiirrettään alkoivat ystävät ja lähipiiri
käyttää hyväkseen.

Elvis Presley oli yksi rockmusiikin ensimmäisistä tunnetuista esittäjistä ja sen
tyylin luojista. Hän ylitti roturajat, ja suureksi osaksi hänen ansiostaan
afroamerikkalaiseen rhythm and bluesiin pohjautuva musiikki nousi yleiseen
suosioon 1950-luvulla. Elvis Presleytä pidetään yhtenä rockmusiikin
merkittävimmistä esiintyjistä 1950-luvulta kuolemaansa asti. Hän oli 1950-luvun
johtava teini-idoli sekä seksisymboli ja suuri kulttuurisen muutoksen
käynnistäjä. Häntä kutsutaan yleisesti ”Rock and rollin kuninkaaksi”.
Kapellimestari ja säveltäjä Leonard Bernstein on sanonut: "Elvis oli 1900-luvun
suurin kulttuurinen voima. Hän toi rytmin kaikkeen, ja hän muutti kaiken:
musiikin, kielen, vaatteet – se oli kokonaan uusi yhteiskunnallinen
vallankumous: 1960-luku syntyi siitä."

Elviksestä tuli lukemattomien esiintyjien ja muusikoiden tärkeä vaikuttaja
aikalaisistaan rock and roll -laulajista myöhempiin rock- ja popartisteihin.
Soul- ja r'n'b-laulaja Al Green sanoi: "Elviksen tavalla lähestyä musiikkia oli
vaikutus meihin kaikkiin. Hän särki jään meidän kaikkien edestä." Elton Johnin
mukaan "Elvis aloitti kaiken", ja John Lennonin mukaan "Ennen Elvistä ei ollut
mitään". Neil Youngin mukaan Elviksellä oli kyky tuoda työväenluokan piilossa
ollut ääni esiin. Cliff Richard on sanonut, ettei hänestä olisi koskaan tullut
laulajaa ilman Elvistä. Paul McCartneyn mukaan "The Beatlesia ei olisit ollut
ilman Elvistä". David Bowie on sanonut, että Elvis oli hänen suuri sankarinsa.
Chuck Berry sanoi: "Elvis oli suurin, joka koskaan on ollut, tai tulee koskan
olemaan". Bonon mukaan Elvis oli "rock'n'rollin alkuräjähdys". Countrylaulaja-
ja lauluntekijä Garth Brooks sanoi: "Kukaan ei koskaan tule koskettamaan
Elvistä". Sammy Davis Jr. on sanonut Elviksestä: "Asteikolla yhdestä kymmeneen,
sijoittaisin hänet yhteentoista". Folk- ja rocklaulaja Bob Dylan sanoi: "Urani
kohokohta? Tuo on helppo (kysmys), se kun Elvis levytti yhden kappaleistani".
Rockmuusikko Mick Jagger sanoi: "Kukaan, ei kukaan ole yhtä suuri tai koskaan
tule olemaan. Hän oli ja on suurin". Muusikko- ja lauluntekijä Bruce Springsteen
sanoi: "On ollut paljon kovia jätkiä. On ollut teeskentelijöitä ja
kilpailijoita. Mutta on vain yksi kuningas". Rod Stewart sanoi: "Elvis oli
kuningas. Ei epäilystäkään. Ihmiset kuten minä, Mick Jagger ja kaikki muut vain
seurasivat hänen jalanjälkiään". Brian Setzer sanoi: "En usko että on muusikkoa
tänäpäivänä joka ei olisi saanut vaikutteita Elviksen musiikista". Laulaja
Céline Dion on sanonut Elvistä: "Kaikkien aikojen suurimmaksi
viihdetaiteilijaksi". Countrylaulaja Faith Hill sanoi Elviksestä: "On
järjetöntä, se karisma joka hänellä oli. En ole koskaan nähnyt mitään vastaavaa
tähän päivään".

Rolling Stone -lehti on nimennyt Elviksen kaikkien aikojen kolmanneksi
suurimmaksi laulajaksi, Ray Charlesin ja Aretha Franklinin jälkeen. Sama lehti
on nimennyt Elviksen myös kaikkien aikojen kolmanneksi suurimmaksi artistiksi,
Bob Dylanin ja The Beatlesin jälkeen.

Suhtautuminen Elvikseen vaihteli etenkin 1950-luvulla ihailusta halveksuntaan.
Arvostelijat syyttivät häntä nuorisorikollisuuden lietsonnasta, hänen
laulutapansa ja lavaliikehdintänsä oli joidenkin mielestä rivoa, ja jotkut
tuomitsivat hänen tapansa yhdistää mustaa ja valkoista musiikkia. Elvis itse
sanoi, ettei ymmärrä häneen kohdistuvaa kritiikkiä.

Elviksen kappaleista 149 nousi Yhdysvalloissa Billboardin Hot 100 -listalle.
Näistä 114 nousi top-40:een, 40 nousi top-10:een ja 18 listaykköseksi. Elviksen
albumeista 10 nousi Yhdysvaltain poplistaykköseksi. Poplistojen lisäksi hänen
levytyksensä menestyivät country-, R&B- ja gospel-listoilla sekä ulkomaiden
listoilla. Elviksen albumeista 53 nousi top-40:een Billboard Top 200 -listalle.
Elviksellä on sooloartisteista eniten listaykköskappaleita.

Vuonna 2002 julkaistu kokoelma-albumi "ELV1S 30 #1 Hits" nousi listaykköseksi 17
maassa, muun muassa Yhdysvalloissa, Englannissa, Kanadassa, Ranskassa,
Australiassa, Ruotsissa, Tanskassa, Suomessa ja muualla Euroopassa.

Elviksellä on Yhdistyneessä kuningaskunnassa enemmän listaykköskappaleita (20)
ja listaykkösalbumeita (13) kuin kellään muulla artistilla. Albumit ovat olleet
Yhdistyneessä kuningaskunnassa yhteensä 66 viikkoa listaykkösinä.

Elvis Presleyn levyjä on myyty maailmanlaajuisesti arvioiden mukaan noin 2,5
miljardia. Tämä tekee hänestä kaikkien aikojen myydyimmän artistin.
Internet-palvelu SoundExchangen mukaan Elvis Presley oli internetin ladatuin
musiikkiartisti vuosina 2003–2013.

Hän sai tähden Hollywood Walk of Fameen vuonna 1960. Elvis voitti kolme
Grammy-palkintoa vuosina 1967, 1971 ja 1975. Hän sai ne kaikki gospelista.

Elviksellä on enemmän kultalevyjä (90), platinalevyjä (53) ja tuplaplatinalevyjä
(25) kuin kellään muulla artistilla tai yhtyeellä.

Elvis on valittu rock and roll-, country-, gospel-, rockabilly- ja rhythm and
blues Hall of Fameen. Elvis oli ensimmäinen artisti, joka on valittu sekä rock
and roll-, country- ja gospel Hall of Famen jäseneksi.

Yhdysvaltain postilaitos julkaisi tammikuussa 1993 Elvis-postimerkin, jossa on
kuva nuoresta Elviksestä. Postimerkistä tuli Yhdysvaltain laajimmin julkaistu
postimerkki ja historian kaikkien aikojen myydyin muistopostimerkki.

Elvis esitti vuosina 1954–1957 yhteensä 646 konserttia. Hän palasi
esiintymislavoille vuonna 1969 ja esitti vuosina 1969–1977 yhteensä 1 147
konserttia. Elämänsä aikana hän esiintyi Yhdysvaltain ulkopuolella vain
neljästi: Ottawassa, Vancouverissa sekä Torontossa vuonna 1957 ja kerran
armeijaloman aikana improvisoidusti Pariisissa.



https://fi.wikipedia.org/wiki/Zlatan_Ibrahimovi%C4%87

Zlatan Ibrahimović (s. 3. lokakuuta 1981 Malmö, Ruotsi) on ruotsalainen
jalkapalloilija, joka edustaa englantilaista Manchester Unitedia. Hän edusti
Ruotsin jalkapallomaajoukkuetta kesäkuuhun 2016 saakka.

Ibrahimović oli vuonna 2011 parhaiten palkattu pelaaja Italiassa. Hänet on
valittu Ruotsin parhaaksi jalkapalloilijaksi kymmenen kertaa ja hän on myös
ainoa, joka on vastaanottanut kyseisen palkinnon (Guldbollen) useammin kuin
kahdesti. Italian seurajoukkue Internazionalessa olonsa aikana Ibrahimović ehti
voittaa kolme perättäistä Italian liigamestaruutta joukkueen kanssa. Tämän
lisäksi hän voitti Serie A:n maalikuninkuuden vuonna 2009, tekemällä 25 maalia
sekä myös syötti viisi maalia.

Ibrahimovićille pystytetään kolmen metrin korkuinen näköispatsas Tukholman
Friends Arenan edustalle loppuvuodesta 2017.

Ibrahimovićin isä on bosniakki ja äiti Bosnian kroaatti. Perhe on kotoisin
Tuzlasta, Bosnia ja Hertsegovinan koillisosasta. Ibrahimović syntyi Malmössä ja
varttui Rosengårdin kaupunginosassa, joka tunnetaan erityisesti siirtolaisten
asuinalueena. Vanhempien eron jälkeen Zlatan jatkoi varttumistaan äitinsä luona
Rosengårdissa mutta asui sittemmin isänsä luona. Hän kasvoi ankarissa oloissa ja
on puhunut muun muassa ruoan vähyydestä isänsä luona asuessaan ja perheen
sisäisistä riidoista. Ibrahimović alkoi pelata jalkapalloa kymmenvuotiaana.
Hänen ensimmäinen seuransa oli FBK Balkan, jonka pelaajisto koostuu lähinnä
Rosengårdin alueen siirtolaisista. Vuonna 1995 Ibrahimović siirtyi Malmö FF:n
junioreihin.

Zlatanin isä on muslimi ja äiti kristitty. Hän itse on tunnustautunut
katoliseksi kristityksi. Perhe eli köyhyydessä, Ibrahimovićin mukaan edes ruokaa
ei aina ollut.

Ibrahimovićin puoliso on Helena Seger ja heillä on kaksi poikaa, Maximilian (s.
2006) ja Vincent (s. 2008).

Ibrahimović teki debyyttinsä Malmön miesten pääsarjajoukkueessa Roland
Anderssonin alaisuudessa vuonna 1999. Samalla Ruotsin Allsvenskanissa alettiin
kiinnittää huomiota nuoren Ibrahimovićin otteisiin. Ensimmäinen maali
Allsvenskanissa syntyi 30. lokakuuta 1999, kun MFF onnistui lyömään Frölundan
maalein 2-1. Kauden päätteeksi Malmö putosi Allsvenskanista ja seuraavana vuonna
Superettanissa Ibrahimović onnistui 12. kertaa maalinteossa. Ibrahimović pelasi
vielä vuonna 2001 Malmön paidassa Allsvenskanin ensimmäiset kierrokset. Kauden
avausottelussa AIK:ta vastaan hän onnistui kahdesti maalinteossa.

18. heinäkuuta 2012, Paris Saint-Germain esitteli lehdistötilaisuudessa
Ibrahimovićin seuran uusimpana hankintana. Zlatanin pelinumerosta ei vielä
tuolloin ollut varmuutta. Ibrahimovićin seurakaveri Milanista, puolustaja Thiago
Silva, oli hankittu korkealle tähtäävän ranskalaisseuran riveihin vain muutamaa
päivää ennen Zlatanin siirron varmistumista. Vielä tätäkin aikaisemmin olivat
pelaajat Maxwell ja Thiago Motta, jotka myös olivat pelanneet yhdessä Zlatanin
kanssa aiemmissa seuroissa, solmineet sopimukset pariisilaisseuran kanssa.

Uransa ensimmäisen Ranskan liigan ottelunsa Zlatan pelasi 11. elokuuta, kun PSG
kohtasi FC Lorientin. Lorient johti tauolla ottelua jo 0–2, mutta 64 minuutin
kohdalla Zlatan kavensi ottelun 1–2-lukemiin. Aivan ottelun loppuhetkillä
Ibrahimović pääsi tasoittamaan ottelun rangaistuspotkusta. 6. marraskuuta hän
syötti neljä maalia, kun PSG voitti Mestarien liigan ottelussa Dinamo Zagrebin
4–0. Aiemmin samaan oli kyennyt vain Carlos Martins marraskuussa 2010.

Zlatan sai lempinumeronsa 10 omakseen tammikuun 17. päivä 2013 sen jälkeen, kun
Nené oli jättänyt seuran.lähde?

Kaudella 2013-2014 Zlatanin seura PSG voitti Ranskassa tuplan ja Zlatan itse
voitti sarjan maalikuninkuuden 26 maalilla. Mestarien liigassa syntyi yhteensä
10 maalia, joihin lukeutui neljän maalin ilta alkulohkossa Anderlechtia vastaan
- molemmat uusia seuraennätyksiä eurokentillä. Kaikki kilpailut yhteen laskien
hän teki 41 maalia. Kaudella 2014-2015 PSG voitti jälleen kansalliset pokaalit
ja Zlatan oli sarjan kolmanneksi paras maalintekijä.lähde?

Kaudella 2015-2016 Zlatan siirtyi PSG:n kaikkien aikojen maalintekijätilaston
kärkeen. Tämä tapahtui kotiottelussa Marseillea vastaan 4. lokakuuta Zlatanin
tehdessä kaksi rangaistuspotkumaalia.lähde?

Ibrahimović siirtyi englantilaiseen Manchester Unitediin 1. heinäkuuta 2016. Hän
pelasi ensimmäistä kertaa Unitedin paidassa ystävyysottelussa Galatasarayta
vastaan 30. heinäkuuta 2016; hän teki ottelussa maalin saksipotkulla ottelun
neljännellä peliminuutilla. Ibrahimović auttoi Manchester Unitedia voittamaan
seuran 21. FA Community Shieldin vuoden 2016 ottelussa Leicester Cityä vastaan
tekemällä ottelun voittomaalin. Valioliigadebyytissään 14. elokuuta 2016
Bournemouthia vastaan Ibrahimović onnistui jälleen maalinteossa ensimmäisessä
ottelussaan; hän oli aiemmin tehnyt maalin debyyttiotteluissaan Italian,
Espanjan ja Ranskan pääsarjoissa sekä Mestarien liigassa.

Ibrahimović edusti Ruotsia vuosien 2002 ja 2006 MM-kilpailuissa sekä vuosien
2004, 2008, 2012 ja 2016 EM-kilpailuissa.

Vuonna 1999 häntä pyydettiin Bosnia ja Hertsegovinan B-maajoukkueeseen, mutta
hän kieltäytyi. Ruotsin joukkueessa Ibrahimovićilla on ollut erimielisyyksiä
valmentaja Lars Lagerbäckin kanssa ja hän oli poissa muutamasta
EM-karsintaottelusta syksyllä 2006. 14. marraskuuta 2012 hän teki neljä maalia,
kun Ruotsi voitti ystävyysottelussa Englannin 4–2 Solnan uudella Friends
Arenalla. Neljäs maali syntyi saksipotkulla 25 metristä. 4. syyskuuta 2014
Zlatan teki harjoitusmaaottelussa Viroa vastaan Ruotsin uuden maaliennätyksen
tehden molemmat maalit Ruotsin 2-0 voittoon päättyneessä ottelussa.

Ibrahimović pelasi viimeisen ottelunsa Ruotsin maajoukkueessa 22. kesäkuuta 2016
EM-kisoissa Ruotsin pudottua alkulohkovaiheessa.



https://fi.wikipedia.org/wiki/Ranska

Ranskan tasavalta (ransk. République française) eli Ranska (ransk. France) on
valtio Länsi-Euroopassa. Ranskan pinta-ala on 643 801 neliökilometriä, ja sen
väkiluku on noin 66,5 miljoonaa, kun lukuun otetaan mukaan myös merentakaiset
alueet. Ranskan eurooppalainen ydinalue, jota kutsutaan termillä France
métropolitaine, sijaitsee lauhkealla ilmastovyöhykkeellä lukuun ottamatta aivan
eteläisintä seutua, missä vallitsee välimerenilmasto. Euroopan Ranskan pinta-ala
on 551 500 neliökilometriä, joten se on maanosansa kolmanneksi laajin valtio
Venäjän ja Ukrainan jälkeen.

Nykyisen Ranskan valtion katsotaan syntyneen vuonna 843, kun Kaarle Suuren
pojanpojat jakoivat Frankkien valtakunnan keskenään Verdunin sopimuksella. Näin
syntyi kolme valtakuntaa, joista läntisin, Länsi-Frankia, kattoi suurin piirtein
nykyisen Manner-Ranskan alueen. Länsi-Frankiassa valtaan nousi vuonna 987 Hugo
Capet. Hänen jälkeläisiään ovat kaikki Ranskan kuninkaat eli kapetingit, myös
suvun sivuhaaroihin kuuluneet Valois’t ja Bourbonit.

Ranska on Yhdistyneiden kansakuntien jäsen, Euroopan unionin perustajajäsen ja
YK:n turvallisuusneuvoston pysyvä jäsen. Se on myös ydinasevalta. Ranskan
viidennen tasavallan perustuslaki hyväksyttiin vuonna 1958, mistä lähtien maa on
ollut puolittain presidenttivaltainen tasavalta.

Ranska on paitsi teollisuusmaa, myös Euroopan tärkein maatalousmaa, ja se on
tullut tunnetuksi valmistamistaan viineistä. Se on myös maailman suosituin
matkakohde: vuonna 2007 maassa vieraili yli 80 miljoonaa turistia.

Ranskan kieli on maan yleisin ja ainoa virallinen kieli. Vähemmistökieliä kuten
bretonia ja baskia saa opettaa koulussa vapaaehtoisina aineina. Suurin uskonto
on kristinusko, mutta Ranska on erittäin sekulaari valtio ja maassa asuu paljon
uskonnottomia ihmisiä ja ateisteja. Toiseksi suurin uskonto Ranskassa on islam.
Ranskan kulttuurimatkakohteista tunnetuimpia ovat Louvren taidemuseo, Eiffelin
torni, Pompidou-keskus ja Versailles’n palatsi. Ranskan kuvataide kukoisti
etenkin impressionismin aikana, ja 1800- ja 1900-lukujen vaihteessa Pariisista
tuli taidemaailman keskus. Ranskalaisen Pierre de Coubertinin aloitteesta
perustetut nykyaikaiset olympialaiset on järjestetty Ranskassa viisi kertaa.

Ranska sijaitsee Länsi-Euroopassa Atlantin valtamereltä Välimerelle ulottuvalla
alueella. Sitä rajaavat pohjoisessa Englannin kanaali, lännessä Biskajanlahti,
etelässä Pyreneet ja Välimeri sekä idässä Alpit, Juravuoret ja Rein.
Naapurivaltioita ovat Belgia, Luxemburg, Saksa, Sveitsi, Italia, Espanja,
Andorra ja Monaco. Manner-Ranskaan kuuluu myös Korsikan saari (ransk. la Corse)
Välimeressä. Ranskan pinta-ala on 551 500 neliökilometriä, ja rantaviivaa sillä
on 3 427 kilometriä.

Ranskalle kuuluu myös merentakaisia hallintoalueita, joista suurin on Ranskan
Guayana (ransk. la Guyane française) Karibianmeren etelärannikolla. Lisäksi
hallintoalueisiin kuuluu Uuden-Kaledonian saariryhmä (la Nouvelle-Calédonie),
Ranskan Polynesia (ransk. la Polynésie française) ja lukuisia muita pieniä
saaria ja atolleja ympäri maailmaa. Merentakaisten alueiden yhteenlaskettu
pinta-ala on 91 927 neliökilometriä. Näin ollen valtion kokonaispinta-ala on
643 801 neliökilometriä. Tästä alueesta vesistöä on 3 374 km². Rantaviivaa
valtiolla on 4 853 kilometriä.

Ranskan korkein kohta, Mont Blanc (4 810 metriä), sijaitsee Alpeilla Ranskan ja
Italian rajalla. Mont Blanc on näkökulmasta riippuen Euroopan korkein kohta tai
ainakin kuuluu viiden korkeimman joukkoon. Matalin kohta Ranskassa on kaksi
metriä meren pinnan alapuolella oleva kohta Rhônejoen suistossa.

Suurin osa Manner-Ranskasta on alankoa. Alankoalue ulottuu Belgian ja Saksan
rajoilta Bretagneen ja sieltä rannikkoa myöten kaartuen Rhônen suistoalueelle.
Rhônen lisäksi Ranskan tärkeimpien jokien, Seinen, Loiren ja Garonnen,
suistoalueet sijaitsevat alangolla. Alanko on hyvää viljelysmaata, sillä se on
tasaista ja hedelmällistä. Suurin osa siitä onkin otettu viljelykseen.

Manner-Ranskan keski- ja eteläosissa sijaitsee Keskiylänkö (ransk. le Massif
Central), joka kattaa suunnilleen kuudesosan maan pinta-alasta. Keskiylängön
eteläosissa sijaitsee korkea ja kuiva kalkkikivitasanko, mutta luoteessa
nuorehkoista ja kuluneista tulivuorista on syntynyt laajoja vuoristoja, ja
kaakossa jyhkeät graniittimassiivit muodostavat jyrkän seinämän Rhône- ja
Saônejokien laaksoihin. Keskiylängön korkein kohta on 1 885 metriä korkea Puy de
Sancy. Keskiylänköä halkovat useat jokisolat. Rhônen laakso on suurimpia, ja se
erottaa Keskiylängön Alpeista. Alpit hallitsevat Kaakkois-Ranskan maisemaa, ja
ne muodostavat luonnollisen Italian vastaisen rajan. Alppien pohjoispuolella on
korkeat kalkkikiviset Juravuoret, jotka erottavat Sveitsin ja Ranskan.
Juravuoria halkoo Rhône, joka virtaa Genevenjärvestä kohti Lyonia. Muita
vuoristoalueita ovat Pyreneet etelässä Espanjan ja Andorran rajalla ja metsäiset
Vogeesit Reinin laakson reunalla.

Manner-Ranska sijaitsee lauhkealla vyöhykkeellä lukuun ottamatta aivan
eteläisintä osaa, jossa vallitsee välimerenilmasto. Vaikka Pohjois- ja
Etelä-Ranskassa sademäärä on suunnilleen sama, Pohjois-Ranska sijaitsee
länsituulten vyöhykkeellä ja siellä sataa tasaisesti ympäri vuoden.
Etelä-Ranskassa lähes kaikki sade saadaan viileään talviaikaan.

Pohjois-Ranskassa, kuten esimerkiksi Brestissä, kylmimmän kuukauden
keskimääräinen alin lämpötila on noin 4 astetta ja lämpimimmän keskimääräinen
korkein noin 21 astetta. Etelässä Nizzassa kylmimmän kuukauden keskimääräinen
alin lämpötila on noin 5 astetta ja lämpimimmän keskimääräinen korkein noin 27
astetta.

Pohjois-Ranska, Pariisista pohjoiseen kuuluu lehtimetsävyöhykkeeseen, jossa on
Atlanttinen ilmasto. Alueella luontainen kasvillisuus on pyökin ja meristä
ilmastoa arvostavan talvitammen muodostamaa sekametsää. Myös euroopanmarjakuusi
ja muratti luonnehtivat Pohjois-Ranskan luontaista kasvillisuutta.
Keski-Ranskassa, kuten Bordeauxin seudulla luontainen kasvillisuus on
Pohjois-Ranskan tapaan talveksi lehtensä pudottavaa lehtimetsää, mutta
kasvillisuudessa on nähtävillä myös välimereisiä piirteitä, lauhkeiden
lehtimetsien piirteiden vallitessa. Välimeren rannikolla kasvillisuus poikkeaa
dramaattisesti muusta Ranskasta, ollen tyypillistä välimerenkasvillisuutta,
korkki-ja rautatammen muodostamia metsiä ja macchia-pensastoja. Seassa kasvaa
kuitenkin myös harvakseltaan talveksi lehtensä tiputtavia puita. Korsikalta sen
sijaan talveksi lehtensä tiputtavat puut puuttuvat jo kokonaan.

Vielä kivikaudella Ranskan alue oli kokonaan metsän peitossa, mutta valtaosa
metsistä on kaadettu maanviljelyn tieltä, ja laajoja metsäalueita on enää
vuoristoissa ja viljelykelvottomilla alueilla. 1900-luvulla maahan on istutettu
havumetsiä, ja nykyisin sen pinta-alasta on metsää noin neljännes.

Ranskassa eläviä suurikokoisia maanisäkkäitä ovat villisika, saksanhirvi,
metsäkauris, susi, kettu, karhu, mäyrä, gemssi ja vuorikauris. Merissä elää
delfiineitä. Ranskassa on tavattu kaikkiaan 565 lintulajia. Niistä erityisen
suojelun kohteena ovat ruisrääkkä ja pikkutuulihaukka sekä eräät petolinnut,
kuten korppikotkat.

Manner-Ranskassa on kuusi kansallispuistoa: Vanoisen kansallispuisto,
Port-Crosin kansallispuisto, Pyreneiden kansallispuisto, Cévennesin
kansallispuisto, Ecrinsin kansallispuisto ja Mercantourin kansallispuisto.
Lisäksi merentakaisilla alueilla on Guadeloupen, Réunionin ja Ranskan Guayanan
kansallispuistot.

Ranskan luolista on löytynyt jäänteitä jo ihmiskunnan alkuaikojen kulttuureista.
Pyreneiden molemmin puolin asui kivikaudella noin 30 000 vuotta sitten
metsästäjä-keräilijäkansoja, ja noin 4500 eaa. alkoi syntyä kyläasutusta.
Alueelle asettui 500-luvulta eaa. kelttiläisiä kansoja, joita roomalaiset
kutsuivat gallialaisiksi. Nykyinen Ranska kattaa suurimman osan muinaisesta
Galliasta, jonka roomalainen sotapäällikkö Julius Caesar valloitti vuosina 58–52
eaa.

Rooman valtakunnan hajottua Ranskan alue kuului frankkien valtakuntaan, jonka
hallitsijoina olivat ensin merovingit ja myöhemmin karolingit. Valtakunnan
mahtavin hallitsija oli Kaarle Suuri, joka vuonna 800 kruunattiin myös Rooman
keisariksi.

Ranskan valtion voidaan katsoa syntyneen vuonna 843, kun Kaarle Suuren kolme
pojanpoikaa jakoivat valtakunnan keskenään Verdunin sopimuksella. Näin
syntyneistä valtioista läntisin oli Länsi-Frankia, jonka hallitsijana oli Kaarle
Kaljupää. Karolingien jälkeen valtaan nousi vuonna 987 Hugo Capet. Hänen
jälkeläisiään ovat kaikki Ranskan myöhäisemmät kuninkaat, kapetingit, myös suvun
sivuhaaroihin kuuluneet Valois’t ja Bourbonit.

Verdunin sopimuksella perustetuista valtakunnista keskimmäinen, Lotharin
valtakunta, jäi lyhytikäiseksi ja hajosi pian moniksi ruhtinaskunniksi. Osa
niistä, kuten Burgundi, Provence, Franche-Comté, Alsace ja Lorraine, liitettiin
myöhemmin Ranskaan.

Ludvig XIV:n (1638–1715) aikana Ranska oli Euroopan keskeinen suurvalta. Ranskan
vallankumouksen jälkeen Ranskasta tuli vuonna 1792 tasavalta, ja se kesti
Napoléon Bonaparten vallankaappaukseen asti. Napoleon julistautui keisariksi.
Vallankumoussotien tappion ja Napoleonin karkotuksen jälkeen Ranskasta tuli
vuosiksi 1814–1848 kuningaskunta. Vuonna 1830 puhkesi heinäkuun vallankumous,
jossa kuningas Kaarle X syrjäytettiin, mutta kuninkuutta ei lakkautettu, vaan
uudeksi kuninkaaksi tuli perustuslaillisena monarkkina hänen kaukainen
sukulaisensa Ludvig Filip.

Ranskan siirtomaavallan perusta luotiin 1600-luvulla. Ranska valtasi ensin
alueita Pohjois-Amerikasta, Länsi-Intiasta ja Etelä-Aasiasta. Varsinainen
siirtomaakausi alkoi 1800-luvulla, jolloin Ranska perusti uusia siirtomaita
Afrikkaan ja Kaakkois-Aasiaan. 1800-luvun lopussa Länsi-Afrikka oli lähes
kokonaan sen hallussa.

”Euroopan hulluna vuotena” 1848 Ludvig Filip syrjäytettiin helmikuun
vallankumouksessa. Ranskasta tuli tasavalta, ja sen presidentiksi valittiin
Napoleonin veljenpoika Ludvig Napoleon. Hän kuitenkin julistautui muutaman
vuoden päästä keisariksi nimellä Napoleon III. Preussin vastaisen sodan jälkeen
1870 Ranska julistettiin jälleen tasavallaksi.

Ensimmäisessä maailmansodassa Ranska taisteli ympärysvaltojen puolella ja kärsi
suuria inhimillisiä ja taloudellisia menetyksiä. 1920-luvulla Ranska varustautui
Saksaa vastaan tehokkaalla puolustusjärjestelmällä, Maginot-linjalla. Toisessa
maailmansodassa Ranska hävisi kuitenkin pian Saksalle ja joutui antautumaan
kesäkuussa 1940. Aseleposoimuksen mukaan Pohjois- ja Länsi-Ranska jäivät Saksan
miehittämiksi. Maan eteläosaa, Vichyn Ranskaa, hallitsi marsalkka Pétainin
hallitus, mutta käytännössä se oli Saksan vasallivaltio. Sodan loppuvaiheessa
liittoutuneet tekivät Ranskaan Normandian maihinnousun ja maa vapautui.

Toisen maailmansodan aikana Ranska menetti useita siirtomaitaan, eikä se saanut
enää takaisin esimerkiksi Kaakkois-Aasian alueita, vaan ne itsenäistyivät.
Afrikassa Ranskan siirtomaat itsenäistyivät 1950- ja 1960-luvulla, viimeisenä
Algeria 1962 verisen sodan päätteeksi. Siirtomaakauden jäljiltä Ranskan hallussa
on edelleen alueita, enimmäkseen pieniä saaria, joita ei enää sanota
siirtomaiksi, vaan niistä käytetään nimitystä ”merentakaiset alueet”.

Toisen maailmansodan jälkeen Algerian ja Indokiinan sotatoimet aiheuttivat
tyytymättömyyttä, ja hallitus toisensa jälkeen kaatui. Vallankaappaus ja
sisällissota uhkasivat, kunnes parlamentti kutsui kenraali Charles de Gaullen
presidentiksi vuonna 1958. Ranskan nykyisen viidennen tasavallan perustuslaki
vahvistettiin vuonna 1958. Siinä presidentin valtaoikeudet nostettiin samalle
tasolle parlamentin kanssa, mitä kutsutaan puolipresidentilliseksi
järjestelmäksi. Viidennen tasavallan aikana on koettu kaksi cohabitation-jaksoa,
vuosien 1986 ja 1997 vaalien jälkeen, jolloin presidentti ja pääministeri olivat
eri puolueista. Tällaisessa tilanteessa pääministerin asema on suhteellisen
vahva, kun taas presidentti joutuu hakemaan tukea oppositiosta. De Gaulle erosi
1969, kun hänen ehdotuksensa perustuslain muutoksesta oli hävinnyt
kansanäänestyksen. Hänen jälkeensä viidennen tasavallan presidentteinä ovat
toimineet Georges Pompidou (1969–1974), Valery Giscard d'Estaing (1974–1981),
Francois Mitterrand (1981–1995), Jacques Chirac (1995–2007) ja Nicolas Sarkozy
(2007–2012).

Algerian sota päättyi maan itsenäistymiseen 1962, ja vähitellen useimmat
siirtomaat itsenäistyivät, viimeisenä Vanuatu 1980.

Talouskasvu toisesta maailmansodasta 1970-luvun öljykriisin vuosiin (Trente
Glorieuses) oli ennätyksellisen voimakasta. Kevään 1968 opiskelijamellakat
laukaisivat kahden viikon yleislakon, ja pelättiin jopa vallankumousta. Vuosina
2005–2006 maassa koettiin laajoja mellakoita, joihin osallistui ennen kaikkea
lähiöiden maahanmuuttajataustaisia nuoria.

Äärioikeistolainen kansallismielinen Kansallinen rintama on noussut 40 vuoden
aikana marginaalista keskeiseksi puolueeksi. 2000-luvulla sen suosiota ovat
nostaneet euroalueen talouskriisi ja työttömyys. Puolueen presidenttiehdokkaat
ovat menestyneet 2000-luvulla: Jean-Marie Le Pen pääsi toiselle kierrokselle
2002, ja vuonna 2012 hänen tyttärensä Marine Le Penin ennätyksellisen suuri
äänisaalis toi kolmannen sijan.

Viidennen tasavallan aikana Ranska on panostanut eurooppalaiseen yhteistyöhön.
Se oli yksi EU:n kuudesta perustajajäsenestä, ja presidentti Mitterrand ajoi
Maastrichtin sopimuksen hyväksymistä. Ranska hylkäsi kansanäänestyksessä 2005
ehdotuksen Euroopan perustuslaista, jolloin sen ratifiointiprosessi keskeytyi,
mutta puheenjohtajakaudellaan Ranska tuki perustuslain korvaavaa Lissabonin
sopimusta.

Sarkozyn seuraajan vaaleihin liittyi runsaasti dramatiikkaa, kun vahvana
sosialistiehdokkaana pidetty Dominique Strauss-Kahn joutui luopumaan
ehdokkuudesta seksuaalirikossyyttiden takia. Lokakuun 2011 esivaalit ja
toukokuun 2013 varsinaiset vaalit voitti Francois Hollande.

Ranska on semipresidentiaalinenlähde? tasavalta. Ranskan nykyinen, viidennen
tasavallan perustuslaki hyväksyttiin kansanäänestyksellä vuonna 1958.
Perustuslaki vahvisti presidentin ja ministereiden valta-asemaa parlamenttiin
nähden. Presidentti valitaan suoralla vaalilla viisivuotiskaudeksi. Hän
vahvistaa lait, nimittää pääministerin, johtaa hallitusta ja asevoimia sekä
allekirjoittaa kansainväliset sopimukset. Vuodesta 1962 presidentti on valittu
suoraan kaksivaiheisella vaalilla.

Ranskan parlamentissa on kaksi kamaria: kansalliskokous (Assemblée Nationale) ja
senaatti (Sénat). Kansalliskokouksen 577 edustajaa valitaan kaksivaiheisella
kierrosvaalitavalla viisivuotiskaudeksi. Kaksivaiheisessa vaalissa ehdokas
valitaan suoraan, jos hän saa yli puolet vaalipiirin äänistä; muutoin
järjestetään toinen kierros yli 12,5 % äänistä saaneiden kesken. Senaattoreja on
346, ja heidät valitaan epäsuoralla vaalilla kuudeksi vuodeksi kerrallaan.
Valitsijamiehinä on noin 145 000 paikallishallinnon edustajaa (grands
électeurs). Järjestelmä suosii maaseutua, ja konservatiiveilla olikin enemmistö
senaatissa viidennen tasavallan alusta aina syksyyn 2011.. Senaatin vaaleja
järjestetään joka kolmas vuosi, mutta kaikkia senaattoreita ei vaihdeta
yhtaikaa.

Parlamentin molemmilla kamareilla on lähes samanlainen lainsäädäntövalta, mutta
jos kansalliskokous ja senaatti ovat loppuun asti erimielisiä, hallitus voi
antaa asian kansalliskokouksen päätettäväksi. Hallitus voi vaikuttaa
huomattavasti parlamentin käsittelyyn tuleviin lakeihin. Presidentin nimittämän
pääministerin on nautittava alahuoneen luottamusta, joten hän tulee yleensä
suurimmasta puolueesta.

Ranskan puoluekenttä on vakiintumaton, mutta se jakaantuu melko tasan oikeistoon
ja sosialistisen puolueen (PS) ympärille muodostettuun vasemmistoon. Oikeistossa
vallitseva ideologia on ollut gaullismi, jota nykyisin edustaa Chiracia vuonna
2002 tukemaan perustettu Union pour un Mouvement Populaire (UMP). Kymmenenkin
miljoonaa äänestäjää voi vaihtaa kantaansa vasemmiston ja oikeiston välillä sen
mukaan, kuinka karismaattiset johtajat ja toimiva ohjelma niillä on.

Ranskan asema maailmanpolitiikassa on merkittävä. Se on YK:n
turvallisuusneuvoston pysyvä jäsen, Naton perustajajäsen, ja sillä on oma
ydinase.

Ranska on uudistanut asevoimiaan voimakkaasti vuodesta 2008 alkaen, ja se on
alkanut 40 vuoden tauon jälkeen osallistua aktiivisesti Naton sotilaalliseen
toimintaan. Sarkozyn aikana Ranska lähentyi Natoa ja toimi aktiivisesti
Afganistanin ISAF-operaatiossa ja Iranin ydinasekysymyksessä. Se oli keskeinen
tekijä Libyaan iskeneessä kansainvälisessä yhteisössä keväällä 2011.

Ydinpelote on edelleen tärkeä osa sen puolustusstrategiaa. Ranskalla on
ydinkäyttöinen lentotukialus FS Charles de Gaulle.

Asevoimat jakautuu neljään puolustushaaraan: maavoimiin, merivoimiin,
ilmavoimiin ja puolustusministeriön alaisiin poliisijoukkoihin eli santarmeihin
(la Gendarmerie nationale). Armeija koostuu nykyään ainoastaan palkkasotilaista,
sillä yleinen asevelvollisuus lyhennettiin yhden kutsuntapäivän mittaiseksi
vuonna 2001. Kokonaisvahvuus on noin 350 000 henkeä.

Manner-Ranska ja Korsika jakautuvat 22 alueeseen (ransk. région), jotka
jakautuvat edelleen 96 numeroituun departementtiin (département).
Departementtien numeroita käytetään postinumeroissa ja autojen
rekisterikilvissä. Departementit jakautuvat 329 arrondissementiin
(arrondissement), jotka jakautuvat edelleen 3 879 kantoniin (cantons) ja
kantonit 36 685 kuntaan (communes) (tilanne 1. 1. 2006).

Kaupunkien asukasluvuksi on ilmoitettu sekä kantakaupungin väestömäärä että koko
kaupunkialueen asukasluku (2012).

Siirtomaa-ajan jäljiltä Ranskaan kuuluu myös Euroopan ulkopuolisia alueita,
joissa asuu 2,5 miljoonaa asukasta. Merentakaisista alueista Guadeloupe,
Martinique, Ranskan Guayana, Réunion ja Mayotte ovat departementteja, ja ne
kuuluvat Euroopan unioniin ja käyttävät valuuttanaan euroa. Ranskan Tyynenmeren
territorioiden valuutta on Ranskan Tyynenmeren frangi (CFP).

Ranskan markkinahintainen bruttokansantuote oli noin 2,7 biljoonaa Yhdysvaltain
dollaria vuonna 2013, ostovoimakorjattuna luku oli noin 2,3 biljoonaa dollaria.
Markkinahinnoin Ranskan kansantalous on maailman viidenneksi suurin,
ostovoimapariteettien mukainen sijoitus on pari pykälää alempi. Maailmanpankin
tilastossa Ranskan ostovoimakorjattu bkt oli vuonna 2012 Euroopan kolmanneksi
suurin Venäjän ja Saksan jälkeen. Noin 1,7 prosenttia bruttokansantuotteesta
muodostuu maataloudesta, 18,5 prosenttia teollisuudesta ja loput lähes
kahdeksankymmentä prosenttia palveluista. Ranska kuuluu maailman johtavien
teollisuusmaiden G8-ryhmään ja Maailman kauppajärjestöön. Sen valuutta on euro,
joka korvasi aiemman valuutan ranskan frangin.

Ranskan tärkein maataloustuote on viini. Teollisuuden tärkeimpiä tuotteita ovat
lentokoneet, autot, koneet, kemikaalit ja elektroniikka kuten ”Ranskan
piilaakson” eli Grenoblen seudun tuottamat mikrosirut. Vaikka määrätietoista
yksityistämistä on harjoitettu 1990-luvun puolivälistä alkaen, valtio säätelee
edelleen suurta osaa taloudellisesta toiminnasta ja omistaa osuuksia monista
yrityksistä esimerkiksi pankki,-, energia-, kuljetus- ja tietoliikennealoilla.

Vuoden 2008 lopulla kärjistynyt finanssikriisi ja vuonna 2009 alkanut taantuma
nosti Ranskan työttömyyden vuosina 2010 ja 2011 yli yhdeksään prosenttiin.
Vuonna 2010 Ranska ilmoitti käyttävänsä noin 26 miljardia euroa jaettavaksi
elvytysrahana konkurssin partaalle joutuneille yhtiöille.

Ranska on Euroopan tärkein maataloustuottaja. Maataloudella ei ole enää
entisenlaista merkitystä kansantaloudelle, mutta se muodostaa yhä suurimman osan
viennistä. Ranskasta viedään esimerkiksi erilaisia viinejä ja juustoja. Euroopan
maatalouden huomattava ylituotanto on laskenut kannattavuutta myös Ranskassa,
etenkin viininvalmistuksessa.

Vehnää, ohraa, kauraa ja ruista viljellään suuria määriä pääasiassa Pariisin
altaassa ja maan pohjoisosissa. Maissia viljellään eniten maan eteläisissä
osissa, mutta vähitellen myös yhä pohjoisempana. Juureksia, kuten punajuurta,
perunaa ja sokerijuurikasta, kasvatetaan viileämmillä alueilla maan
pohjoisimmissa osissa. Hedelmiä kasvatetaan paljon maan eri puolilla: Normandia
ja Bretagne ovat tunnettuja omenoistaan ja Akvitania luumuistaan. Rhônen
lämpimässä laaksossa tuotetaan aprikooseja, persikoita, vadelmia ja kastanjoita.

Viiniä viljellään lähes koko maassa, ja viinien kokonaistuotannossa Ranska on
heti Italian jälkeen toisella sijalla. Ranskassa valmistettiin
markkinointikaudella 2008–2009 noin 46,5 miljoonaa hehtolitraa viiniä.
Languedocissa tuotetaan suurimmat määrät viinejä vuodessa, mutta laatuviinejä
tuotetaan eniten Bordeaux’ssa. Tunnettuja viinintuotantoalueita ovat myös Loire,
Alsace ja Champagne. Ainoastaan Champagnessa valmistettua kuohuviiniä saa
nimittää samppanjaksi.

Karjataloudessa nauta on tärkein tuotantoeläin. Luoteis-Ranskassa tuotetaan
eniten maitotuotteita, kun taas Keskiylängöllä kasvatetaan enemmän lihakarjaa.
Myös sikoja, lampaita ja vuohia kasvatetaan. Vuohen- ja lampaanmaidosta
valmistetaan hienoimpia ranskalaisia juustoja, esimerkiksi Roquefort tehdään
lampaanmaidosta.

Palvelusektori on kasvanut nopeasti, ja useimmat uudet työpaikat ovat viime
vuosina syntyneet sinne. Ranskassa käy vuosittain yli 75 miljoonaa matkailijaa,
ja se on maailman suosituin matkailumaa. Pelkästään Eiffel-tornissa käy
vuosittain 5,6 miljoonaa matkailijaa. Maassa on yleisölle avoinna 3 900 museota
ja 1 500 linnaa. Suosituimpia vierailukohteita ovat Bretagne, Dordogne ja
Ranskan Riviera sekä muu Provence, ja monet matkailijat käyvät myös Pariisissa.

Manner-Ranskassa on vain vähän arvokkaita mineraaliesiintymiä. Rautamalmia
louhittiin aikoinaan paljon, mutta sittemmin esiintymät ovat ehtyneet.
Alumiinimalmia, bauksiittia, louhittiin ensimmäistä kertaa Les Baux’n
pikkukylässä, jonka nimestä sana ’bauksiitti’ on johdettu.

Keskiylängöltä on kaivettu ydinvoimaloiden energialähteeksi uraanimalmia, mutta
esiintymät ovat pieniä ja ehtymässä. Ne eivät riitä enää ydinvoimaloille, jotka
tuottavat runsaat kolme neljäsosaa manner-Ranskan tarvitsemasta energiasta.
Laajoja jokivesistöjä on hyödynnetty vesivoimaloita rakentamalla. Fossiilisilla
polttoaineilla tuotetaan enää vajaa kymmenes koko energiakapasiteetista, ja
ydinvoiman ja vesivoiman kasvanut tuotanto on supistanut tuontienergian määrää.

Teollisuus on keskittynyt Pariisin ympäristöön ja Toulouseen, jonne on syntynyt
paljon lentokone- ja avaruusteknologiaa. Toulousen ympäristössä toimiva avaruus-
ja lentokoneteknologian keskus Aerospace Valley työllistää 120 000 henkeä
teollisuudessa ja 8500 tutkimuksessa. Toulousessa toimiva Airbus on Euroopan
suurin lentokonetehdas.

Ranskassa on myös paljon petrokemian teollisuutta, ja terästuotanto on suurimpia
teollisen toiminnan aloja. Tunnetuimpia ranskalaisvalmisteisia automerkkejä ovat
Renault, Peugeot ja Citroën. Michelin on tunnettu autonrenkaista.

Ranskassa on 475 lentokenttää. Neljällätoista on yli kolme kilometriä pitkä
kiitotie. Rautatietä on 29 640 km ja maantietä 951 200 km. Satamakaupunkeja ovat
Calais, Dunkerque, Le Havre, Marseille, Nantes, Pariisi ja Rouen. Nopeimpia
junia kutsutaan nimellä TGV (Train à Grande Vitesse), ja ne saavuttavat 320
kilometrin tuntinopeuden. Suurten kaupunkien välillä on nopea ja tehokas
junaverkko, mutta pienille paikkakunnille julkiset liikenneyhteydet ovat heikot.

Vuonna 2012 Ranskan väkiluvuksi arvioitiin 66 500 000, ja manner-Ranskassa asui
63 700 000 ihmistä. Ranskan väestömäärä on ollut viime vuosina kasvussa, ja
nykyvauhdilla se ylittäisi 70 miljoonan rajan vuoteen 2050 mennessä. Väestön
ikääntyminen heikentää huoltosuhdetta.

Ranskassa puhutaan pääasiassa ranskaa, joka on perustuslain 2. artiklan mukaan
maan ainoa virallinen kieli. Äidinkielenä ranskaa puhutaan myös Sveitsissä,
Belgiassa, Monacossa ja Kanadan Quebecissa. Toisena kielenä sitä puhutaan
erityisesti entisissä Ranskan siirtomaavaltioissa Afrikassa. Ranskaa puhuu
äidinkielenään arviolta 110 miljoonaa ihmistä ja 190 miljoonaa toisena
kielenään.

Ranskaa käytettiin 1600-luvulta 1900-luvulle diplomatian ja muun kansainvälisen
toiminnan kielenä, ja se oli myös korkeakoulutetun eurooppalaisväestön työkieli,
kunnes englanti syrjäytti ranskan kansainvälisenä yleiskielenä.

Perinteisiä Ranskan vähemmistökieliä ovat Bretagnen kelttiläinen bretoni,
Dunkerquen suunnalla puhutut flaamilaismurteet, itärajan maakuntien elsassi,
Perpignanin seudun katalaani ja Biarritzin ympäristön baski. Myös Korsikalla
puhutaan omaa korsikan kieltä, joka muistuttaa enemmän italiaa kuin ranskaa.
Vähemmistökieliin on suhtauduttu kielteisesti vuosisatoja. Nykyään niitä saa
kuitenkin opettaa koulussa vapaaehtoisina aineina. Viime aikojen
maahanmuuttajien kieliä ovat esimerkiksi turkki, arabia ja berberikielet.

Ranskassa valtio ja uskonto on erotettu tiukasti toisistaan laïcité-periaatteen
mukaisesti, eikä eri uskontokuntiin kuuluvia tilastoida virallisesti. Suurin
uskonto on katolisuus, jonka tunnustajaksi itsensä ilmoittaa 51 %
ranskalaisista. Noin 10 % käy säännöllisesti kirkossa. Itseään katolilaisina
pitävien määrä on vähentynyt nopeasti 1990-luvun alun 80 prosentista.
Ateisteiksi ilmoittautuu nykyisin 31 % ranskalaisista. Ranskassa on melko suuri
muslimivähemmistö, koska suurin osa Pohjois-Afrikasta oli Ranskan siirtomaita
1950-luvulle asti. Ranskan juutalaisia on noin 600 000.

Koulunkäynti on maksutonta kaksivuotiaasta alkaen, ja oppivelvollisuus on
voimassa 6–16-vuotiaille. Julkinen koulutusjärjestelmä on keskusjohtoinen, ja
useimpia yksityiskouluja ylläpitää katolinen kirkko. Korkeakoulutuksella on
pitkät perinteet, sillä Pariisin yliopisto on perustettu 1150. Nykyisin maassa
toimii 91 julkista yliopistoa ja 175 ammatillista oppilaitosta.

Vuonna 2004 tehdyssä terveysselvityksessä Ranskaa verrattiin 27 eurooppalaisen
korkean elintason maan keskiarvoihin. Ranskalaisten naisten elinajanodote oli
vertailuryhmän korkein, 84 vuotta, kun taas miesten elinajanodote oli
keskitasoa, 76 vuotta. Ylipaino ja tupakointi olivat harvinaisempia kuin
vertailuryhmässä, mutta alkoholin kulutus suurempaa. WHO:n vuonna 2004 tekemän
selvityksen mukaan Ranskassa käytetään maailman kuudenneksi eniten alkoholia,
puhtaaksi alkoholiksi muunnettuna noin 13,5 litraa aikuista kohti.

Vuonna 2007 arvioitiin, että HIV:n kantajia oli noin 0,4 % aikuisväestöstä,
kaikkiaan noin 140 000 henkeä. Aidsiin arvioitiin kuolleen noin 1 600 aikuista
ja lasta.

Varhaisin ranskankielinen kirjallisuus 1000-luvun alussa oli eeppistä runoutta,
kuten Rolandin laulu. Tavallisen kansan parissa eli vertauskuvallisten
eläintarinoiden, faabelien perinne. Keskiajan runoilijoista merkittävin oli
yksityiselämässään pahamaineinen François Villon, ja proosakirjailijoista
voidaan mainita Geoffrey de Villehardouin.

Renessanssiajan kirjailijoita olivat humoristi François Rabelais, esseisti
Michel de Montaigne ja runoilija Pierre de Ronsard. 1600-luvun klassismin aikana
elivät Ranskan historian merkittävimmät näytelmäkirjailijat Pierre Corneille,
Jean Racine ja Molière.

Valistusajan kirjailijoita olivat filosofit Voltaire, Montesquieu,
ensyklopedisti Denis Diderot ja kasvatusteorioistaan tunnettu Jean Jacques
Rousseau. 1800-luvun kirjailijoita ovat romantikot Victor Hugo ja George Sand,
tummasävyiset runoilijat Charles Baudelaire, Arthur Rimbaud ja Paul Verlaine,
realistit Stendhal, Gustave Flaubert, Honoré de Balzac, Émile Zola ja Guy de
Maupassant sekä historiallisten romaanien kirjoittaja Alexandre Dumas vanhempi.

1900-luvun romaanikirjailijoita ovat surrealismin johtohahmo André Breton,
vuosisadan merkittävin ranskalaiskirjailija Marcel Proust, ekstistentialistit
Jean-Paul Sartre ja Albert Camus sekä naisten oikeuksiin huomiota kiinnittänyt
Simone de Beauvoir. Runoilijoista voidaan mainita Paul Valéry ja Guillaume
Apollinaire, näytelmäkirjailijoista Edmond Rostand ja Jean Genet. 1950-luvun
jälkeen Ranskassa on ollut vallalla niin sanottu uusi romaani tai antiromaani,
jonka tekijöitä ovat Nathalie Sarraute, Michel Butor ja Alain Robbe-Grillet.

Ranskan akatemia on maailman kuuluisin akatemia ja monien muiden akatemioiden
esikuva. Sen perusti 1600-luvulla kardinaali Richelieu.

Ranskassa on syntynyt 49 Nobel-palkittua henkilöä. Heistä 7 on saanut fysiikan,
9 kemian, kaksi taloustieteen ja 12 lääketieteen ja fysiologian palkinnon.
Ranskan tieteen ja filosofian kenties maineikkain hahmo on René Descartes.
Luonnontieteilijöistä Louis Pasteur on antanut nimensä
maidonsäilytysmenetelmälle pastöroinnille ja luonut perustan nykyaikaiselle
lääketieteelle, ja Antoine Lavoisier on nykyaikaisen kemian isä.

Vuonna 2009 Ranska investoi tutkimukseen ja kehitykseen 2,02 %
bruttokansantuotteestaan, mikä oli hiukan yli EU:n keskiarvon.

Taidemusiikissa Ranskan merkitys on ollut perinteisesti suuri. Barokin ajan
ranskalaissäveltäjistä tunnetuimpiin kuuluvat Jean-Baptiste Lully ja François
Couperin. Romantiikkaa edustanut Hector Berlioz kehitti erityisesti
orkestraatiota, ja pianisti-säveltäjä Camille Saint-Saëns sai mainetta
erityisesti Urku-sinfoniallaan ja konsertoillaan. Georges Bizet puolestaan
sävelsi 1800-luvun suosituimpiin oopperoihin lukeutuvan Carmenin. Taidemusiikin
sävelkieltä ryhtyi 1800-luvun loppupuolella uudistamaan omaperäinen Claude
Debussy, ja hänen jalanjäljissään aloitti uransa Maurice Ravel, jonka
suosituimpia teoksia ovat baletit Daphnis et Chloe ja Bolero. 1800- ja
1900-lukujen vaihteessa vaikutti eksentrisenä hahmona tunnettu pianosäveltäjä
Erik Satie. Toisen maailmansodan jälkeen urkuri Maurice Duruflé saavutti
suosiota sielunmessullaan. Ranskalaisen musiikin tunnetuimmat modernistit ovat
perkussiivisestä tyylistään tunnettu varhainen avantgardisti Edgar Varèse,
uskonnollista mystiikkaa teoksiinsa sisällyttänyt Olivier Messiaen sekä hänen
oppilaansa, kapellimestarinakin ansioitunut Pierre Boulez.

Ranskalaisesta Lascaux’n luolasta on löydetty esihistoriallisia luolamaalauksia,
jotka ovat yli viisitoistatuhatta vuotta vanhoja. Yli tuhat vuotta vanhaa
taidetta on säilynyt Kaarle Suuren ajan käsin kirjoitetuissa, runsaasti
kuvitetuissa kirjoissa.

1600-luvun klassisia kuvataiteilijoita olivat Nicolas Poussin ja Claude Lorrain.
1700-luvulla kehittyi rokokoo, jonka tunnetuimpia taidemaalareita olivat Antoine
Watteau, François Boucher ja Jean-Honoré Fragonard. 1800-luvun lopulla
Jacques-Louis David oli uusklassismin merkittävin taiteilija.

Romantiikan ajan merkittäviä kuvataiteilijoita olivat Théodore Géricault ja
Eugène Delacroix. Heidän jälkeensä taide kehittyi realistisemmaksi muun muassa
Barbizonin koulukunnan vaikutuksesta. Realismin kärkihahmoja olivat Gustave
Courbet ja Honoré Daumier. Impressionismin kehittäjät olivat enimmäkseen
ranskalaisia, kuten Claude Monet, Edgar Degas, Pierre-Auguste Renoir ja Camille
Pissarro. 1800- ja 1900-lukujen vaihteessa Ranskasta oli tullut taiteen keskus,
ja sinne muuttivat monet taiteilijat, kuten espanjalainen Pablo Picasso. Samaan
aikaan Pariisissa maalasivat myös Toulouse-Lautrec, Paul Gauguin ja Paul
Cézanne. Pariisin avantgardepiireissä syntyi myös 1900-luvun alussa kubismi.

Pariisin Louvre on maailman suurimpia ja tunnetuimpia taidemuseoita, ja siellä
on runsaasti sekä ranskalaista että ulkomaista taidetta Leonardo da Vincin Mona
Lisasta Milon Venukseen.

Maailman ensimmäinen julkinen elokuvaesitys pidettiin 28. joulukuuta 1895
Pariisin Grand Caféssa, jossa Antoine Lumière esitti poikiensa August ja Louis
Lumièren elokuvia. Lumièren esittämistä elokuvista tunnetuin oli L'Arrivée d'un
train en gare de La Ciotat (Junan tulo La Ciotat'n asemalle), joka sai katsojat
paniikkiin, kun he luulivat junan tulevan päälle. Elokuvan historian katsotaan
alkaneen Lumièren veljesten esityksistä, vaikka muutkin olivat kehittäneet
vastaavia tekniikoita.

Lumièren esitystä oli katsomassa myös Georges Méliès. Hän oli taikateatterin
johtaja ja tuli pian tunnetuksi erikoistehosteita käyttävistä elokuvistaan,
kuten Matka kuuhun (1902). Lähes 14 minuutin pituinen elokuva oli liian pitkä
oman aikansa mittapuulla, mutta siitä tuli silti kansainvälinen menestys. Méliès
ohjasi arviolta viisisataa elokuvaa. Lumièren veljesten ja Mélièsin vaikutus
elokuvahistoriaan on ollut suuri. Mélièsiä pidetään usein näytelmäelokuvan
isänä, kun taas Lumièren veljeksien katsotaan luoneen dokumenttielokuvan. Tosin
Louis Lumièren ohjaama Puutarhuri on tiettävästi maailman ensimmäinen
komediaelokuva.

Ehkä maineikkain ranskalainen ohjaaja on elokuvan suuri humanisti Jean Renoir.
Lisäksi Robert Bresson on vaikuttanut minimalistisella tyylillään monien
eurooppalaisten ja amerikkalaisten ohjaajien töihin. Ranskassa Bresson vaikutti
erityisesti uuden aallon ohjaajiin. Uusi aalto toi 1960-luvulla maailman
tietoisuuteen sellaiset ohjaajat kuin Jean-Luc Godard, François Truffaut, Claude
Chabrol ja Éric Rohmer.

Ranskan elokuva-arkisto on alansa maineikkaimpia taidelaitoksia. Sen
pitkäaikainen johtaja oli Henri Langlois. 1940-luvulta asti järjestetty Cannesin
elokuvajuhla on maailman kuuluisin elokuvajuhla ja maailman suurimpia
mediatapahtumia.

Ranskassa ilmestyy päivittäin lähes sata sanomalehteä. Useimmat ovat
yksityisomistuksessa eivätkä ole sidoksissa poliittisiin puolueisiin.
Sanomalehdistä arvostetuin on Le Monde, mutta suurin levikki on Rennesissä
ilmestyvällä Ouest-France-lehdellä. Julkisrahoitteinen radiokanava France 1
lähettää ranskankielistä ohjelmaa sekä manner-Ranskassa että merentakaisilla
alueilla. Maailmanlaajuinen ranskankielinen televisiokanava on TV5 Monde, jota
rahoittavat Ranskan lisäksi Belgia, Sveitsi ja Kanada. Ranskan suurin
televisiokanava TF1 on yksityisessä omistuksessa.

Ranskalainen keittiö on ranskalaisen kulttuurin suurimpia saavutuksia. Päivän
kolme pääateriaa ovat le petit déjeuner (aamiainen), le déjeuner (lounas) ja le
dîner (illallinen). Tunnetuimpia ranskalaisia juustoja ovat brie, camembert ja
roquefort.

Eri alueilla on tunnusomaisia ruokia: lounaisosan pataruoka on cassoulet, kun
taas Burgundissa syödään burgundinpataa, koillisella Lorrainen alueella on
juustopiiraansa quiche, ja Provencella maustetahnat tapenade, pistou ja aïoli.

Harrastajamääriltään Ranskan suurimmat urheilulajit ovat jalkapallo, tennis,
ratsastus, judo, koripallo, käsipallo, golf, rugby ja petankki. Ranskan
jalkapallomaajoukkue on voittanut maailmanmestaruuden 1998 ja
Euroopan-mestaruuden vuosina 1984 ja 2000. Koripallomaajoukkue on osallistunut
lukuisia kertoja EM-kilpailuihin, ja paras saavutus on EM-hopea vuodelta 1949.
Olympialaisissa Ranskan koripallomaajoukkue on ollut kahdesti hopealla. Maalla
on myös useita NBA-pelaajia.

Ranskassa järjestetään säännöllisesti useita merkittäviä urheilutapahtumia.
Vuosittainen Ranskan ympäriajo on ammattilaismaantiepyöräilyn merkittävin
kilpailu, ja Ranskan avoin tennisturnaus kuuluu arvostettuihin grand slam
-turnauksiin. Ranskan Bercy Stadionilla järjestettävä Judon Pariisin Grand Slam
on myös todella suuri tapahtuma Ranskassa.

Jalkapallo on Ranskan suosituin urheilulaji, ja rekisteröityneitä pelaajia on
yli 1 800 000, ja rekisteröityneitä klubeja yli 18 000. Sekä Ranskan
jalkapallomaajoukkue että rugby unionin maajoukkue ovat saaneet lempinimen ”Les
Bleus”, joka viittaa yhtä lailla joukkueen paidan väriin kuin Ranskan
trikolorilippuun.

Ranskan suurin stadion on 80 000 katsojapaikan Stade de France, jossa pidettiin
yleisurheilun maailmanmestaruuskilpailut 2003. Ranskassa on pidetty jalkapallon
MM-kilpailut vuosina 1938 ja 1998.

Le Mansin 24 tunnin ajo maailman tunnetuimpia autourheilukilpailuja. Toinen
huomattava autourheilutapahtuma Ranskassa on ollut Formula 1 -luokassa vuosina
1901-2008 ajettu Ranskan Grand Prix. Korsikalla puolestaan ajetaan Korsikan
ralli, joka on kuulunut MM-sarjaan vuodesta 1973 alkaen.

Ranskasta on peräisin petankki eli boules, metallikuulapeli, jota on
perinteisesti pelattu paljaalla maalla plataanipuiden alla. Se kehitettiin
Marseillessa noin vuonna 1910. Myös parkour on keksitty Ranskassa 1980-luvulla.
Lajin keksijä on pääasiassa David Belle, mutta myös Sébastien Foucan on ollut
mukana lajin kehittelyssä.

Tunnettuja ranskalaisurheilijoita ovat muun muassa judokat David Douillet ja
Teddy Riner, jalkapalloilijat Michel Platini, Thierry Henry ja Zinédine Zidane
sekä Formula-ajaja Alain Prost, edesmennyt tennispelaaja ja vaatemerkin
perustanut René Lacoste sekä ralliautoilija Sébastien Loeb.

Nykyaikaisten olympiakisojen aloitteentekijänä oli ranskalaisen Pierre de
Coubertin. Ranska on ollut olympialaisten isäntämaana viidesti: Pariisissa on
järjestetty kesäolympialaiset 1900 ja 1924, ja talviolympialaiset on järjestetty
Chamonix’ssa 1924, Grenoblessa 1968 ja Albertvillessä 1992. Kansainvälisen
olympiakomitean päämaja oli aluksi Pariisissa, ennen kuin se siirrettiin
Lausanneen. Ranska on voittanut mitaleita kesäolympialaisissa viidenneksi eniten
ja talviolympialaisissa 14:nneksi eniten.



https://fi.wikipedia.org/wiki/Skotlanti

Skotlanti (gaeliksi Alba, engl. Scotland) on maa Ison-Britannian saaren
pohjoisosassa. Se käsittää suunnilleen kolmanneksen saaren pinta-alasta ja
kuuluu Yhdistyneen kuningaskunnan eli Britannian valtioon.

Skotlanti solmi personaaliunionin Englannin kanssa vuonna 1603 ja yhdistyi
vuonna 1707 Englannin kanssa yhdeksi valtioksi. Syyskuussa 2014 Skotlannissa
järjestettiin kansanäänestys itsenäisyydestä, mutta äänestyksen voittivat
itsenäistymisen vastustajat.

Skotlanti muodostaa pohjoisen kolmanneksen Ison-Britannian saaresta. Sen
kokonaispinta-ala on 78 772 neliökilometriä. Skotlannilla on ainoan naapurinsa
Englannin kanssa yhteistä rajaa 96 kilometriä. Se kulkee itärannikolta
Tweedjoelta länteen Solway Firthiin. Skotlannin lounaiskärjestä 30 kilometrin
päässä sijaitsee Irlanti, 400 kilometrin päässä koillisessa on Norja ja
pohjoisessa Tanskan Färsaaret.lähde? Skotlantia ympäröivät Atlantti ja
Pohjanmeri.

Skotlanti koostuu mannermaasta ja useista saariryhmistä. Mannermaa voidaan jakaa
kolmeen alueeseen, Ylämaihin, Alamaihin (Central Belt) ja Eteläisiin ylänköihin.
Ylämaat jakaa kahtia Glen Morin siirroslinja, missä sijaitsee myös Loch Ness.
Ylämaiden eteläosassa on Grampianvuoret, jonka korkein huippu Ben Nevis on koko
Britannian korkein vuori. Keskisen Skotlannin alamaat on maan
asutuskeskittymä.lähde? Eteläisillä ylänköalueilla on pyöreälakisia kukkuloita
ja leveitä laaksoja, joita reunustavat hedelmälliset rannikkotasangot.
Vedenjakaja on lähellä länsirannikkoa, minkä takia pääosa joista virtaa itään.

Skotlantiin kuuluu yli 790 saarta. Saariston pääryhmät ovat Shetland- ja
Orkneysaaret sekä Sisä- ja Ulko-Hebridit. Orkney- ja Shetlandsaaret sijaitsevat
mannermaan pohjoispuolella. Länsirannikkoa täplittävät puolestaan useat saaret
ja vuonot.

Skotlannissa vallitsee meri-ilmasto, jolle on tyypillistä hyvin vaihtelevat säät
ilman äärioloja. Atlantilta tuleva Golfvirta lämmittää aluetta, mikä selittää
ilmasto-olot pohjoisesta leveysasteesta huolimatta. Esimerkiksi samalla
leveysasteella Labradorissa, Kanadassa, jäävuoret ovat talvisin tavallinen näky.
Skotlannin ilmasto on kuitenkin viileämpi kuin muualla Britanniassa.

Sademäärät vaihtelevat paljon Skotlannin eri puolilla. Läntiset ylämaat ovat
Yhdistyneen kuningaskunnan sateisinta aluetta; vuosittain sataa yli
3 000 millimetriä. Sateet ovat yleensä vuoristoisilla ylämaan alueilla
orografisia. Suurimmassa osassa Skotlantia kuitenkin sataa alle 800 millimetriä
vuodessa, eikä itäisissä ja eteläisissä osissa sada enempää kuin Englannin
kuivimmilla alueilla. Lumisateet eivät ole alamailla tyypillisiä mutta korkeuden
kasvaessa ne yleistyvät.

Ilmastoalue on kostean lauhkea ja vuoden keskilämpötila on +8,7 °C. Kylmin
kuukausi on Skotlannissa tammikuu, jonka keskilämpötila on +3,5 °C. Lämpimimmät
kuukaudet ovat heinä- ja elokuu, jolloin lämpötila on noin +14,5 °C. Skotlannin
vuotuinen sademäärä on 670,6 millimetriä.

Skotlannin rannikolla sijaitsevien Hebridien läntinen osa on yksi Britannian
aurinkoisimpia paikkoja. Vuoden pisimpänä päivänä Skotlannin pohjoisosissa
pimeys ei laske lainkaan. Lerwickillä ja Shetlandsaarilla on keskikesällä noin
neljä tuntia kauemmin valoisaa aikaa kuin Lontoossa, joskin tilanne on talvella
päinvastoin.

Skotlantia peitti aiemmin metsä, mutta alkuperäisestä metsästä on jäljellä enää
vain noin prosentti. Istutusmetsät peittävät kuitenkin noin 17 prosenttia
pinta-alasta. Pääosa metsistä on havumetsää. Grampianvuorilla ja eteläisillä
ylängöillä kasvaa erityisesti ruohoa ja kanervaa. Skotlannin kansalliskukka on
okakruunuohdake, mutta nummien kanervat ja metsien kissankello ovat silti
tunnuspiirteisempiä kasvilajeja.

Skotlannin nisäkäslajistoon kuuluu monia hirvieläimiä. Saksanhirviä elää pääosin
ylänköalueilla ja metsäkauriita metsissä. Lisäksi Skotlannissa elää sinne
tuotuja japaninhirviä ja kuusipeuroja. Ketut ja mäyrät ovat levinneet laajalle,
mutta eurooppalaisen metsäkissan Skotlannin populaatio on hyvin harvinainen. Sen
sijaan Skotlannissa elää peräti 75 prosenttia Britannian oravista, sillä laji on
joutunut työntymään pohjoiseen Englantiin istutetun harmaaoravan tieltä.
Skotlannin vesissä on paljon merinisäkkäitä. Pullokuonodelfiinit ja pyöräiset
ovat suhteellisen yleisiä, ja esimerkiksi noin 70 prosenttia Euroopan halleista
ja 80 prosenttia Britannian kirjohylkeistä elää Skotlannin vesissä.

Skotlannissa on monipuolinen lintulajisto, ja Britannian 24:stä merilintulajista
elää Shetlandsaarilla 21 lajia. Nummilla esiintyy muun muassa metsoja ja
riekkoja – jälkimmäiset ovat Britannian ainoita lintuja, jotka vaihtavat
talveksi höyhenpukuaan. Talvisin sänkipelloilla talvehtii miljoonia merihanhia.

Skotlannin esihistoria ulottuu yli 10 000 vuoden päähän menneisyyteen.
Nykyihminen alkoi asuttaa sen alueita Veiksel-jääkauden jälkeen. Esihistorian
ajalta alueelta on säilynyt suuri määrä arkeologisia löytöjä, ja esimerkiksi
Orkneysaarilta on löytynyt Skara Braen muinaiskaupunki, Maeshowen hautakumpu ja
Stonehengen tapainen Brodgarin kehä.

Roomalaiset saapuivat Britanniaan 43 jaa., ja he tekivät sotaretkiä myös
Skotlantiin piktien alueelle. Mons Graupiuksen taistelussa vuonna 83 roomalaiset
saivat Britannian saaren pohjoisosat hetkellisesti haltuunsa. Roomalaiset
kyllästyivät lopulta pohjoisia heimoja vastaan käytyihin taisteluihin, minkä
takia rakennettiin sekä Hadrianuksen että Antoninuksen vallit. Roomaiset
lähtivät Britanniasta noin vuonna 410, jolloin Skotlantia asuttivat pohjoisen ja
idän piktit sekä lounaisosien britonit. Tämän jälkeen alueelle levittäytyivät
myös skotit ja anglosaksit.

Pyhä Columba perusti vuonna 563 Ionan saarelle luostarin, ja hänen levittämänsä
kristinusko alkoi yhdistää Skotlannin heimoja. Piktit ja skottien Dál Riatan
kuningaskunnan yhdisti vuonna 843 skottikuningas Kenneth MacAlpin. Hänen
perustamansa Alban kuningaskunta laajeni käsittämään vuoteen 1034 mennessä lähes
koko nykyisen Skotlannin.

Aleksanteri III:n kuoltua 1286 Englannin kuningas Edvard I asetti Skotlannin
hallitsijaksi John Balliolin ja teki Skotlannista vasallinsa. Balliol purki
sopimuksen 1295 ja teki Ranskan kanssa niin kutsutun Auld Alliance -liiton.
Edvard valtasi tämän jälkeen haltuunsa lähes koko Skotlannin. Edvardin julmaa
hallintoa kohtaan nousi vastustusta, joka henkilöityi William Wallaceen. Robert
Bruce otti ratkaisevan voiton Englannista Bannockburnin taistelussa 1314. Paavi
antoi 1320 Skotlannille luvan itsenäisyyteen niin sanotussa Arbroathin
julistuksessa, ja Englanti tunnusti 1328 Skotlannin itsenäisyyden Northamptonin
rauhassa.

Lapsettoman David II:n kuoltua 1371 Skotlannin parlamentti valitsi hallitsijaksi
Stuart-sukuun kuuluneen Robert II:n. Skotlannin pinta-ala laajeni 1469, kun
nuori kuningas Jaakko III naitettiin Margaret Tanskalaiselle. Myötäjäislahjana
Skotlantiin liitettiin Orkney- ja Shetlandsaaret. Jaakko III:n poika Jaakko IV
oli yksi merkittävimpiä Stuart-hallitsijoita. Hänen aikanaan kukoisti Skotlannin
renessanssi, ja muun muassa William Dunbar ja Gavin Douglas loivat tunnettuja
runoja. Jaakko IV myös hyökkäsi 1513 Englantiin puolustaakseen vanhaa
liittolaista Ranskaa. Suuri skottiarmeija kärsi kuitenkin musertavan tappion
Floddenin taistelussa, jossa myös kuningas Jaakko kuoli.

Maria Stuartista tuli Skotlannin kuningatar vuonna 1542, jolloin hän oli vasta
viikon vanha. Englannin kuningas Henrik VIII suunnitteli naittavansa Maria
Stuartin pojalleen Edvardille. Skotlannin parlamentti hylkäsi ehdotuksen, minkä
takia Edvard käynnisti 1544 Rough Wooing -nimellä tunnetun sortokampanjan.
Skotlantilaiset kääntyivät Auld Alliance -liiton myötä Ranskan puoleen ja
lupasivat antaa Maria Stuartin nuoren Fransin vaimoksi ranskalaisten tukea
vastaan. Maria Stuart jätti Skotlannin 1548 aatelisten ja
ranskalaisliittolaisten hallintaan.

Uskonpuhdistus levisi Skotlantiin 1500-luvun puolivälissä. Pienen kapinan
tukahduttamisen jälkeen perustettiin Lords of the Congregation -ryhmän, jonka
tavoitteena oli protestanttinen Skotlanti. Sijaishallitsija Marie de Guise
aloitti protestanttien sorron, kun Perthissä oli ollut väkivaltaisuuksia John
Knoxin tulisen saarnan jälkeen. Protestantit kääntyivät voitolle, kun he
alkoivat saada vuonna 1560 tukea protestanttiselta Englannilta. Edinburghin
sopimus hyväksyttiin heinäkuussa, ja sen myötä Skotlannista tuli protestanttinen
valtio. Maria Stuart palasi pian tämän jälkeen Skotlantiin, mutta hän aiheutti
skandaalin miessuhteidensa takia. Hänet ajettiin maanpakoon, kun hänen tulevan
miehensä James Hepburnin uskottiin olleen osallinen hänen miehensä Henry
Stuartin murhaan.

Maria Stuartin poika Jaakko VI nousi myös Englannin kuninkaaksi vuonna 1603
Elisabet I:n kuoleman jälkeen. Jaakko ja hänen poikansa Kaarle I hallitsivat
käytännössä molempia valtakuntia Englannista käsin. He myös kannattivat
kuninkaan jumalallista oikeutta eivätkä kannattaneet Skotlannin
presbyteerikirkkoa. Kaarle ja arkkipiispa William Laud pyrkivät 1630-luvulla
yhdistämään Skotlannin ja Englannin kirkot. Presbyteerien ja kuninkaan kiistat
kärjistyivät 1639–1640 käytyihin piispojen sotiin. Alexander Leslien johtama
skottiarmeija kukisti vuonna 1640 englantilaiset Newburnin taistelussa ja
valtasi Newcastlen. Kaarle joutui seuraavana vuonna tekemään rauhan.

Kaarlen huono sotaonni rohkaisi hänen vastustajiaan myös Englannissa, jossa
syttyi 1642 Englannin sisällissota. Parlamentaristit kääntyivät sodan
alkuvaiheissa Skotlannin puoleen. Solemn League and Covenant -sopimuksen jälkeen
skottijoukot hyökkäsivät Englantiin ja tukivat kuninkaan vastustajia.
Parlamentaristien ja skotlantilaisten liitossa oli kuitenkin säröjä, sillä
skotlantilaiset halusivat kuitenkin säilyttää kuningaskunnan. Suurin osa
skottiaatelisista liittoutui 1647 Kaarlen kanssa, minkä seurauksena Oliver
Cromwellin teloitti Kaarlen vuonna 1649. Kaarle II julistautui Skotlannin,
Englannin ja Irlannin kuninkaaksi. Cromwell koki asemansa uhatuksi ja alisti
Skotlannin kymmeneksi vuodeksi valtaansa. Tasavalta kaatui Cromwellin kuoleman
jälkeen ja Kaarle II:sta tuli jälleen kuningas.

Jaakko II sai kruunun 1685. Katolista kuningasta kuitenkin vastustettiin
laajasti, ja whigien kutsumana Vilhelm III Oranialainen nousi maihin Englannissa
marraskuussa 1688. Hän julistautui seuraavana vuonna vaimonsa Maria II:n kanssa
hallitsijapariksi. Jaakkoa tuettiin varsinkin Ylämaiden alueella. Vuonna 1689
Ylämaita nousikin jakobiittien ensimmäinen kapina.

Vilhelm oli 1689–1697 sodassa Ranskaa vastaan. Sotaa ei kannatettu Skotlannissa,
jossa muistettiin edelleen vanha liittosopimus Ranskan kanssa. Lisäksi
Skotlannin talous kärsi sotakustannuksista. Samoihin aikoihin Skotlannin
taloutta vaikeutti epäonnistunut omaan siirtomaahan tähdännyt
Darien-suunnitelma. Taloudellisten ongelmien lisäksi Skotlannissa oli ongelmia
perimysjärjestyksessä. Englannissa whig-poliitikot pelkäsivät Stuartien uutta
nousua, ja Englannissa päätettiinkin, että lapsettoman Annan jälkeen
hallitsijaksi tulisi Hannoverin Sofia. Skotlannin parlamentti ei hyväksynyt
valintaa ja päätti valita oman hallitsijan Annan seuraajaksi. Skotlannin ja
Englannin välit kiristyivät 1700-luvun alussa, mutta Englanti ei halunnut uutta
sotaa. Skotlanti oli kuitenkin taloudellisesti ahdingossa ja suostui heinäkuussa
1706 unionisopimukseen, joka astui voimaan 1. toukokuuta 1707. Sopimus synnytti
Ison-Britannian kuningaskunnan.

Yrjö I:n noustua kuninkaaksi vuonna 1715 alkoi kruununtavoittelija James
Stuartin käynnistämä jakobiittikapina. James Stuart pyysi Marin jaarlia John
Erskinea keräämään sotajoukot Ylämailta. Erskine onnistui yllättämään vuonna
1715 hallituksen joukot. Hän kuitenkin hidasteli etenemistään ja menetti
yllätysetunsa. Kapina hajosi tämän jälkeen nopeasti, ja James Stuart joutui
pakenemaan takaisin Manner-Eurooppaan. Nuori kruununtavoittelija Charles Edward
Stuart aloitti vuonna 1745 uuden jakobiittikapinan. Hän johti itse Ylämailta
kerättyjä joukkoja ja onnistui etenemään Derbyyn asti. Hänen neuvonantajiensa
neuvosta Charles Stuart vetäytyi kuitenkin väliaikaisesti takaisin Skotlantiin,
jossa hallituksen joukot kukistivat kapinan Cullodenin taistelussa.

Vuoden 1745 kapinan jälkeen hallitus päätti nujertaa jakobiitit kokonaan: monet
jakobiitit vangittiin tai teloitettiin ja Ylämaiden vanha klaanijärjestelmä
purettiin. Klaanilaiset riisuttiin vuonna 1746 aseista, klaanipäälliköiden valta
peruttiin ja esimerkiksi kiltin käyttäminen kiellettiin.

Unionisopimus avasi skoteille Englannin siirtomaakaupan. Kauppaa ja
vaurastumista seurasivat Skotlannin valistusaika ja teollinen vallankumous.
Valistusajan merkittävimpiä henkilöitä olivat filosofit David Hume, Adam Smith,
sosiologi Adam Ferguson, lääkäri William Cullen, kemisti Joseph Black, geologi
James Hutton sekä kirjailijat Walter Scott ja Robert Burns.

Atlantin yli tapahtuva kauppa oli rikastuttamassa Skotlantia. Glasgow sai muun
muassa vuonna 1747 monopolin Ranskan tupakkakauppaan. Yhdysvaltain vapaussodan
jälkeen puuvillateollisuus hallitsi Skotlannin taloutta 1800-luvun
alkupuoliskolla. Tekstiiliteollisuuden lisäksi Skotlantiin perustettiin
merkittävää kaivos-, rauta- ja laivanrakennusteollisuutta. Maassa oli valtavia
kutomoita, ja esimerkiksi Dundee oli maailman juuttiteollisuuden keskuskaupunki.

Teollistumisen myötä Skotlanti myös kaupungistui. Väkiluvun kasvaessa
kaupungeista tuli entistä suurempia. Samaan aikaan kuitenkin maatalous oli
murroksessa. Maanomistajat alkoivat panostaa viljelyn sijaan lampaiden
kasvattamiseen. Siihen ei tarvittu niin paljon työvoimaa, ja monet joutuivat
muuttamaan erityisesti Ylämailta pois. Puhdistukset olivat paikoin jopa
väkivaltaisia, kun maanomistajat ajoivat ylimääräisen työvoiman pois mailtaan.

Skotlannin talous oli 1900-luvun alussa hiipumassa, mutta ensimmäinen
maailmansota elvytti raskasta teollisuutta: Clydejoen varrella rakennettiin
monia sota-aluksia ja Clydeside oli Britannian merkittävin ammusten tuottaja.
Skotlannista tuli myös enemmän sotilaita asukaslukuun nähden kuin mistään muusta
Britannian osasta. Se myös menetti enemmän asukkaistaan kuin suurin osa sotaa
käyneistä maista.

Sodan jälkeen raskas teollisuus romahti, ja Britannian lama iski erityisesti
Skotlantiin. Radikalismi heräsi talouden kärsiessä, ja Glasgow, Paisley,
Greenock ja Clydebank tunnettiin sosialismin keskuksena Red Clydeside -nimellä.
1930-luvun lama heikensi taloustilannetta entisestään, ja vuonna 1932 noin 28
prosenttia skotlantilaisista oli työttömänä. Talous alkoi elpyä jo hieman ennen
toista maailmansotaa, jonka aikana Skotlanti sai uudestaan paikan Britannian
sotateollisuuden keskuksena.

Toisen maailmansodan jälkeen Skotlannin talous hiipui uudestaan, ja 1900-luvun
jälkipuoliskolla maassa jouduttiin tekemään radikaaleja uudistuksia.
Perinteisten teollisuuden alojen kaaduttua uudet alat, kuten
elektroniikkateollisuus, palvelualat ja finanssiala, alkoivat elvyttää
Skotlannin taloutta. Öljyn löytyminen Pohjanmereltä herätti uutta nationalismia,
ja Skotlannin kansallispuolue (SNP) sai vuonna 1974 noin 30 prosenttia
parlamenttivaalien äänistä. Estääkseen sotilaallisen nationalismin syntyä James
Callaghanin brittihallitus järjesti vuonna 1979 kansanäänestyksen Skotlannin
omasta parlamentista. Vaikka parlamentin kannattajat ottivatkin täpärän voiton,
tulos ei ollut lainvoimainen, sillä äänestysprosentti oli jäänyt alle
40 prosentin.

Työväenpuolueen Tony Blairin hallitukseen kuulunut Skotlanti-ministeri Donald
Dewar johti Skotlannin uuteen parlamenttikansanäänestykseen vuonna 1997.
Skotlannin parlamentin perustamista kannatti 75 prosenttia äänestäneistä.
Parlamenttivaalit järjestettiin Skotlannissa jo 1999. Alex Salmondin johtama SNP
otti vaalivoiton vuoden 2011 Skotlannin parlamenttivaaleissa ja käynnisti
samalla itsenäisyysohjelman. Britannian pääministeri David Cameron ja Alex
Salmond sopivat lokakuussa 2012 itsenäisyyskansanäänestyksen järjestämisestä.
Syyskuussa 2014 järjestetyssä äänestyksessä reilut 55 prosenttia vastusti
itsenäistymistä.

Yhtenä Yhdistyneen kuningaskunnan maista Skotlannin päämiehenä toimii
brittiläinen monarkki, vuodesta 1952 lähtien kuningatar Elisabet.

Yhdistynyt kuningaskunta on hallinnollisesti katsoen yksi valtio, jolla on yksi
virallinen parlamentti ja hallitus. Vaikka kuningaskunnan eri osille onkin
myönnetty jonkun verran itsehallintoa, niiden parlamentit ja muut omat
hallinnolliset elementit ovat Yhdistyneen kuningaskunnan parlamentin
alaisuudessa. Virallinen parlamentti voi myös päättää supistaa tai muuttaa
niiden valtaa, joskin on todennäköistä ettei tärkeitä ratkaisuja kuten
itsehallinnon lakkauttamista tulla tekemään ilman kyseisen alueen
kansanäänestystä.

Skotlanti sai oman parlamentin vuonna 1998. Syyskuussa 1997 kolme neljännestä
äänestäjistä kannatti sen perustamista. Parlamentti on yksikamarinen ja siinä on
129 edustajaa. Kuningatar on nimittänyt parlamentin ehdotuksesta yhden jäsenistä
pääministeriä vastaavaksi ensimmäiseksi ministeriksi (First minister) ja hän
nimittää myös muut ministerit. Koko kuningaskuntaa edustavassa parlamentissa
Skotlannilla on 59 edustajaa 646:sta. Vuodesta 2014 lähtien ensimmäisenä
ministerinä on Kansallispuolueen johtaja Nicola Sturgeon.

Yhdistyneen kuningaskunnan poliittisten puolueiden lisäksi Skotlannissa
vaikuttavat itsenäistymistä ajava ja merkittävin oppositiopuolue Skotlannin
kansallispuolue (Scottish National Party, SNP), Skottilainen sosialistipuolue
(Scottish Socialist Party, SSP) ja Skottilainen vihreä puolue (Scottish Green
Party). Paikallispuolueet ovat lisänneet vaikutusvaltaansa parlamentin
perustamisen jälkeen.

Perinteisen oikeisto–vasemmistojaon lisäksi politiikkaan vaikuttaa
itsehallintokysymys, jota Yhdistyneen kuningaskunnan puolueet ovat tukeneet
enemmän tai vähemmän historiansa aikana. Nyt kun itsehallinto on jo saatu,
kysymys koskee sitä, pitäisikö Skotlannin itsenäistyä. Vuoden 2004 kyselyssä 66
prosenttia skotlantilaisista kannatti itsehallinnon lisäämistä ja vain kaksi
prosenttia halusi palauttaa määräysvallan Westminsteriin. Vuonna 2012
uutisoitiin, että kyselyissä enintään kolmasosa kansasta kannattaa
itsenäisyyttä.

Mikäli Skotlanti itsenäistyisi lähitulevaisuudessa, on arvioitu, että valtion
päämiehenä pysyisi kuningatar Elisabet. Valuuttana säilyisi punta. Itsenäisen
Skotlannin talous tulisi nojaamaan alkuvaiheessa vahvasti Pohjanmeren kaasu- ja
öljyvaroihin, joiden jaosta olisi neuvoteltava Ison-Britannian kanssa. 90 %
Pohjanmeren kaasu- ja öljyvaroista sijaitsee Skotlannin rannikkovesillä.

Skotlannin itsenäistyminen nostaisi esiin monia kysymyksiä. Jouduttaisiin
päättämään muun muassa siitä, olisiko Skotlanti vanha EU-maa. Euroopan komission
puheenjohtaja José Manuel Barroso on sanonut, että itsenäinen Skotlanti joutuisi
hakemaan EU-jäsenyyttä sekä neuvottelemaan liittymisehdot. Rajavalvonnan ja
maanpuolustuksen järjestäminen itsenäisessä Skotlannissa olisi oma kysymyksensä.
Jouduttaisiin myös päättämään, pysyisivätkö Britannian ydinaseet yhä
Länsi-Skotlannissa.

Alue saa kaupungin nimityksen vain monarkin kautta. Skotlannissa kaupungeiksi on
julistettu Aberdeen, Dundee, Edinburgh, Glasgow, Inverness ja Stirling.

National Records of Scotlandin arvion mukaan Skotlannissa oli vuoden 2013
puolivälissä 5 327 700 asukasta, eli enemmän kuin koskaan aiemmin. Vuoden 2011
väestönlaskun perusteella Skotlannin suurimmat kaupungit olivat Glasgow (590 507
asukasta), Edinburgh (459 366 asukasta), Aberdeen (195 021 asukasta), Dundee
(147 285 asukasta) ja Paisley (76 834 asukasta).

Skotlannin asukasluku on pysynyt melko vakaana 1960-luvulta lähtien. Vuonna 1974
asukasluku oli ennätyksellinen 5,24 miljoonaa, mutta vuonna 2002 se oli enää
5,05 miljoonaa. 2000-luvulla asukasluku lähti taas kasvamaan, mikä johtui
erityisesti positiivisesta nettomuutosta. Lisäksi syntyneitä on ollut kuolleita
enemmän. Skotlannin väestöpyramidi on muuttunut selvästi 1900-luvulla.
Ikärakenne oli vielä vuoden 1911 väestönlaskennan perusteella pyramidin
mallinen, mutta seuraavan vuosisadan aikana ikärakenne on selvästi tasoittunut.
Vuoden 2012 väestöpyramidissa on selvästi kolme kohoumaa, jotka johtuvat vuoden
1947 ja 1960-luvun suurista ikäluokista ja jälkimmäisen heijastevaikutuksesta.

Vuoden 2011 väestönlaskennan mukaan Skotlannin asukkaista 83 prosenttia oli
syntynyt Skotlannissa ja kymmenen prosenttia muualla Britanniassa. Niistä
seitsemästä prosentista, jotka eivät ole syntyneet Britanniassa, 15 prosenttia
on syntynyt Puolassa ja kuusi prosenttia Intiassa ja Irlannissa. Skotiksi
itsensä määrittelee 62 prosenttia Skotlannin aikuisväestöstä. 18 prosenttia
määrittelee itsensä sekä skotiksi että englantilaiseksi.

Skotlannin asukkaista neljä prosenttia kuuluu johonkin vähemmistöön. Vuonna 2001
hieman yli 100 000 asukasta kuului vähemmistöihin, kun vuonna 2011
vähemmistöihin kuului jo yli 200 000 asukasta. Suurin yksittäinen
vähemmistöryhmä oli puolalaiset, joita asui Skotlannissa 61 000 ihmistä.
Seuraavaksi suurimmat ryhmät olivat irlantilaiset (54 000 asukasta) ja
pakistanilaiset (49 000 asukasta).

Skotlannin kansallisena kirkkona toimii reformoitu Skotlannin kirkko (Church of
Scotland). Se ei ole valtionhallinnon alaisuudessa eikä samaan tapaan
valtionkirkon asemassa kuten Englannissa Englannin kirkko. Vuonna 2015 tehdyssä
tutkimuksessa suurin vakaumusryhmä oli uskonnottomat 49,8 % väestöosuudella.
Skotlannin kirkkoon kuului 25,3 % väestöstä, roomalais-katolisia oli 14,1 % ja
muita kristittyjä 7,6 %. Lisäksi 1,4 % kannatti islamia ja 0,5 % oli hinduja,
0,2 % buddhalaisia, 0,2 % sikhejä ja 0,1 % juutalaisia. Muita uskontoja edusti
0,8 % väestöstä.

Skotlantilaisten terveys on keskimäärin huonompaa kuin Britannian ja useimpien
EU-maiden väestön. Maan terveystilanne on kehittynyt 1900- ja 2000-luvuilla,
mutta ei yhtä nopeasti kuin monissa muissa läntisen Euroopan maissa.
Elinajanodote on noussut 1900-luvun lopulla ja 2000-luvun alussa, mutta se on
silti pienempi kuin Britanniassa keskimäärin. Se oli vuonna 2010 miehillä 76,1
ja naisilla 80,6 vuotta. Elinajanodotteessa on selviä eroja Skotlannin sisällä.
Lyhin elinajanodote on Glasgow’ssa ja pisin Itä-Dunbartonshiressa. Maaseudun
miehet elävät keskimäärin 3,5 vuotta pidempään kuin kaupunkilaiset ja naiset
kaksi vuotta pidempään.

Kuolleisuus on laskenut Skotlannissa 1960-luvun jälkeen, kuten on muissakin
läntisen Euroopan maissa. Lapsikuolleisuus on Skotlannissa eurooppalaista
keskitasoa, mutta työikäisten kuolleisuus on ollut 1970-luvulta lähtien läntisen
Euroopan korkeinta. Yli puolet skotlantilaisten kuolemista aiheutuvat syövistä,
sepelvaltimotaudista ja aivoverenkiertohäiriöstä. Vuosittain kuolevien ihmisten
määrä on Skotlannissa laskenut 1980-luvun alusta. Syöpäkuolemien määrä on
kuitenkin kasvanut 14 prosenttia, ja samalla niiden osuus kaikista kuolemista on
noussut 22 prosentista 29 prosenttiin. Yksi syy Skotlannin ja muun Britannian
kuolleisuuden erolle johtuu sepelvaltimotaudista, jonka miesten kuolleisuus oli
16 ja naisten kuolleisuus 19 prosenttia korkeampia kuin muualla Britanniassa.

Varhaisimmat tunnetut skotlantilaiset rakennelmat ovat esihistoriallisia
kivirakennelmia, kuten Skara Braen ja Jarlshofin kylät Orkney- ja
Shetlandsaarilla. Romaaninen arkkitehtuuri tuli Skotlantiin 1100-luvulla David
I:n hallituskaudella. Tyyliä edustavat esimerkiksi Dunfermlinen luostari ja
Pyhän Magnusin katedraali Kirkwallissa. Goottilainen tyyli levisi Skotlantiin
romaanisen kauden jälkeen. Koristeellisemmalla keski- ja myöhäisgotiikan
jaksolla rakennettiin muun muassa Dunkeldin ja Elginin katedraalit.
Uskonpuhdistuksen jälkeen monia luostareita ja katedraaleja vahingoitettiin.

Skotlannin 1700-luvun merkittävimmät arkkitehdit olivat William Adam ja tämän
poika Robert Adam, joiden uusklassinen arkkitehtuuri vaikutti ympäri Eurooppaa.
Heidän suunnittelemiin rakennuksiin kuuluvat Hopetoun House ja Culzeanin linna.
Uuskreikkalainen arkkitehtuuri vaikutti 1800-luvulla eläneeseen William Henry
Playfairiin, joka oli merkittävä tekijä erityisesti Edinburghin ja Glasgow’n
1800-luvun arkkitehtuurissa. Glasgow’n uuskreikkalaiseen ilmeeseen vaikutti
puolestaan Alexander Thomson, joka suunnitteli muun muassa kaupungin siluettia
hallitsevan yliopiston rakennuksen.

Charles Rennie Mackintosh ja James Stirling ovat 1900-luvun tunnetuimpia
skotlantilaisia arkkitehtejä. Mackintosh oli yksi jugendin merkittävimmistä
edustajista, ja hänen kuvaavin työnsä on Glasgow’n taidekoulun päärakennus.
Moderniarkkitehtuuri on uudistanut Skotlannin suurempien kaupunkien ulkoasua
1980-luvulta lähtien. Glasgow’ssa Clydejoen varrella on useita modernismia
edustavia rakennelmia, kuten saanut Norman Fosterin suunnittelema Clyde
Auditorium ja irakilaisen Zaha Hadidin suunnittelema Riverside Museum.

Skotlanti on erityisen kuuluisa tartaanikankaista tehtyihin kiltteihin
pukeutuneiden miesten soittamasta säkkipillimusiikista. Skotlannissa on
muutenkin pitkät kansanmusiikkiperinteet. Suosittuja kansanmusiikin aiheita ovat
erityisesti 1700-luvun jakobiittikapinat. Monissa pubeissa ja ceilidh’issä
lauletaan Skotlannin historiaan liittyviä kappaleita.

Klassisen musiikin orkestereista tunnetuin on vuonna 1891 perustettu Skotlannin
kuninkaallinen kansallisorkesteri. Kuninkaallisen kansallisorkesterin rinnalla
muita tunnettuja skotlantilaisia orkestereita ovat vuonna 1974 perustettu
Skotlannin kamariorkesteri ja BBC:n Skotlannin sinforniaorkesteri, jonka perusti
vuonna 1935 skotlantilainen säveltäjä ja kapellimestari Ian Whyte.

Skotlanti on tuottanut 1950-luvulta lähtien monien maailmanlaajuisesti
menestyneitä populaarimuusikoita. ”Skifflen kuninkaaksi” tituleerattu Lonnie
Donegan menestyi 1950- ja 1960-luvuilla, ja hänen rinnalleen on noussut useita
tunnettuja yhtyeitä ja artisteja. Vuoden 2005 äänestyksessä Skotlannin
parhaimmiksi yhtyeiksi valitut Belle & Sebastian, Travis ja Idlewind aloittivat
kaikki uransa 1990-luvulla.

Skotlannin kirjallisuus on ollut historiassa hyvin arvostetussa asemassa.
Skotlantilaiset kirjailijat ovat kirjoittaneet englanniksi, skotiksi ja
gaeliksi. Gaelinkielisiä tekstiä on tunnistettu jo 500-luvulta. Musiikkiin
liittyvä runous oli gaelinkielisen kirjallisuuden hallitseva muoto 1700-luvulle
saakka. Ensimmäinen tunnettu skotiksi kirjoittanut kirjailija oli runoilija John
Barbour.

Unionisopimuksen jälkeen 1707 Skotlannin menetettyä itsenäisyytensä monet
poliittisesti turhautuneet skotlantilaiset halusivat määritellä kansallista
kirjallista perinnettä. Tällaisia kirjailijoita olivat muun muassa Allan Ramsay
ja Robert Fergusson. Heidän jälkeen nousivat merkittävimmät skottikirjailijat,
Robert Burns ja Walter Scott. Burns oli romantiikan ajan edelläkävijä, ja Scott
modernin historiallisen romaanin kehittäjä. Hän oli lisäksi ensimmäinen
julkisuuden henkilöksi noussut brittiläinen romaanikirjailija. Walter Scottin
lisäksi 1800-luvun tunnetuimpia skottikirjailijoita olivat Robert Louis
Stevenson, joka kirjoitti muun muassa Tohtori Jekyll ja Mr. Hyden ja Sherlock
Holmesin luoja Arthur Conan Doyle.

1800- ja 1900-luvun vaiheessa Skotlannissa vaikutti niin sanottu Kailyardin
koulukunta, jotka keskittyivät kuvaamaan sentimentaalisesti maaseudun elämää.
Heidän eskapistinen tyylinsä sai myös vastavoimia, joista tunnetuin on George
Douglas Brown. Ensimmäinen maailmansota, modernismi ja poliittisen nationalismin
nousu vaikuttivat Skotlannin kirjallisuudessa 1900-luvun alussa. Maailmansotien
välisenä aikaa kutsutaan Skotlannin renessanssiksi, jonka merkittävin edustaja
oli runoilija Hugh MacDiarmid. Toisen maailmansodan jälkeisistä kirjailijoista
monet ovat asuneet suurimman osan elämästään Skotlannin ulkopuolella, kuten
Alexander Trocchi, jonka sanotaan olleen Skotlannin ainoa alkuperäinen
beat-kirjailija. Nykykirjailijoista tunnetuimpia ovat Iain Banks, Ian Rankin ja
Irvine Welsh.

Skotlannin perinneruoka on haggis. Ruoka- ja juomakulttuurin saralla maa on
tullut tunnetuksi myös laadukkaista viskeistään. Yleisesti skotlantilaiset
käyttävät ruoanlaitossaan paljon lihaa ja rasvaa sekä suosivat uppopaistamista.
Nykyisin Skotlannin ruokakulttuuri on varsin värikäs ja fish & chips -paikkojen
ohelle on ilmaantunut etnisiä ravintoloita.

Skotlannilla on eräissä lajeissa omat kansalliset urheilumaajoukkueensa, kun
taas eräissä muissa lajeissa ja olympialaisissa skotit ovat kilpailleet
Ison-Britannian joukkueen jäseninä.

Skotlannin urheiluperinteet ulottuvat vuosisatojen taakse, ja maa ja sen
kansalaiset ovat vaikuttaneet monen urheilulajin kehitykseen. Golfin lisäksi
esimerkiksi jääkiekolla ja koripallolla on yhteyksiä Skotlantiin. Ylämaan
kisojen lajeista ovat puolestaan kehittyneet yleisurheilulajit moukarinheitto ja
kuulantyöntö. Ylämaan kisat ovat Skotlannin merkittävin perinneurheilutapahtuma,
jossa kilpaillaan useissa voimalajeissa.

Maan suosituin urheilulaji on jalkapallo, ja Skotlannin jalkapalloliitto on
lajissaan maailman toiseksi vanhin. Maailman ensimmäisessä maaottelussa
Skotlanti kohtasi vuonna 1872 Englannin Glasgow’ssa. Skotlannin
jalkapallomaajoukkue on pelannut kahdeksissa MM-kilpailuissa ja kaksissa
EM-kilpailuissa. Skotlannin mestaruussarja on jalkapallon pääsarja.
Skotlantilainen Celtic voitti vuonna 1967 ensimmäisenä brittiseurana Euroopan
cupin.

Jalkapallon lisäksi suosittuja urheilulajeja ovat rugby union ja golf.
Perinteisesti jalkapallo on ollut kaupungin työväenluokan laji ja rugby union
eteläisen maaseutuväestön ja keskiluokkaisten yliopisto-opiskelijoiden laji.



https://fi.wikipedia.org/wiki/Evelina_(artisti)

Evelina (oikealta nimeltään Eveliina Tammenlaakso) on suomalainen
laulaja-lauluntekijä. Vuonna 2015 hän allekirjoitti levytyssopimuksen Universal
Musicin alaisen M-Eazy Music -levy-yhtiön kanssa. Ensimmäisen tuplasinglensä
”Vuoristorataa / Rakkaudesta lajiin” hän julkaisi toukokuussa 2015. Toisen
singlensä ”Honey” Evelina julkaisi joulukuussa 2015. Kolmas single ”Sireenit”
julkaistiin maaliskuussa ja neljäs single ”Sushi” kesäkuussa 2016. Viides single
”Ei filtterii” julkaistiin syyskuussa 2016.

Omien julkaisujen lisäksi Evelina on vieraillut Asteen kultarajan ylittäneellä
”Himalaja”-, Brädin kultarajan ylittäneellä ”Kombo”-, sekä JVG:n platinarajan
ylittäneellä ”Takajeejee”-singlellä. Lisäksi hän vierailee Robinin
Yhdessä-albumilla kappaleella ”Kultakehykset”.

Lokakuussa 2015 YleX ja Rumba-lehti valitsivat Evelinan ”Tulevaisuuden tusina”
-listalleen sijalle yhdeksän.

Ensimmäisen kerran Evelina nousi julkisuuteen alkuvuodesta 2012, kun hän
osallistui The Voice of Finland -kykyjenetsintäkilpailun ensimmäiselle kaudelle.
Hän kuului Elastisen joukkueeseen livelähetyksiin saakka, mutta ei päässyt
finaaliin.

Evelinan ensimmäinen albumi teki suomalaisen äänilevyn historiaa, kun se myi
ensijulkaisuna ensimmäistä kertaa platinaa jo ennen ilmestymistään 28. lokakuuta
2016. Albumilla olevia singlejä oli syyskuun loppuun mennessä kuunneltu
Spotify-palvelussa jo yli 20 miljoonaa kertaa.

Evelina oli syksyllä 2016 mukana Tähdet, tähdet -ohjelman kolmannella
tuotantokaudella. Evelina putosi kilpailusta toisena.



https://fi.wikipedia.org/wiki/Kurskin_taistelu

Kurskin taistelu oli merkittävä Saksan ja Neuvostoliiton välinen taistelu toisen
maailmansodan itärintamalla 4.–22. heinäkuuta 1943. Kurskin taistelu on maailman
kaikkien aikojen suurin panssaritaistelu. Saksalaiset aloittivat hyökkäyksen
itärintamalla Kurskin kaupungin lähellä. Saksan armeijan tavoitteena oli
oikaista kaupungin kohdalle rintamaan muodostunut mutka, jotta joukkoja
tarvittaisiin koko rintamalla vähemmän ja motittaa puna-armeijan alueella olleet
merkittävät joukot ja saada siten Stalingradin taistelussa menetetty aloite
takaisin haltuunsa. Neuvostoliitto onnistui pysäyttämään hyökkäyksen ja
saksalaiset saivat vallattua alle viidesosan tavoitteistaan.

Vaikka saksalaiset olivatkin kärsineet pahoja tappioita Stalingradissa, oli
Saksa vielä vuonna 1943 sotilaallisesti erittäin voimakas. Neuvostoliittolaiset
olivat vasta kärsineet tappion Harkovan taistelussa ja Josif Stalin oli
asettunut puolustuskannalle odottamaan liittoutuneiden maihinnousua Välimeren
pohjoisrannikolle Italiaan.

Neuvostoliiton tiedustelupalvelu sai selville että saksalaiset suunnittelivat
hyökkäystä Kurskin lähellä. Merkittävimpänä tietolähteenä toimi ”Lucy”,
vakoilurengas Sveitsissä, joka sai tietonsa brittien tiedustelupalvelulta. He
pystyivät avaamaan saksalaisten Enigma-salakirjoituksen. Tämä oli brittien
suurin sotasalaisuus, joka julkaistiin vasta 1970-luvulla. Neuvostoliittolaiset
saivat selville hyökkäyksen, jonka koodinimi oli operaatio Zitadelle eli
operaatio Linnoitus, ajankohdan ja jonkin näköisen ajoituksen. Tiedon saatuaan
neuvostoliittolaiset vahvistivat Kurskin rintamaa ja taistelujen alkaessa siellä
oli yli 6 000 kilometriä ampumahautoja, lähes 50 000 konekivääri-, tykki- ja
kranaatinheitinasemaa ja kilometriä kohden keskimäärin 1 500 miinaa.

Neuvostoliittolaiset saivat hyvää aikaa tehdä massiiviset linnoituksensa, koska
Adolf Hitler halusi odottaa uudenaikaisten ”ihmetankkiensa” Pantherien ja
Elefantien valmistumista. Viimeksi mainittu osoittautui käyttökelvottomiksi
rintamaoloihin. Puna-armeija oli viimein saanut käyttöönsä nykyaikaisen
liikkuvan sodankäynnin ja taitavat kenraalit syrjäyttäneet politrukit.
Vastakkain olivat molempien osapuolten parhaat kenraalit joukkoineen ja uusimmat
aseet, joita oli kummallakin runsaasti.

Syöksypommittajarykmentti 77:n Junkers Ju 87 Stukat aloittivat hyökkäyksen
tulivalmistelun kello 15:00 4. heinäkuuta. Koneiden tarkoituksena oli tukea
XXXXVIII panssariarmeijakuntaa, jonka oli tarkoitus vallata Butovon ja
Gertsovkan välinen ylänkö. Ylängön valtaus mahdollisti tykistön tulenjohtajille
paremman näkyvyyden mäkien alapuolella olevalla tasangolla olevien puna-armeijan
joukkojen ryhmitykseen. Valtauksen tukena oli lisäksi Grossdeutschlandin
tykistö. Butovon puolustuksesta vastannut 199. kaartin kiväärirykmentti oli
työnnetty asemistaan. Gertsovkan hallinnasta käytiin kovempi taistelu 71.
kaartin kivääridivisioonan joukkojen puolustautuessa sitkeästi. Kylä saatiin
vallattua vasta puolilta öin.

Nyt neuvostoliittolaiset kuitenkin käyttivät kaikki reservinsä vastaiskuun
operaatio Kutuzoviin, joka alkoi 5. kaartin panssariarmeijan hyökkäyksellä.
Panssariarmeijaan kuului 900 panssarivaunua ja rynnäkkötykkiä. Prohorovkassa
käytiin maailman suurin yksittäinen panssaritaistelu 5. kaartin panssariarmeijan
ja 500 saksalaisen tankin välillä. Saksalaiset menettivät 60 panssarivaunua
(lähteistä riippuen yli 70–100) ja venäläiset 328. Vaikka neuvostoliittolaiset
hävisivät Prohorovkan taistelun, saksalaiset eivät enää onnistuneet saamaan
aloitetta Kurskissa takaisin. Venäläisten aloittama voimakas vastahyökkäys
Kurskin pohjoispuolelta kohti Orelia pakotti saksalaiset irrottamaan joukkoja
pohjoisen pihtiliikkeen hyökkäysjoukoista rintaman hajoamisen estämiseksi.
Lisäksi 10. heinäkuuta tapahtunut Sisilian maihinnousu sai Hitlerin ilmoittamaan
Günther von Klugelle ja Erich von Mansteinille, että operaatio oli ohi, vaikka
Mansteinin mielestä taistelu oli vielä voitettavissa.

Erich von Manstein on kuitenkin arvioinut saksalaislähteisiin viitaten, että
molempien osapuolten tappiot olisivat olleet huomattavasti pienemmät. Manstein
kirjoitti kirjassaan Menetetyt voitot että puna-armeija menetti kaatuneina non
17 000 sotilasta ja noin 34 000 puna-armeijan sotilasta otettiin sotavangeiksi.
Manstein laski myös että haavoittuneita puna-armeijan sotilaita täytyi olla noin
kaksinkertainen määrä kaatuneisiin verrattuna jolloin hän päätyi arvioon että
Neuvostoliitto menetti noin 85 000 sotilasta. Saksan kaksi armeijaa menetti
kaatuneina 3 330 sotilasta ja kokonaistappioiksi Saksalle tuli 20 720 sotilasta.
Manstein laskee taistelujen tappiot taistelun alkamisesta siihen asti kun
operaatio heinäkuun puolivälissä keskeytettiin.

Manstein myös kyseenalaistaa tiedot Saksan käyttämien panssarivaunujen määrästä
Kurskin taistelussa. Hänen mukaansa saksalaisilla oli käytössä vain 1 081
panssarivaunua ja 376 rynnäkkötykkiä, yhteensä siis 1 457 hyökkäysvaunua.
Mansteinin mukaan hyvin alkanut saksalaishyökkäys jouduttiin pysäyttämään koska
Hitler Italian tapahtuminen takia halusi offensiivin keskeyttämistä ja
asettautumista puolustukseen.

Myös jotkut riippumattomat tutkimukset ovat kyseenalaistaneet Georgi Žukovin ja
venäläisten esittämät luvut propagandana ja päätyneet yleisimmin lähelle von
Mansteinin arviota Kurskin taisteluiden aiheuttamista tappioista. Saksalaisten
yleensä luotettavan kirjanpidon mukaan taisteluiden aiheuttama kokonaistappio
saksalaisille oli vain kolme prosenttia koko vuoden 1943 tappioista, mikä tukee
lähes täsmälleen von Mansteinin kirjassaan esittämää arviota, mutta varmaa
tietoa ei ole. Venäläisille puolestaan oli tärkeää korostaa heidän saaneen
aikaan voiton Saksasta, eikä etelärintaman avautuminen Italiaan. Toisaalta
Hitler siirsi juuri Kurskin taistelujen jälkeen joukkoja Italiaan, jolloin
voimasuhteet itärintamalla muuttuivat saksalaisille epäedullisiksi.



https://fi.wikipedia.org/wiki/Viikingit

Viikingit olivat skandinaavista alkuperää olevia aseistautuneita merenkulkijoita
700–1000-luvuilla. Näitä sotureita ja kaukopurjehtijoita lähti Norjasta,
Ruotsista ja Tanskasta etsimään kultaa ja hopeaa ja uutta maata. He ryöstelivät
ympäri Eurooppaa, ottivat itselleen orjia ja matkasivat Bagdadiin ja Amerikkaan
asti. Heillä oli tarunomainen maine nopeista ja rohkeista hyökkäyksistään joista
munkit kirjoittivat muistiin kauhukertomuksia luostarien ja kaupunkien
ryöstöistä. Pelkkiä raakoja barbaareja viikingit eivät kuitenkaan olleet, vaan
kävivät taitavasti kauppaa, olivat erinomaisia purjehtijoita ja monitaitoisia
käsityöläisiä sekä laivanrakentajia. Lisäksi viikingeillä oli rikas
tarinaperinne.

Skandinaaviset aikalaiset ilmeisesti käyttivät riimukirjoituksissa sekä
myöhemmissä saagoissa esiintyvää nimitystä viikinki vain ryöstö- ja sotaretkien
osanottajista. Sanalla on tällöin saattanut olla kielteinenkin merkitys, kuten
nykyisin sanalla merirosvo. Nykyisin viikinkikäsite on kuitenkin laajentunut
tarkoittamaan myös kaupparetkien ja tutkimusmatkojen osanottajia tai jopa
skandinaavista väestöä kokonaisuudessaan.

Viikinkejä muistuttavia, merillä liikkuvia kauppiaita ja rosvoja asui
Pohjois-Euroopassa myös slaavilaisten, balttilaisten ja suomensukuisten
väestöjen keskuudessa, mutta näitä ei historiankirjoituksessa yleensä kutsuta
viikingeiksi. Hyvin luultavasti skandinaavisten viikinkien joukkoon silti
sulautui muitakin kuin skandinaaveja.

Länsi-Euroopassa puhutaan skandinaavisten viikinkien osalta normanneista,
Bysantissa ja nykyään Venäjällä varjageista. Muinoin Venäjällä viikingit olivat
ruseja (soutaja: nimitys tulee siitä, että viikingit tulivat jokia pitkin).
Rus-sanan merkitys kuitenkin muuttui samalla kun idän viikingit sulautuivat
slaavilaiseen kansaan.

Viikinki on mahdollisesti peräisin muinaisnorjan sanasta vík, joka tarkoittaa
lahtea tai poukamaa. Vikingr ’viikinki’ tarkoitti siten mahdollisesti henkilöä,
joka toimi lahdessa tai poukamassa. Myöhemmin viikingistä tuli synonyymi vesitse
tapahtuvalle tutkimus- ja ryöstöretkille, jolloin vikingr oli henkilö, joka
osallistui tällaisille retkille. Toisen tulkinnan mukaan termi on johdettu
muinaisenglannin sanasta wíc, joka tarkoitti kauppapaikkaa (vrt. latinan sanaan
vicus, ’kylä’).lähde? Muitakin etymologioita on esitetty.

Sana viikinki esiintyy useissa riimukivissä ympäri Skandinaviaa.lähde?
Islantilaisissa saagoissa viikinki tarkoittaa merellistä tutkimusmatkailua (vrt.
muinaisnorjan sanontaan farar i vikingr ’mennä tutkimusmatkalle’).lähde?
Muinaisenglannissa sana wicing esiintyy ensimmäisen kerran 500- tai 600-luvulle
ajoitetussa anglosaksisessa runossa Widsith.lähde?

Keskiaikaisessa kirjallisuudessa viikingiksi kutsutaan rosvoa eikä tiettyä
kansaa tai kulttuuria kokonaisuudessaan.lähde? Sana viikinki tuli uudelleen
esiin romantiikan aikakaudella 1700-luvun lopulta lähtien. 1800-luvulla sanan
merkitys laajennettiin koskemaan ryöstelijöiden sijaan koko aikakautta. Käsite
viikinkiaika on säilynyt käytössä näihin päiviin saakka.lähde?

Varhaisin mainittu päivämäärä viikinkien ryöstöretkelle on 787, jolloin
Anglosaksien kronikan mukaan joukko norjalaisia miehiä purjehti Dorsetissa
sijaitsevalle Portlandin saarelle. Siellä heitä luultiin ensin kauppiaiksi, ja
he tappoivat paikallisen virkamiehen tämän yrittäessä saada heitä kuninkaan
kartanolle verollepantavaksi. Seuraava taltioitu ja ensimmäinen varmana pidetty
hyökkäys tapahtui 8. kesäkuuta 793, kun Lindisfarnen luostari Englannin
itärannikolla ryöstettiin. Tämän jälkeen kronikat ja asiakirjalähteet ovat yli
200 vuoden ajan täynnä merkintöjä viikingeistä ja heidän ryöstelystään.

Saksalainen pappi Adam Bremeniläinen kirjoitti noin vuonna 1075 teoksen Gesta
Hammaburgensis Ecclesiae Pontificum (Hampurin piispojen historia) neljännessä
osassa:

Eri puolilta Skandinaviaa löytyy runsaasti riimukiviä, joihin on tallennettu
viikinkiretkien osanottajien nimiä. Olemassa on myös riimukiviä, jotka kertovat
näillä retkillä kuolleiden nimiä sekä rahoittajan nimen. Riimukivet on
kirjoitettu vanhoilla germaanisilla ja skandinaavisilla aakkosilla riimuilla.
Riimukiviä on eniten Keski-Ruotsissa, missä niitä pystytettiin viikinkiajan
loppuvaiheessa 1000-luvulla. Riimukirjaimet ovat germaaninen muunnelma
latinalaisista aakkosista. Varhaisimmat tunnetut riimukirjoitukset on löydetty
Tanskasta, ja ne ajoittuvat 200-luvulle. (roomalainen rautakausi).

Saagat ovat 1100–1400-luvuilla syntyneitä islantilaisia käsikirjoituksia, jotka
kertovat viikinkimenneisyyteen sijoittuvia sankaritarinoita. Saagat perustuivat
suullisiin perimätietoihin, joita ilmeisesti on kuitenkin kirjoittamisen
yhteydessä muokattu. Kuuluisimpia islantilaisia saagakirjailijoita olivat Snorri
Sturluson ja Sæmundr fróði.

Viikinkiajan Pohjoismaissa ei ollut nykyisiä valtionrajoja, eivätkä ihmiset
pitäneet itseään "skandinaaveina". Nykyisiä Tanskaa, Norjaa ja Ruotsia asuttivat
norjalaiset, tanskalaiset, svealaiset ja göötit sekä pohjoisempana saamelaiset
ja idässä suomalaiset.

Skandinavian väestön hierarkian huipulla olivat kuninkaat. Heidän alapuolellaan
olivat jaarlit, jotka etenkin Pohjois-Skandinaviassa saattoivat tosin olla
samanlaisia pikkuruhtinaita kuin kuninkaatkin. Jaarlit valvoivat vapaita
kansalaisia (bóndit), jotka olivat maanviljelijöitä, käsityöläisiä tai
kauppiaita. Bóndit pystyivät lisäämään vaurauttaan ja kohottamaan asemaansa
osallistumalla ryöstöretkille tai kauppamatkoille. Alin yhteiskuntaluokka olivat
orjat, joita olivat vangit ja monet köyhtyneet ihmiset.

Naisiakin seurasi viikinkimiehiään ryöstöretkille. Korkeasäätyisillä naisilla
oli ylelliset olot, mistä kertovat joidenkin saamat mahtavat venehautaukset ja
riimukirjoitusten kuvaukset itsenäisistä naispuolisista maanomistajista ja
rakentamisen rahoittajista.

Sikäli kuin tiedetään, thingiin eli käräjille saattoi osallistua jokainen vapaa
mies, joskin ylimykset luultavasti kykenivät melko pitkälle kontrolloimaan
yhteistä päätöksentekoa. Euroopan vanhin kansalliskokous, allting, kokoontui
saagojen mukaan vuodesta 902 tai ainakin vuodesta 930 alkaen Islannissa.

Viikinkiaika kesti 700-luvun lopulta noin 1000-luvun puoliväliin saakka. Ajan
symbolisena aloituksena pidetään joskus Lindisfarnen luostarin ryöstöä vuonna
793 ja päätöksenä Stamford Bridgen taistelua vuonna 1066.

Skandinaavit tekivät sekä kauppa-, ryöstö- että valloitusretkiä. On esitetty
useita, joskus ristiriitaisiakin, teorioita siitä, mikä ajoi viikingit
retkilleen. Syyksi on arveltu muun muassa ilmastonmuutosta, ruoan ali- tai
liikatuotantoa, kelvottomia hallitsijoita, merikaupan kasvun suomia
ryöstelymahdollisuuksia, merikaupan laman aiheuttamaa ryöstelytarvetta,
liikaväestöä ja viikinkien perusravinnon sillin kantojen romahdustalähde?. On
spekuloitu, että tyypillinen viikinkiretkille lähtijä oli hyvin ravittu perheen
nuorempi poika, joka oli jäänyt osattomaksi perinnöstä vanhimman pojan periessä
perhetilan ja joka lähti etsimään itselleen maata ja omaisuutta.lähde?

Länsi-Euroopassa viikinkien ryöstelyt ja valloitukset olivat kiihkeimmillään
noin vuosien 830–900 välisenä aikana. 900-luvun lopulla hyökkäykset Pohjanmeren
alueella alkoivat uudestaan ja huipentuivat lopulta Knuut Suuren valloituksiin.
Viikinkiajan päättymiseen oli monia syitä, joista tärkein oli ehkä Euroopan
poliittinen kehitys. Puolustuksen tehostuessa ryöstelylle ei enää ollut
samanlaisia entisenlaisia mahdollisuuksia. Venäjän jokireiteillä ja
Mustallamerellä viikinkien liikehdintä ilmeisesti väheni dramaattisesti
900-luvun lopulla. Skandinaaviset rusit tai varjagit kävivät kauppaa Venäjän
jokien varsilla ja perustivat siirtokuntia itään. Viikinki-nimitystä heistä ei
käytetty aikalaislähteissä.

Viikingit toimivat kauttaaltaan Irlannin ja Skotlannin rannikkoseuduilla ja
valloittivat sekä asuttivat laajoja alueita Englannista. He matkasivat myös ylös
Ranskan ja Espanjan jokia ja saivat hallintaansa laajoja alueita Venäjältä sekä
Baltian rannikolta. Lähteet kertovat myös ryöstöretkistä Välimerellä ja
Kaspianmerellä saakka.

Viikingit vaikuttivat suoraan tai välillisesti monen valtakunnan muotoutumiseen
(esimerkiksi Englanti, Irlanti, Venäjä). Viikingit perustivat siirtokuntia,
mutta sulautuivat monessa paikassa kantaväestöön. Viikingit asuttivat myös
Färsaaret, Shetlandsaaret, Orkneysaaret, Hebridit, Islannin sekä
Etelä-Grönlantia, josta skandinaavinen asutus kuitenkin katosi 1400-luvulla
ilmaston kylmetessä. Nykyään viikinkiaikaan palautuvaa skandinaavista kieltä
puhutaan vain Färsaarilla ja Islannissa.

Erik Punaisen poika Leif Erikinpoika (noin 975–1020) saattoi olla ensimmäinen
viikinki ja eurooppalainen Amerikan mantereella. Hän kävi sotureineen vuoden
1000 tienoilla Pohjois-Amerikassa alueilla, joita he nimittivät Marklandiksi
(nykyinen Nova Scotia) ja Vinlandiksi (nykyinen Newfoundland). Viinimaa oli
todennäköisesti nykyisen Newfoundlandin pohjoisosa, ja se on voinut tarkoittaa
muinaisnorjaksi "laidunmaata". Viinirypäleitä Newfoundlandissa tuskin kasvoi.

Aiemmin rannikon oli saagojen mukaan nähnyt Bjarni Herjolfsson, mutta hän ei
ollut pystynyt tutkimaan maata.lähde? Lisäksi viikingit tekivät retkiä
Jäämerellä, muttei ole todisteita siitä, että he olisivat juurikaan käyneet
Vienanmerta ja Kuolan niemimaata idempänä.

Yksi viikinkiajan päätepiste oli Hastingsin taistelu 1066, jossa Englannin
kuningas Harald Godwininpoika hävisi normannien armeijaa johtaneelle Vilhelm
Valloittajalle. Vilhelmillä oli käytössään taisteluhevosia, joiden ratsastajilla
oli jalustimin varustetut satulat. Näin viikinkivalta päättyi Britanniassa,
vaikkakin myös normannit olivat alueelle muuttaneita skandinaaveja.

Viikingit saattoivat kulkea ratsain, mutta he olivat jalkaväkeä eivätkä
taistelleet hevosen selässä. Heillä oli yhtenäinen perusvarustus, mutta ei
univormua. Viikinkisoturien aseistus oli melko samankaltainen kuin muunkin
Euroopan sotureilla. Varakkaimmilla viikinkisotureilla oli polvista kaulaan
ulottuva rengashaarniska ja muilla todennäköisesti nahkainen sotisopa. Jotkut
käyttivät puolipallon tai kartion muotoista rautakypärää, jossa oli nenänsuojus.
Toiset käyttivät päänsuojana ehkä nahkakalottia. Viikinkien kilpi oli pyöreä,
noin metrin kokoinen ja laudoista koottu. Tavallisimpia hyökkäysaseita olivat
miekka sekä monenlaiset keihäät ja kirveet, mutta viikingit käyttivät myös
jousia ja nuolia. Vyöhön kiinnitettiin nahkatuppi, jossa pidettiin leveää
veistä.

Viikinkimiekka oli alkuaikoina yksiteräinen ja myöhemmin kaksiteräinen. Teriä
taottiin joskus damaskointitekniikalla, jolla ne saatiin kestäviksi ja
vaikuttavan näköisiksi. Miekkoja tehtiin teräksestä ja raudasta, ja ne
koristeltiin hienosti, etenkin kahvaosa. Huotra oli puinen, nahalla
päällystetty, ja siinä oli kangas- tai villavuoraus sekä metallinen kenkäin
suojaamassa miekan kärkeä.

Viikinkiretket tulivat mahdollisiksi laivanrakennustekniikan kehittyessä.
Viikinkien pitkät veneet kehittyivät silloiseen olomuotoonsa juuri viikinkiaikaa
edeltävänä aikana pohjanmiesten laivanrakennustekniikan kehittyessä huippuunsa.
Maston ja airojen yhdistelmä oli viikinkialusten salaisuus. Viikinkiveneissä oli
mastot, jotka voitiin helposti laskea alas tuulen vastuksen vähentämiseksi ja
vakauden lisäämiseksi, kun alusta soudettiin tai kun oli tarpeen pitää matalaa
profiilia yllätyshyökkäykseen ryhdyttäessä.

Koska viikingit hautasivat mahtimiehiään, rikkaita naisia ja miehiä laivoissa,
muutamia laivoja on säilynyt. Tällaisia ovat norjalaiset Osebergin laiva ja
Gokstadin laiva.

Avomerellä viikingit käyttivät suurta suorakulmaista purjetta, jokivesiä ja
rannikkoa pitkin kuljettiin soutamalla, jolloin masto kaadettiin. Valtaosa
viikinkien retkistä tehtiin rannikkoa seuraillen, ja maamerkkejä tarkkailemalla
pääteltiin, kuinka pitkälle oli edetty. Rannikkoa pitkin tehdyille retkille
tilaa vievää ruokaa ei tarvinnut ottaa mukaan, sillä tarvittava ravinto saatiin
rannikon pysähdyspaikoista. Matkat Atlantin yli Islantiin ja Grönlantiin olivat
huomattavasti hankalampia, koska merellä oltiin useita vuorokausia. Ruoaksi
viikingit söivät pitkillä retkillä kuivattua kalaa tai lihaa ja hapattamatonta
leipää. Nahkaleileistä he joivat vettä, maitoa tai olutta.

Vaikka monia teorioita on esitetty siitä, kuinka viikingit navigoivat aavalla
merellä, mistään ei ole löydetty arkeologista todistusaineistoa
navigointivälineistä teorioiden tueksi. Luultavasti he tarkkailivat auringon ja
Pohjantähden asemaa ja myös luontoa, aaltoja, tuulta, lintuja ja meren kaloja.

Viikinkien mytologia ja uskonto oli hyvin moni-ilmeinen. Tunnettuja ovat muun
muassa sodan jumala Odin, ukkosen jumala Thor ja hedelmällisyyden jumalatar
Freija sekä Valhalla (kaatuneiden sali), jonne Odinin naispuoliset soturit,
valkyyriat johdattivat taisteluissa urheimmin taistelleet kaatuneet soturit.
Odin keräsi sotajoukkoja tulevaa viimeistä taistelua varten, joka käytäisiin
jumalien ja "jättiläisten" välillä. Jumalien hävitessä maailma loppuisi.

Viikinkipäälliköillä saattoi olla henkilökohtainen suosikki- ja suojelijajumala,
jolloin muut jäivät taka-alalle.

Kristinusko alkoi levitä Skandinaviaan viikinkiajan kuluessa. 900-luvun
jälkipuoliskolta lähtien skandinaaviset kuninkaat ja ylimykset alkoivat
yleisesti kääntyä kristinuskoon.

Viikinkien ei ole osoitettu käyttäneen sarvekkaita kypäriä. Tämä on myöhemmin
1800-luvulla romantiikan ajalla Ruotsissa muotoutunut myytti, joka perustui
skandinaaviselta pronssikaudelta peräisin oleviin aitoihin esinelöytöihin.
Tuolloin todella käytettiin sarvikypäriä, luultavasti seremoniallisissa
yhteyksissä. Sarvikypärät saattoivat kuulua myös myöhäisroomalaisiin
paraativarusteisiin. Kansainvaellus- ja merovingiajalla Odin-jumala kuvattiin
toisinaan sarvipäisenä tai sarvikypäräisenä. Wagnerin oopperan puvustuksessa
viikingeillä oli sarvekkaat kypärät, ja ihmiset mielsivät virheellisesti, että
menneessä ajassa viikinkien kypäröissä oli sarvet.

Mielikuva sarvikypäröistä on saanut lisäpontta populaarikulttuurin
viikinkihahmoista, kuten muassa Harald Hirmuinen -sarjakuvasankarista.

Ei myöskään ole historiallisia todisteita sille, että viikingit käyttivät
ihmisten kalloja juomakuppeina. Tämän tarinan taustalla on luultavasti
islanninkielisen kenningin virheellinen käännös sekä Magnús Ólafssonin kuvaus
sotureista, jotka joivat ”kallon kaarevista osista” (eli sarvista), joka kääntyi
muotoon ”tapettujen kalloista”. Historioitsijat Herodotos ja Strabo mainitsevat
joidenkin todella juoneen kallokupeista, muun muassa skyyttien on sanottu
juoneen vihollisten kalloista.

Arabialainen matkamies Ibn Fadlan kuvailee matkakertomuksessaan rusien
likaisuutta monin värikkäin kuvauksin. Hän esimerkiksi mainitsee inhoten, kuinka
miehet ja naiset pesevät naamansa samassa astiassa aamuisin. Muslimimaailmassa
tärkeä ajatus henkilökohtaisesta hygieniasta oli tuolloin ilmeisen vieras
kaikkialla Euroopassa, mutta Ibn Fadlanin mukaan rusit joka tapauksessa olisivat
peseytyneet joka aamu.

Suullisesti välittyneet tarinat viikinkiajasta kirjoitettiin myöhemmin,
1200-luvulta alkaen, saagoiksi muinaisnorjan kielellä. Saagat kertovat usein
oikeasti eläneistä ihmisistä, joskin niitä on pidettävä pikemminkin
kaunokirjallisina teoksina kuin yksityiskohdissaan luotettavina dokumentteina
viikinkiajan elämästä.lähde?

Pohjanmiesten esikristillisten uskomusjärjestelmien (kts. blót, vanha
germaaninen uhritoimitus jumalille) piirteitä säilyi kansanuskomuksissa
1800-luvulle saakka. Nykyisin uuspakanallinen suuntaus nimeltä asatru
("aasainusko") pyrkii entistämään ja elvyttämään vanhaa skandinaavista
esikristillistä uskomusjärjestelmää.

Varhaisimmat viikinkikulttuuria käsittelevät uuden ajan julkaisut ilmestyivät
1500-luvulla. Näitä olivat Historia de gentibus septentrionalibus (Olaus Magnus,
1555) ja vuonna 1514 painettuna julkaistu Saxo Grammaticuksen Gesta Danorum,
joka oli peräisin 1200-luvun alusta. Julkaisujen määrä lisääntyi 1600-luvulta
lähtien, jolloin latinaksi käännetyt Eddat julkaistiin. Muinaisten sankareiden
uroteot muodostuivat tärkeäksi osaksi Ruotsin ja Tanskan kansallisvaltioiden
omakuvaa.

Viikinki sanana tuli laajemmalti tunnetuksi myönteisessä merkityksessä Erik
Gustaf Geijerin vuonna 1811 kirjoittaman runon Viikinki ansiosta. Sanaa
käytettiin puhuttaessa romantisoiduista merenkävijöistä, joilla oli hyvin vähän
yhteistä historiallisen viikinkikulttuurin kanssa. Tällä romanttisella
mielikuvalla oli poliittisiakin vaikutuksia. Ruotsissa haaveiltiin vuonna 1809
Suomen sodassa menetetyn Suomen takaisinvaltaamisesta. Tuolloin haluttiin
ylläpitää myyttiä tarunhohtoisesta, urheasta soturikansamenneisyydestä.
Nationalistinen viikinkimyytti nousi erittäin tärkeäksi myös Islannissa,
Tanskassa ja Norjassa sekä Suomenkin svekomaanisissa piireissä. Norjassa tehtiin
merkittävä arkeologinen löytö, Osebergin viikinkilaiva, juuri maan
itsenäistymisen aikoihin vuonna 1905. Norjassa viikinkejä käytettiin
natsimiehityksen aikana 1940–1945 niin merkittävänä propaganda-aseena, että
sodan jälkeen oli havaittavissa jopa pientä viikinkiväsymystä.

Viikingit olivat myös brittiläisten romantikkojen suosiossa erityisesti
viktoriaanisella ajalla. Saksassa Richard Wagnerin monet teokset ovat saaneet
vahvoja vaikutteita skandinaavisesta mytologiasta.

Ruotsalaisen Frans G. Bengtssonin vuonna 1941 julkaisemasta historiallisesta
viikinkiromaanista Orm Punainen tuli Ruotsissa suuri menestys. Kirja
käännettiinkin maailmansodasta huolimatta useille kielille.

Romanttiset kuvitelmat sankarillisista germaanisista viikingeistä sekä
wagneriaaninen germaanimytologia vetosivat natsi-Saksan ajattelijoihin. Ne ovat
nähtävissä esimerkiksi SS-järjestön tunnuksessa, joka muodostuu kahdesta
sig-riimusta.

Viikinkien toiminnasta on jäänyt Suomeen useita jäänteitä. Rosalan
viikinkikeskus Kemiön saaristossa sijaitsee paikalla, josta on löydetty
viikinkien kauppapaikka.. Saltvikissä on vanha viikinkien asuinpaikka
Ahvenanmaalla. Kvarnbon seudulla on paljon muinaisjäännöksiä ja hautoja
erityisesti myöhäisrautakaudelta ja viikinkiajalta 800- ja 1000-luvuilta.
Halikonlahden rannalla Uskelanjoen suistossa oli vilkas viikinkisatama.lähde?
Eurasta on tehty paljon hautalöytöjä – jopa naissotureita tai ainakin miekkojen
kanssa haudattuja naisia.

Viikingit tekivät myös Suomeen ryöstöretkiä, joista on jäänyt historiallisia
viitteitä. Esimerkiksi Olavi Pyhä teki ryöstöretken Suomen etelä-rannikkolle
vuonna 1008. Retki päättyi Herdalerin taisteluun ja Olavin tappioon.
Riimukivissä on muutamia merkintöjä Suomessa surmansa saaneista henkilöistä.
Ruotsin Gävlessä sijaitseva riimukivi Gs 13 kertoo Egil-nimisen henkilön
kuolleen Hämeeseen tehdyllä ryöstöretkellä joskus 1000-luvun alussa. Retkeä
johti Freygeirr-niminen päällikkö. Riimukiven tekstin mukaan sen pystytti Egilin
muistoksi hänen veljensä Brúsi. Myös riimukivi G 319 on pystytetty Suomessa
1200-luvun alussa kuolleen Auðvald-nimisen henkilön muistoksi. Ruotsin
Söderby-Karlin kirkossa sijaineen, mutta myöhemmin kadonneen riimukiven U 582,
pystyttivät Bjôrn ja Ígulfríðr heidän Suomessa surmansa saaneen poikansa
Ótryggrin muistolle.



https://fi.wikipedia.org/wiki/Kuuba

Kuuban tasavalta (esp. República de Cuba) eli Kuuba on Karibialla sijaitseva
saarivaltio, joka koostuu Kuuban pääsaaresta, Isla de la Juventudista, ja
useista muista pienemmistä saarista. Kuuba sijaitsee Karibianmeren
pohjoisreunalla Meksikonlahden ja Atlantin valtameren yhtymäkohdassa. Kuuban
lähinaapurit ovat pohjoisessa Yhdysvallat ja Bahama, idässä Turks- ja
Caicossaaret ja Haiti, lännessä Meksiko ja etelässä Caymansaaret ja Jamaika.

Kuuban suurin kaupunki ja samalla pääkaupunki on maan luoteisosassa sijaitseva
Havanna. Kuubassa on noin 11 450 000 asukasta, joista 65 % on valkoisia, 10 %
mustia ja loput mestitsejä.

”Cuba” nimitys on peräisin tainointiaanien kielen sanasta ”cubao”, joka
tarkoittaa ”hedelmällistä ja yltäkylläistä maata”.

Lähes 400 vuoden espanjalais- ja yhdysvaltalaisvallan jälkeen maa itsenäistyi
vuonna 1902. Vuonna 1933 vallan otti kersantti Fulgencio Batista. Vuonna 1959
Fidel Castron johtama vasemmistolainen sissiliike kaappasi vallan. Castro pysyi
vallassa vuoteen 2008, jonka jälkeen valta siirtyi hänen veljelleen Raúlille.
2013 varapresidentiksi valittiin Miguel Díaz-Canel. Perinteisesti
varapresidentti korvaa väistyvän presidentin, joten on odotettavissa että
hänestä tulee maan seuraava presidentti Raul Castron siirtyessä syrjään 2018.

Kuuban tasavalta sijaitsee samannimisellä saarella Karibialla. Se on Karibian
suurin saari. Kuuban saari on 1 200 km pitkä ja 32–145 km leveä ja kuuluu Isojen
Antillien saariryhmään. Sen pinta-ala on 104 945 km2. Maan toiseksi suurin saari
Isla de la Juventud on pinta-alaltaan 2 200;km2, pikkusaaret 3 715 km2 ja koko
valtio yhteensä 110 860 km2. Kuuba rajoittuu lännessä Meksikonlahteen ja
Jukataninsalmeen, pohjoisessa Floridansalmeen ja Bahamasaariin, idässä
Windwardin väylään ja etelässä Karibianmereen. Lähimmät naapurit ovat lännessä
Jukatanin niemimaa (Meksiko), pohjoisessa Florida (Yhdysvallat) ja Bahamasaaret,
idässä Haiti sekä etelässä Jamaika ja Caymansaaret (Yhdistynyt kuningaskunta).

Pääosa eli noin kolme neljäsosaa Kuubasta on loivasti kumpuilevaa tasankomaata.
Maassa on myös vuoristoja, joista suurin on saaren itäpuolella sijaitseva Sierra
Maestra, jonka korkein huippu on Pico Real del Turquino (1 974 m). Saaren
itäosissa myös sijaitsevat pienemmät Nipen ja Cristalin vuoristot. Kuuban
keskiosassa sijaitseva Escambrayn korkein vuori on Pico San Juan, 960 m korkea.
Maan länsipäässä, Pinar del Ríon maakunnassa sijaitsevat Sierra de los Órganosin
ja Sierra del Rosarion kumpuilevat alueet.

Maan suurin kaupunki on pääkaupunki Havanna. Vuonna 2010 muita yli 200 000
asukkaan kaupunkeja olivat Santiago de Cuba, Camagüey, Holguín, Guantánamo ja
Santa Clara.

Ilmasto on trooppinen, mutta sitä viilentävät pasaatituulet. Sadekausi kestää
toukokuusta lokakuuhun. Itärannikolle iskee hurrikaaneja elokuun ja marraskuun
välisenä aikana suunnilleen joka toinen vuosi.

Kuuban luonto on säilynyt paremmin kuin muualla Karibialla. Kestämättömät
metsänhakkuut ja kosteikkojen raivaus sokeripelloiksi ovat tosin tehneet
tuhojaan myös Kuubassa, mutta maassa on edelleen myös koskematonta sademetsää ja
kosteikkoja sekä koralliriuttoja. Talouskasvun pelätään kuitenkin jatkossa
lisäävän luonnon kulumista.

Noin viidesosa saaresta, 200 metrin yläpuolella, on ollut alkujaan kosteiden
metsätyyppien: sademetsän, vuoristometsän ja pilvimetsien peitossa. Niistä on
löydetty noin 30 kotoperäistä lajia. Vuonna 1995 arvioitiin, että 75 %
metsätyypistä on tuhottu kahvin ja kaakaon viljelyn takia, mutta jäljellä on
edelleen yksi luonnontilainen yli 500 neliökilometrin laikku. Yli puolet maan
pinta-alasta on ollut kuivaa metsää, mutta 4/5 siitä on raivattu viljelyksiksi,
laitumeksi ja savanniksi. Vuoristoissa on kasvanut havumetsää, josta on jäljellä
kolme yli 250 neliökilometrin laikkua. Metsän päälajina on Pinus caribaea-mänty,
jonka suojissa elää monia kotoperäisiä lintu- ja kasvilajeja.

Maailman pienin lintu kimalaiskolibri elää Kuubassa, samoin kuin
kuubansmaragdikolibri, endeeminen kuubantodi ja kuubanamatsoni. Kansallislintu
on kuubantrogoni. Capromys pilorides -hutialajia tavataan Kuuban lisäksi
joillakin lähisaarilla. Kuubankrokotiili on kadonnut muualta kuin Kuubasta.

Arkeologiset löydöt vahvistavat, että Kuuba on ollut asuttuna yli 4 000 vuoden
ajan. Viñalesin luolissa, Pinar del Ríon maakunnassa eli kivikauden
metsästäjä-keräilijäkansa. Heidät syrjäyttivät vähitellen ciboneyt, jotka
harjoittivat kalastusta ja pienimuotoista maanviljelyä. Kolmannessa
muuttoaallossa saapuivat tainot vuoden 1100 jälkeen useissa erissä. Tainot ovat
sukua arawakeille, ja he toivat saarelle suuren osan siellä nykyisinkin
viljeltävistä hyötykasveista. He osasivat myös jalostaa tupakasta poltettavaa
nautintoainetta.

Kristoffer Kolumbus saapui Kuuban saarelle ensimmäisenä eurooppalaisena 1492.
Espanjalaiset alkoivat kuitenkin asettua saarelle vasta 20 vuotta myöhemmin
Diego Velázquezin johdolla. Espanjalaiset alistivat tainot
encomienda-järjestelmään. Tainot nääntyivät pakkotyöhön viljelmillä ja
kaivoksissa, ja eurooppalaisten tuomat taudit jylläsivät. Vuonna 1550 tainoja
oli alle viisituhatta. Espanjalaiset toivat saarelle afrikkalaisia orjia
vuodesta 1526 alkaen.

1500-luvun puolivälistä 1700-luvun puoliväliin Kuubassa oli jatkuvia
yhteenottoja varakkaiden espanjalaisten kauppiaiden ja merirosvojen välillä.
Espanjalaiset yrittivät turhaan suojata omaisuuttaan rakentamalla linnoituksia
saaren satamien ympäristöön. Vuonna 1762 Espanja liittyi seitsenvuotiseen sotaan
Ranskan puolelle Britanniaa vastaan. Britit näkivät mahdollisuuden vallata
Espanjan tuottoisat omistukset Karibialla ja valtasivat Havannan. Brittien
valtakaudella sokeriruo'on viljely kukoisti, varsinkin kun vuonna 1790 saarelle
pakeni ranskalaisia plantaasinomistajia Haitin orjakapinan tieltä. Vuoteen 1820
mennessä Kuubasta kehittyi maailman johtava sokerintuottaja, ja vastamuodostunut
Yhdysvallat oli sen suurin asiakas.

Kuuba pysyi pitkään Espanjalle uskollisena, ja siirtokunnassa ei syntynytkään
itsenäisyysaatetta 1800-luvun alussa, kun muut Espanjan siirtomaat pyrkivät
itsenäisyyteen. Orjuutta kannattanut kreolieliitti alkoi kuitenkin pitää itseään
syrjittynä, ja vuosisadan puoliväliin mennessä Kuubassakin alkoi viritä toiveet
itsenäisyydestä. Rinnalla heräsi myös ajatus liittymisestä Yhdysvaltoihin, jonka
etelävaltioissa orjuus oli sallittua. Ensimmäinen laajamittainen yritys
itsenäistymiseen alkoi lokakuussa 1868, kun Carlos Manuel de Céspedesin
plantaasilla käynnistyi kymmenvuotinen sota. Espanjalaiset solmivat rauhan
keskenään riitautuneiden kapinallisten kanssa 1878.

Itsenäisyystaistelun marttyyriksi nousi José Martí, joka perusti 1892 New
Yorkissa itsenäisyysjuntan. Kuuban itsenäisyyssota käynnistyi helmikuussa 1894,
ja Martí kuoli jo sen ensimmäisissä taisteluissa. Sota levisi pian maan
itäosista muualle maahan. Yhdysvallat ei halunnut puuttua maan tilanteeseen,
mutta se julisti sodan Espanjalle, kun Havannan satamassa vierailulla ollut USS
Maine (ACR-1) räjähti helmikuussa 1898 ja vei mukanaan 266 yhdysvaltalaista.
Molemmat maat syyttivät räjähdyksestä toisiaan. Espanjan ja Yhdysvaltain sota
kesti huhtikuusta elokuulle, ja sen seurauksena Espanja joutui vetäytymään
Kuubasta sekä luovuttamaan Puerto Ricon ja Filippiinit Yhdysvalloille, joka ei
kuitenkaan antanut itsenäisyyttä Kuuballe vaan asetti johtoon oman
sotilashallintonsa. Vaikka miehityshallinto onnistui kehittämään yhteiskuntaa,
enemmistö kuubalaisista ei hyväksynyt maan siirtymistä uudelle isännälle.

Kuuba itsenäistyi vuonna 1902. Yleislakko vuonna 1933 syöksi presidentti Gerardo
Machadon vallasta ja nosti armeijan kersantti Fulgencio Batistan maan johtoon.
Maan presidenttinä oli Federico Laredo Brú, mutta todellinen johto oli Batistan
käsissä. Vuonna 1940 Batista nimitettiin presidentiksi. Batista joutui kuitenkin
syrjään vuonna 1944, kun presidentiksi valittiin Ramon Graú. Vuonna 1948
presidentiksi tuli Carlos Prío Socarrás, jonka Batista syrjäytti vuonna 1952.
Niin sanottu Plattin lisälauseke rajoitti Kuuban itsenäisyyttä ja USA piti
oikeutenaan puuttua halutessaan Kuuban asioihin .

Vuonna 1959 Fidel Castro syrjäytti Batistan epäsuositun ja korruptoituneen
hallinnon vallankumouksessa. Batista pakeni Yhdysvaltoihin, jonne hän siirsi
myös huomattavan määrän rahaa. Lisäksi Kuubasta lähti noin 700 000 Batistan
kannattajaa. Yhdysvallat, Iso-Britannia, Ranska ja Neuvostoliitto sekä lähes
kaikki Latinalaisen Amerikan maat tunnustivat Kuuban uuden hallituksen jo
tammikuun 1959 ensimmäisellä viikolla. Castron johtama 26. heinäkuuta
-sissiliike koostui liberaaleista ja maltillisista vasemmistolaisista, mutta
myöhemmin Castro julisti vallankumouksen olleen luonteeltaan sosialistinen,
keskitti vallan käsiinsä, perui vapaat vaalit ja unohti lupauksensa vanhan 1940
perustuslain kunnioittamisesta. Sissiliikkeen nimi juontui vallankumouksen
lähtölaukauksena olleesta, Castron johtamasta hyökkäyksestä Moncadan
varuskuntaan Santiagon kaupungin liepeillä 26. heinäkuuta 1953 ja sen esikuvana
oli Ranskan toisen maailmansodan aikainen vastarintaliike. Castron kehittämää
omalaatuista sosialismia on kutsuttu "castrolaisuudeksi", joskus myös
"fidelismiksi".

Heti Batistan paettua Kuubasta maan uusi hallitus aloitti rankaisutoimet niitä
Batistan hallinnon jäseniä vastaan, joita syytettiin kansalaisten murhaamisesta
ja kiduttamisesta, ja perusti tätä varten erityisiä sotaoikeuksia. Ulkomaisten
näkemysten mukaan sotaoikeuksien toiminta sai näissä tapauksissa
järjestelmällisen koston luonteen. Syytetyt tuomittiin pikaisissa, usein jopa
hätäisissä oikeudenkäynneissä poikkeuksetta kuolemaan ja teloitettiin
julkisesti, mutta ulkomaisten vastalauseiden vuoksi teloitukset muutettiin pian
salaisiksi. Kesäkuun 1959 loppuun mennessä, jolloin sotaoikeudet lakkautettiin,
oli teloitettu noin 500 henkilöä.

Useimmat sanomalehdet lakkasivat tai otettiin haltuun vuoden 1960 loppuun
mennessä Kaikki radio- ja televisioasemat otettiin valtion hallintaan.

Vuosittain vangittiin noin 20 000 toisinajattelijaa.selvennä Maltilliset
opettajat ja professorit poistettiin tehtävistään.selvennä Homoseksuaaleja,
uskonnonharjoittajia ja muita vietiin työleireille poliittiseen "aivopesuun".

Syyskuussa 1960 perustettiin "vallankumouskomiteoita" (CDR), jotka vakoilivat
naapurustoja. Kuuba rakensi Latinalaisen Amerikan toiseksi suurimman armeijan.

Vuosina 1959 - 1962 teloitettiin 3200 ihmistä Yhdysvaltain ulkoministeriön
arvion mukaan, joidenkin arvioiden mukaan poliittisia teloituksia oli kaikkiaan
4000 - 33 000.

Yhdysvallat suhtautui Kuuban uuteen hallintoon aluksi rauhallisesti, mutta
varsin pian tilanne muuttui täysin. Batistan hallintoon kohdistuneet teloitukset
horjuttivat jo vakavasti Yhdysvaltain luottamusta Castroon. Ulkomaisten
teollisuusyritysten ja öljy-yhtiöiden kansallistaminen vuonna 1960 katkaisi
välit Yhdysvaltoihin. Yhdysvallat lopetti sokerin ostot Kuubasta, jonka
taloudelle puolestaan sokerin vienti oli elintärkeää ja Yhdysvallat
ylivoimaisesti suurin kuubalaisen sokerin ostaja. Tässä tilanteessa Kuuba
kääntyi sosialististen maiden puoleen ja näin alkoi Kuuban ja Neuvostoliiton
yhteistyö, joka ei tosin aina sujunut hankauksitta. Kylmän sodan kiristyessä
Kuubasta tuli suurvaltojen välisten kiistojen välikappale. Yhdysvaltalaiset
organisoivat kuubalaisten pakolaisten huhtikuussa 1961 tekemän epäonnistuneen
Sikojenlahden maihinnousun tavoitteenaan syrjäyttää vallankumoushallinto.
Operaation epäonnistuminen oli vakava arvovaltatappio Yhdysvaltain juuri virkaan
astuneelle presidentille John Kennedylle. Vuonna 1962 Kuuba erotettiin Amerikan
valtioiden järjestöstä (OAS), koska Yhdysvaltain ajaman päätöksen mukaan
"marxilais-leniniläinen linja oli ristiriidassa amerikkalaisen järjestelmän
periaatteiden kanssa".1960-luvun alussa Kuuba oli maailmanpolitiikan näyttämönä
Kuuban ohjuskriisissä (15.10.-20.11.1962). Ohjuskriisin lauettua povattiin
yleisesti Kuuban ja Neuvostoliiton suhteiden kylmenemistä, mutta jo keväällä
1963 Fidel Castro teki ensimmäisen vierailunsa Neuvostoliittoon ja tapasi
puoluejohtaja Nikita Hruštšovin.

1960-luvulla Fidel Castro ja hänen läheinen toverinsa, Kuuban valtionpankin
johtaja, syntyperältään argentiinalainen Ernesto "Che" Guevara yrittivät
markkinoida "castrolaista" sosialismia muihin Latinalaisen Amerikan maihin,
joihin lähetettiin runsaasti rahaa, aseita ja sissisodan asiantuntijoita.
Yrityksistä huolimatta "castrolaisuus" ei juuri saavuttanut näissä maissa
vastakaikua. Suurin osa maiden väestöstä oli kylläkin köyhiä talonpoikia, mutta
nämä olivat kuitenkin pääosin saaneet lunastetuiksi pienet maatilkkunsa omikseen
eivätkä innostuneet sosialismin mukaisesta tuotantovälineiden
yhteisomistuksesta. Guevara joutui syrjään hänen ja Castron näkemyserojen
vuoksi: Castro kannatti yhteistyön tiivistämistä Neuvostoliiton kanssa, Guevara
suurempaa riippumattomuutta Moskovasta. Guevara lähti Kuubasta vuonna 1965 ja
hän sai surmansa Boliviassa vuonna 1967 yritettyään turhaan nostattaa kapinaa
presidentti Rene Barrientosia vastaan.

Kuuban kommunistinen puolue perustettiin vuonna 1961, mutta ensimmäisen
puoluekokouksensa se piti vasta vuonna 1975, jolloin Fidel Castro valittiin sen
johtoon. Vuonna 1976 tehdyn perustuslain muutoksen nojalla määriteltiin
kommunistisen puolueen johtoasema ja Castro nimitettiin Kuuban valtioneuvoston
puheenjohtajaksi eli maan presidentiksi. Vuonna 1972 Kuuba liittyi
sosialististen maiden talousyhteisön (SEV) jäseneksi.

1970- ja 1980-luvuilla kuubalaisia sotilaita oli tukemassa useita eri
vasemmistohallituksia Afrikassa (muun muassa Angolassa) ja Etelä-Amerikassa.
Angolassa Kuuba tuki merkittävästi Vapautuksen kansanrintamaa (MPLA), joka sai
yliotteen maan sisällissodassa vuonna 1976, Frelimo-puoluetta Mosambikissa sekä
PAIGC-puoluetta Guinea-Bissaussa ja Kap Verdessä. Jonkinasteista tukea saivat
myös Päiväntasaajan Guinean ja Ugandan diktaattorit Francisco Macías Nguema ja
Idi Amin sekä silloisen Zairen presidenttiä Mobutu Sese Sekoa vastustaneet
kapinalliset. Toisaalta Castro esiintyi mielellään kehitysmaiden yhteisenä
johtohahmona ja puolestapuhujana ja sanoi Kuuban pyrkivän vähentämään
itsenäisyyden saavuttaneiden Afrikan maiden riippuvuutta entisistä
siirtomaaisännistä ja ylipäätään länsimaista, etenkin Yhdysvalloista. Tällöin
hän joutui kuitenkin varomaan ainakin kovin näkyvää tukea kumouksellisille
liikkeille. Ongelmia Kuuballe tuottivat Afrikan valtioiden ja etnisten ryhmien
keskinäiset erimielisyydet, joista yksi esimerkki oli sen tukemien Etiopian ja
Somalian ajautuminen keskinäiseen Ogadenin sotaan vuonna 1977. Muualla
maailmassa Kuubaa pidettiin lähinnä Neuvostoliiton käsikassarana Neuvostoliiton
vaikutusvallan lisäämiseksi Afrikassa ja kuubalaisten läsnäoloa siellä Moskovan
vaatimana hintana talousavusta Kuuballe.

1990-luvun alussa Neuvostoliiton taloudellisen tuen loputtua Kuubassa koettiin
suuria taloudellisia ongelmia. Vuonna 1991 pidetyssä Kuuban kommunistisen
puolueen järjestyksessä neljännessä puoluekokouksessa Fidel Castro vakuutti
maansa pysyvän sosialistisena; samaan aikaan Neuvostoliitto kävi
kuolinkamppailuaan ja valtio katosi vuoden lopussa maailmankartalta. Viimeiset
venäläiset sotilaat poistuivat Kuubasta heinäkuun alussa 1993. Elokuussa 1994
Kuubassa alkoivat siihen saakka vakavimmat levottomuudet Castron valtakaudella,
kun tuhannet kuubalaiset osoittivat mieltään ja huusivat Castron vastaisia
iskulauseita maan pääkaupungissa Havannassa. Samalla käynnistyi uusi
kuubalaisten joukkopako Yhdysvaltoihin. Castro syytti Yhdysvaltoja
mielenosoitusten lietsomisesta. Yhdysvaltain alettua jarruttaa kuubalaisten
maahanmuuttoa elokuun lopussa mm. Panama ja Honduras ilmoittivat olevansa
valmiita ottamaan vastaan kuubalaisia pakolaisia. Levottomuuksien katsottiin
jopa käynnistäneen Castron lähtölaskennan.

Fidel Castro teki marraskuussa 1996 historiallisen vierailun Vatikaaniin, jossa
hän keskusteli paavi Johannes Paavali II:n kanssa lähinnä katolisen kirkon
asemasta Kuubassa. Castro kutsui paavin Kuubaan vastavierailulle, joka toteutui
tammikuussa 1998. Kuuba oli viimeinen Latinalaisen Amerikan maa, jossa paavi ei
ollut vieraillut.

Presidentti Vladimir Putin vieraili Kuubassa ensimmäisenä Venäjän
valtionpäämiehenä Neuvostoliiton hajoamisen jälkeen joulukuussa 2000. Putinin ja
Fidel Castron keskustelujen päätteeksi ilmoitettiin Venäjän ja Kuuban päässeen
sopimukseen Kuuban huomattavien neuvostoaikaisten velkojen maksusta.

Yhdysvaltojen ja Kuuban suhteet ovat jatkuvasti pysyneet kireinä. Presidentti
George W. Bushin hallinnossa kansainvälisestä turvallisuudesta vastaavana
apulaisulkoministerinä toiminut John Bolton on lukenut Kuuban ”pahan akseliin”
kuuluvaksi. Vuonna 2002 Yhdysvallat lennätti Kuubassa Guantanamo Bayssa
sijaitsevaan laivastotukikohtaansa Afganistanissa ottamiaan vankeja. Yhdysvallat
on syyttänyt Kuubaa terrorismin tukemisesta. Samalla se on kuitenkin itse
antanut anticastrolaisten olla Miamissa vapaasti, vaikka heitä on syytetty
terroristisista teoista. Anticastrolaiset terroristit ovat muun muassa
uhkailleet Kuubaan matkaavia turisteja, iskeneet havannalaisiin hotelleihin ja
räjäyttäneet kuubalaisen matkustajakoneen, joka johti yli 70 ihmisen kuolemaan.
Kuuba on syyttänyt tapauksista CIA:ta.

Kuuban johtajana toimi 1959–2008 Fidel Castro. Hän luovutti vuodesta 1976
hallussaan olleet presidentin tehtävät väliaikaisesti veljelleen Raúl Castrolle
kesällä 2006 jouduttuaan sairaalahoitoon. Talvella 2008 Fidel Castro luopui
julkisista viroistaan, ja seuraajaksi presidenttinä valittiin veli Raúl. Fidel
Castron luovuttua vallasta helmikuussa 2008 Kuuban kansantaloutta on hieman
avattu. Kuubalaisilla on oikeus hankkia aiemmin säädeltyä viihde-elektroniikkaa
ja tietokoneita sekä matkustusrajoituksia on höllennetty. Vuonna 2009 Kuuba
hyväksyttiin jälleen Amerikan valtioiden järjestön jäseneksi.

Helmikuussa 2013 Kuuban parlamentti valitsi Raúl Castron toiselle kaudelle maan
presidentiksi. Hän ilmoitti luopuvansa virasta kautensa päättyessä vuonna 2018.
Kokouksessa varapresidentiksi nousi Miguel Díaz-Canel Bermúdez jonka oletetaan
nousevan myös maan presidentiksi 2018.

Joulukuussa 2014 Barack Obama ilmoitti, että Yhdysvallat aikoo normalisoida
suhteensa Kuubaan. Yhdysvallat aikoi palauttaa diplomaattiset suhteet Kuubaan ja
perustaa maahan lähetystön. Obama pyrkii myös lopettamaan Kuuban kauppasaarron,
mutta tarvitsee siihen kongressin tuen. Heinäkuussa 2015 Kuuba ja Yhdysvallat
solmivat diplomaattisuhteet 54 vuoden tauon jälkeen.

Kuubassa on sosialistinen hallintojärjestelmä. Maassa on käytössä Kuuban
kommunistinen puolueen (Partido Comunista de Cuba) hallitsema
yksipuoluejärjestelmä. Kuuban kommunistinen puolue on yhteiskunnan johtava
ideologinen voima, joka ei kuitenkaan osallistu vaaleihin. Valtioelimet valitaan
vaaleilla, joissa ehdokkaat asetetaan kansalaisten avoimissa kokouksissa
asuinalueilla.

Valtioneuvoston puheenjohtajana toimii presidentti, joka johtaa myös
ministerineuvostoa eli hallitusta. Presidentillä on toimeenpanovalta ja
kansalliskokouksella lainsäädäntövalta. Kansalliskokous myös valitsee korkeimman
oikeuden jäsenet.

Presidentti, varapresidentti ja kansalliskokous (Asemblea Nacional del Poder
Popular) valitaan vaaleilla viiden vuoden jaksoiksi. Kansalliskokous koostuu 614
paikasta. Vaaleissa kunkin ehdokkaan on saatava vähintään 50 prosentin kannatus
tullakseen valituksi. Presidentti tekee suosituksen ministereistä
kansalliskokoukselle, joka nimittää ministerit. Kansalliskokous nimittää
itselleen myös 31-jäsenisen valtioneuvoston, joka toimii sen sijaisena
istuntokausien ulkopuolella. Koska kansalliskokous on koolla vain lyhyen kauden
kaksi kertaa vuodessa, valtioneuvostolla on paljon valtaa.

Yhdysvalloilla on Kuubassa vuonna 1898 perustettu Guantanamo Bayn
laivastotukikohta, jota Kuuba vaatii itselleen. Tukikohta vuokrattiin
Yhdysvalloille Kuuban itsenäistyessä 1903. Vallankumouksen jälkeen Fidel ja Raúl
Castro eivät ole hyväksyneet vuokranmaksua, koska katsovat, että vuokrasopimus
on tehty pakon alaisena.

Kuubassa oli myös Neuvostoliiton Lourdesin kuunteluasema 1964–2001. Kiina solmi
vuonna 2000 sopimuksen Kuuban kanssa Kuuban satelliittitiedusteluaseman
vuokraamisesta.

Kuuballa on läheiset suhteet Kiinaan ja Venezuelaan. Kiina on toimittanut maahan
nikkeliä ja Venezuela edullista öljyä. Vuonna 2009 Venäjä alkoi lämmitellä
yhteyksiä neuvostoaikojen liittolaiseen, ja teki sopimuksen merenalaisten
öljyvarojen kartoittamisesta.

Monet kuubalaiset ovat vuosien varrella lähteneet siirtolaisiksi. Vuonna 2008
Kuuba oli maailman viidenneksi eniten siirtolaisia lähettänyt maa Meksikon,
Kiinan, Intian ja Filippiinien jälkeen. Tuona vuonna 49 500 kuubalaista muutti
laillisesti ulkomaille. Monet laittomat pakolaiset livahtavat pikaveneillä
Yhdysvaltoihin, jolla on erityisohjelma, jonka turvin myös laittomasti saapuneet
kuubalaiset voivat hakea heti työlupaa.

Kuuban hallitusta on syytetty vakavista ihmisoikeusloukkauksista kuten
kidutuksesta, mielivaltaisista vangitsemisista, epäoikeudenmukaisista
oikeudenkäynneistä ja laittomista teloituksista ("El Paredón").
Ihmisoikeusjärjestö Human Rights Watchin mukaan hallitus "tukahduttaa lähes
kaikki toisinajattelun muodot" ja "kuubalaisilta evätään järjestelmällisesti
ilmaisunvapaus, yhdistymisvapaus, kokoontumisvapaus, yksityisyys,
liikkumisenvapaus ja lainmukaisuus". Vuonna 2003 Euroopan unioni syytti Kuuban
hallitusta jatkuvasta vakavista ihmisoikeuksien loukkaamisesta.

Myös YK on arvostellut Kuuban ihmisoikeustilannetta. Ihmisoikeusjärjestö Amnesty
Internationalin mukaan monia mielipidevankeja on vapautettu, mutta
ilmaisunvapautta sekä kokoontumis- ja yhdistymisvapautta rajoitetaan ja
yksipuoluehallituksen linjan arvostelijoita vainotaan. Toisinajattelijoita
pidätetään mielivaltaisesti, millä estetään osallistuminen kokouksiin ja
mielenosoituksiin. Maassa on voimassa kuolemanrangaistus, mutta viimeisin
teloitus tapahtui vuonna 2003.

Vuoteen 2013 asti kansalaiset eivät voineet lähteä Kuubasta eivätkä saapua sinne
ilman virallista lupaa passiensa ja viisumiensa lisäksi.

Vuonna 2008 Kuubassa oli vangittuja journalisteja eniten maailmassa Kiinan
jälkeen, mistä raportoivat mm. Committee to Protect Journalists (CPJ), Human
Rights Watch ja Suomen Pen.

Kuuban media on tiukan valtion kontrollin alaisena, ja toimittajat voivat joutua
kolmeksi vuodeksi vankilaan viranomaisten arvostelusta tai hallituksen vastaisen
propagandan levittämisestä. Perustuslaki kieltää yksityiset radio- ja
televisioasemat, ja ulkomaisten uutispalveluiden on palkattava paikallista
henkilökuntaa valtion välitystoimiston kautta. Alle kaksi prosenttia väestöstä
käyttää internetiä. Yhdysvallat levittää omia näkemyksiään maailman asioista
suuntaamalla voimakkaita radiolähettimiä Floridasta Kuubaan.

Tietokoneiden omistusta rajoitetaan niin, että niiden määrä on maailman alimpia.
Internetiä saa käyttää vain valikoiduissa paikoissa, joita voidaan valvoa.
Luvaton Internet-yhteys voi tuottaa viiden vuoden vankeuden.

Vuonna 1999 Human Rights Watch raportoi Kuuban vankilanjärjestelmän olevan
Latinalaisen Amerikan laajimpia kattaen mm. 40 maksimaalisen turvallisuuden
vankilaa ja 200 työleiriä. Järjestön mukaan niin poliittiset kuin muutkin vangit
joutuvat vankiloihin luokattomiin ja epäterveellisiin oloihin.

Kuuba on jaettu 15 provinssiin, jotka on vielä jaettu 169 kuntaan ja yhteen
erityiskuntaan (Isla de la Juventud).

CIA:n The World Factbookin mukaan Kuuban bruttokansantuote henkeä kohti vuonna
2010 oli 9 900 Yhdysvaltojen dollaria, samaa suuruusluokkaa muiden Karibian ja
Keski-Amerikan maiden kanssa.

Merkittävimmät luonnonvarat ovat koboltti, nikkeli, rautamalmi, kupari, mangaani
ja puu. Merkittävimmät vientituotteet ovat nikkeli, sokeri, tupakka ja
bioteknologian tuotteet. Tärkeimmät vientimaat ovat Venezuela, Kiina ja Kanada.

Kuuban talous on ollut varsin riippuvainen sokeriruo'on viennistä, mutta koska
sokerin maailmanmarkkinahinta on nykyään alhainen sokeriteollisuutta on viime
vuosina ajettu alas. Vuonna 2009 sitä tuotettiin miljoona tonnia eli
kahdeksasosa vuoden 1989 tuotannosta. Nikkeli on ottanut paikan merkittävimpänä
vientituotteena, mutta senkin maailmanmarkkinahinta heilahtelee.

Järjestelmällisesti kehitetystä terveydenhuollosta ja bioteknologiasta on
kasvanut merkittävä vientitulojen lähde. Kuubalaista syöpätutkimusta on
kaupallistettu yhteisyrityksissä sekä Kiinassa että Saksassa. Venezuelan kanssa
on sopimus lääkäripalveluiden vaihdosta edulliseen öljyyn.

Viime aikoina matkailusta on tullut yhä merkittävämpi elinkeino. Vuodesta 2004
alkaen maassa on käynyt 2–2,5 miljoonaa turistia vuodessa. Osa latinalaisen
Amerikan matkailijoista tulee Kuubaan käyttääkseen maan sairaalapalveluita.
Suosituimpia perinteisiä lomakohteita ovat Varadero ja Guardalavaca. Maassa käy
paljon kanadalaisia, brittejä, espanjalaisia, italialaisia ja meksikolaisia.

Kuuballa on kaksi valuuttaa, kotimainen peso (CUP) ja vaihdettava peso (CUC).
Niiden vaihtosuhde on yrityksille 1:1, yksityisille epäedullisempi:
Yhdysvaltojen dollarin vaihtoa CUCiin verotetaan 10 %. Vuodesta 2011 CUC on
sidottu dollariin. Kahta valuuttaa käytetään eri kaupoissa, mikä on johtanut
laajaan mustan pörssin kauppaan.

Kuuban talousmalli on sosialistinen, 83 % työvoimasta on valtion palveluksessa.
Vuodesta 2008 Raúl Castron hallinto on tehnyt muutoksia markkinataloutta kohti,
ja vuoden 2011 puoluekokous hyväksyi joukon uudistuksia, kuten yksityisen
maanomistuksen ja luotonannon.

Yhdysvallat julisti vuonna 1962 Kuuban kauppasaartoon, joka jatkuu yhä.
Keskeinen ehto saarron helpottamiselle on ollut toisinajattelijoiden
vapauttaminen. Vuonna 2008 presidentti Bush tarjosi Kuuballe humanitaarista apua
ja salli väliaikaisesti ruoan ja rakennustarvikkeiden myynnin 250 miljoonan
dollarin arvosta ja vuonna 2009 Yhdysvallat lievensi saartoa sallimalla maansa
kuubalaisten matkustaa ja lähettää rahaa Kuubaan. Kauppasaarto ei rajoita vain
yhdysvaltalaisten yritysten käymää kauppaa Kuubaan, vaan se koskee myös
ulkomaisia yrityksiä, jotka käyvät kauppaa sekä Yhdysvalloissa että Kuubassa.
YK:n yleiskokous on jo 19 vuoden ajan vuosittain hyväksynyt kauppasaarron
purkamista vaativan päätöslauselman, mutta Yhdysvallat on jättänyt YK:n
vaatimukset huomiotta. Joulukuussa 2014 Yhdysvallat alkoi neuvotella
kauppasaarron purkamisesta.

Kuuban noin 11 miljoonasta asukkaasta on valkoisia 65,1 %, mulatteja sekä
mestitsejä 24,8 % ja mustia 10,1 %. Virallinen kieli on espanja. Ennen vuoden
1959 Castron valtaannousua 85 % oli ainakin nimellisesti katolisia. Pew Research
Center -tutkimulaitoksen mukaan vuonna 2010 kuubalaisista 59.2 % on kristittyjä,
17.4 % kansanuskontoja, 0.4 % muita uskontoja ja 23.0 % uskonnottomia.

Vuonna 1960 eliniänodote oli Kuubassa 64 vuotta ja Latinalaisessa Amerikassa 56
vuotta.. Vuonna 2010 luvut olivat 79 vuotta ja 74 vuotta.

Vuonna 2008 Kuubassa oli yli 33 000 perhelääkäriä. Jokaista 20–40 perhelääkäriä
kohti on paikallinen klinikka. 2000-luvulla niihin on siirretty yhä enemmän
erikoissairaanhoidon palveluita, jotka olivat aiemmin saatavana vain
sairaaloissa.

Maailman terveysjärjestön tilastojen mukaan Kuuballa on ollut lääkäri 170
asukasta kohti,, kun esimerkiksi Suomessa on lääkäri noin 300 asukasta kohti.
Kun terveydenhuollosta on tullut kannattava vientituote, kotimaan palveluihin on
jäänyt vähemmän työntekijöitä ja potilaat ovat joutuneet jonottamaan hoitoa.
Länsi-Afrikassa ebolapotilaita auttaneet kuubalaiset lääkärit on nimetty ehdolle
Nobelin rauhanpalkinnon saajiksi.

UNAIDSin vuoden 2010 raportin mukaan verrattuna muihin Karibian alueen maihin
Kuubassa on erittäin alhainen HIV-kantajien osuus. Vuonna 2009 heitä oli alle
0,1 % aikuisväestöstä, yhteensä noin 7 100 henkeä. Antiretroviraalihoitoa sai
lähes neljätuhatta henkeä, eli 80 % tarvitsevista.

Kuuba panostaa koulutukseen selvästi enemmän kuin muut alueen valtiot. 98 %
lapsista käy alakoulun loppuun, ja 83 % ikäluokasta käy yläkoulua. Myös
korkea-asteen opiskelijoiden määrä on selvästi suurempi kuin muissa alueen
maissa. Nuorista 100 % ja kaikista aikuisista 99,8 % on lukutaitoisia, kun
alueen keskiarvot ovat 97 % ja 91 %.

Sukupuolten tasa-arvo on saavutettu koulutuksessa ja työelämässä periaatteessa
hyvin. Kuitenkin, vaikka samasta työstä maksetaan samaa palkkaa, miehet saavat
usein parempipalkkaiset työt, ja kulttuuriperinteet ohjaavat naiset hoitamaan
kotityöt ja lasten sekä vanhusten huollon. Kansalliskokouksen edustajista 43,6
prosenttia on naisia. Työelämässä miehet dominoivat perinteisiä ”kovia aloja”
kuten tekniikkaa ja luonnontieteitä. Lääketieteessä, koulutuksessa ja lakialalla
naiset ovat enemmistönä.

Runoilija José Martí (1853–1895) on Kuuban vallankumouskirjallisuuden tunnetuin
nimi. 1900-luvun vallankumouksellisesta kirjallisuudesta tunnetaan Alejo
Carpentier, joka kirjoitti suurimman osan tuotannostaan maanpaossa ennen
vallankumousta ja sai Kuubaan palattuaan vaikutusvaltaisen aseman maan
kirjankustannuksen johtajana. Muita merkittäviä kuubalaisia kirjailijoita ovat
esimerkiksi Guillermo Cabrera Infante, Reinaldo Arenas, Leonardo Padura ja Pedro
Juan Gutiérrez.

Kuuban kuvataide sai 1800-luvulla paljon vaikutteita Euroopan klassismista.
1920-luvulta alkaen avantgarde lisäsi maassa suosiotaan. Kuuban tunnetuimpia
"Vanguard"-liikkeen taiteilijoita noihin aikoihin oli Wifredo Lam.
Vallankumouksen 1959 jälkeen Kuuban taiteellinen vapaus kapeni maan
politisoituessa, minkä seurauksena maasta poistui useita taiteilijoita.
Neuvostoliitosta tuotu sosialistinen realismi ei myöskään saavuttanut
kuubalaisten taiteilijoiden täyttä suosiota. Maan taide-elämä alkoi vapautua
jälleen 1980-luvulla. 1990-luvulla maastamuutto vapautui, mikä seurauksena suuri
joukko taiteilijoita lähti jälleen maasta.

Nykyisin Kuubassa vallitsee paikallisten taiteentekijöiden mukaan taiteellinen
vapaus, eikä valtio enää rajoita taiteilijoita kuten aikaisemmin. Maassa on
korkealaatuista maksutonta yliopistollista ja alempaa taideopetusta, valtio
tukee edelleen taiteentekijöitä, ja taiteilijoiden yhteiskunnallinen ja
taloudellinen asema on hyvä. Maan arvostetuin taidekoulu on 1961 perustettu
Instituto Superior de Arte. Kuubalaiset eivät itse juurikaan osta taidetta, vaan
paikallisten taiteilijoiden asiakkaat ovat yleensä ulkomaalaisia. Kuuban
nykytaide heijastaa maan monimuotoisuutta: eurooppalaista, karibialaista ja
afrikkalaista perintöä sekä erilaisia uskontoja. Maan nykytaiteen merkittävimpiä
taidemuseoita on havannalainen Villa Manuela Gallery. Taide näkyy hyvin myös
maan katukuvassa.

Havannassa järjestetään vuosittain kansainvälisesti tunnetut
latinalaisamerikkalaiset elokuvajuhlat. Elokuvaliput ovat maassa halpoja, joten
elokuvissa käynti on suosittua ajanvietettä. Myös tanssiminen on Kuubassa hyvin
suosittua. Maan kansallisbaletti ja sen perustaja Alicia Alonso tunnetaan myös
Kuuban ulkopuolella.

Kuubalaisen musiikin juuret ovat Espanjassa ja Länsi-Afrikassa, mutta
vaikutteita on tullut lukuisista muistakin kulttuureista. Kuubalaisia
musiikkityylejä ovat son, bolero, cha-cha, rumba, mambo, conga ja timba.
Vastaavasti kuubalainen musiikki on vaikuttanut 1800- ja 1900-luvuilla muun
muassa jazziin, salsaan, argentiinalaiseen tangoon ja espanjalaiseen uuteen
flamencoon (”nuevo flamenco”).

Viime aikoina kuubalainen musiikki on saavuttanut kansainvälistä suosiota
amerikkalaisen Ry Cooderin vuonna 1997 tuottaman Buena Vista Social Club -levyn
myötä. Buena Vista Social Clubista tehtiin myös laajalevikkinen
dokumenttielokuva. Yhtyeen jäsenet saivat myös henkilökohtaista julkisuutta ja
esimerkiksi Ibrahim Ferrer saavutti suosiota myös Suomessa sekä esiintyi Pori
Jazz -tapahtumassa kesällä 2003. Muita kuubalaisia tunnettuja muusikkoja ovat
esimerkiksi (edesmennyt) Celia Cruz, Gloria Estefan, thrash metal -yhtye
Slayerin rumpali Dave Lombardo, laulaja Pitbull ja rap-yhtye Cypress Hillin
jäsen Sen Dog. Lisäksi rap-artisti Fat Joella on osittain kuubalaisia
sukujuuria.

Kuubalaiset ovat uskonnollista kansaa, vaikka maa olikin pitkään virallisesti
ateistinen. Maan uskonnollista elämää luonnehtii synkretismi eli eri uskontojen
vaikutteiden yhteensulautuminen.

Kuuban näkyvimmät uskonnot ovat katolilaisuus ja afrokuubalaiset synkretistiset
uskonnot kuten santería. Katolisuus liittyy maassa historiallisesti
eurooppalaisuuteen, Espanjaan ja Portugaliin, ja afrokuubalaiset uskonnot
tulivat maahan orjuuden myötä. Afrokuubalaisten uskontojen harjoittajia
vainottiin maassa aina 1990-luvulle saakka, sillä niitä on pidetty "noituutena".
Kuubassa on myös etenkin protestantteja, juutalaisia ja muslimeja.

Kuuban vallankumous oli maan katoliselle kirkolle kova isku, sillä se menetti
asemansa muun muassa koulutuksessa. Kaikki uskonnonharjoittajat jätettiin myös
kommunistisen puolueen jäsenyyden ja muun poliittisen toiminnan ulkopuolelle.
Moni katolisen kirkon johtaja siirtyikin Floridaan 1960-luvulla.

Kuuba luopui valtionateismista vuonna 1991, ja kansalaisille taattiin
uskonnonvapaus. Sen jälkeen uskontojen suosio on maassa kasvanut ja niistä on
tullut näkyvämpiä. Paavi vieraili saarella vuonna 1998 ja vuonna 2015.

Kuubalainen perinteinen ruokavalio on yksinkertainen: pavut ja riisi muodostavat
perustan, ja niiden kanssa syödään keittobanaania, juureksia ja vihanneksia.
Aiemmin kaikki söivät naudanlihaa, mutta sika ja kana ovat kasvattaneet
suosiotaan edullisempina vaihtoehtoina. Makeat herkut ovat suosittuja, varsinkin
jäätelö. Kakut on varattu syntymäpäiviin.

Kuuba on osallistunut olympialaisiin vuodesta 1900 alkaen kaikkiaan 19 kertaa.
Vuosisadan alussa miekkailija Ramón Fonst toi runsaasti mitaleita. Vuodesta 1976
alkaen Kuuban joukkueessa on ollut yli 150 urheilijaa. Siitä alkaen myös Kuuban
menestys olympialaisissa on ollut suhteellisen hyvä.

Jalkapallomaajoukkue oli lokakuussa 2011 FIFA:n rankingissa sijalla 100.
Rekisteröityjä pelaajia Kuubassa on 46 425 sekä 353 jalkapalloseuraa. Kuuba
eteni vuoden 1938 MM-kilpailujen lopputurnaukseen. Gold Cupin lopputurnauksessa
Kuuba on pelannut viidesti.

Jalkapallo, lentopallo, nyrkkeily ja baseball ovat Kuuban suosituimmat
urheilulajit. Kuubalainen huippu-urheilu on kärsinyt menestyvien urheilijoiden
loikkauksista, esimerkiksi useita huippunyrkkeilijöitä on loikannut Saksaan.



https://fi.wikipedia.org/wiki/Vanhoillislestadiolaisuus

Vanhoillislestadiolaisuus on luterilainen lestadiolaisen herätysliikkeen suurin
suuntaus. Sillä on kannattajia pääasiassa Suomessa, Ruotsissa ja Yhdysvalloissa,
mutta jonkin verran myös Venäjällä, Kanadassa, Virossa, Norjassa,
Iso-Britanniassa, Unkarissa ja Latviassa. Seurakuntia on syntynyt
1990-2010-luvuilla myös Sveitsiin, Saksaan, Ecuadoriin, Espanjaan, Keniaan,
Gambiaan, Ghanaan, Togoon ja Senegaliin. Vaikka lestadiolaisuus syntyikin
Ruotsissa, liikkeen pääkannatusmaa on Suomi. Eri arvioiden mukaan Suomessa on
noin 80 000–150 000 vanhoillislestadiolaista. Suomen lestadiolaisista noin
kahdeksan kymmenestä on vanhoillislestadiolaisia. Vuosina 2012 ja 2001
professori Jouko Talonen arvioi vanhoillislestadiolaisten määrän koko maailmassa
olevan n 115 000, joten se on ylivoimaisesti suurin lestadiolaisuuden haara
maailmassa ja myös Suomessa.

Itsestään vanhoillislestadiolaiset käyttävät heille annetun nimen lisäksi
nimityksiä uskovaiset, Jumalan lapset, siioni, Jumalan valtakunta, elävä
kristillisyys, kristillisyytemme. Joskus vanhoillislestadiolaisia kutsutaan myös
SRK-lestadiolaisiksi. Näin myös erotetaan SRK ja Suomen vanhoillislestadiolainen
Rauhanyhdistys toisistaan. Suomessa vanhoillislestadiolaisuutta on kutsuttu myös
itälestadiolaisuudeksi ja Pohjois-Amerikassa taas konservatiivilestadiolaisiksi
(conservative laestadianism) ja heidemanilaisiksi.

Vanhoillislestadiolaisten toiminnan keskeinen tapahtuma on seurat. He
kokoontuvat kirkkoihin, koteihin tai rauhanyhdistysten toimitaloihin seuroihin
kuuntelemaan saarnoja ja laulamaan virsiä ja hengellisiä lauluja laulukirjastaan
Siionin laulut. Suomen paikallisten rauhanyhdistysten kattojärjestö on Suomen
rauhanyhdistysten keskusyhdistys (SRK). SRK:n sisarjärjestö Ruotsissa on
Sveriges Fridsföreningars Centralorganisation, Yhdysvalloissa Laestadian
Lutheran Church -kirkko, Togossa ELLT, ja Virossa Eesti Luterlik Rahuühendus.
Viikoittaisten seurojen lisäksi SRK järjestää Suomessa vuosittain suviseurat.
SRK ja sen sisarjärjestöt tekevät lähetystyötä useassa maassa ja julkaisevat
kirjoja ja äänitteitä. Yhdistyksellä on kolme kansanopistoa ja viisi
leirikeskusta, joilla järjestetään erilaisia leirejä kuten rippileirejä.
Vanhoillislestadiolaiset tekevät lähetystyötä 16 maassa.

Vanhoillislestadiolaisesta liikkeestä on ollut useita hajaannuksia tämänkin
jälkeen. Liike on voimakkaan yhteisöllinen ja sillä on joitakin opillisia
erityiskorostuksia luterilaisuudesta. Tunnetuimpia vanhoillislestadiolaisuuden
piirteitä ovat eksklusiivinen seurakuntaoppi, syntien julistaminen anteeksi
sanoin "Kaikki synnit anteeksi Jeesuksen nimessä ja veressä" sekä torjuva
suhtautuminen muun muassa televisio-ohjelmiin ja televisiovastaanottimen
hankkimiseen kotiin, elokuvaan ja teatteriin, julkisiin musiikkitilaisuuksiin,
kuten konsertteihin, populaarimusiikkiiin, meikkaamiseen, kilpaurheiluun,
raskauden ehkäisyyn, homoseksuaaliseen käyttäytymiseen, alkoholin käyttöön ja
esiaviollisiin suhteisiin. Nämä eivät ole kuitenkaan ehdottomia sääntöjä tai
lakeja, vaan ohjeita uskon elämässä.lähde?

Pohjois-Ruotsin saamelaisalueella toiminut pappi Lars Levi Laestadius tapasi
tarkastusmatkallaan Åselessa vuonna 1844 lappalaisnaisen, joka on identifioitu
myöhemmin Milla Clemensdotteriksi. Tämä vaatimaton nainen kuului
uuslukijaisuudeksi nimitettyyn liikeeseen. Laestadius koki Millan kanssa
käymänsä keskustelun seurauksena hengellisen murroksen, jonka seurauksena hän
aloitti voimakkaan käännytystyön alkoholisoituneiden saamelaisten keskuudessa.
Melkein koko pohjoiskalotin alue raitistui ja syntynyttä herätystä alettiin
viimeistään 1870-luvun lopulla kutsua lestadiolaisuudeksi. Liike levisi rajan
yli sekä autonomisen Suomen alueelle että Pohjois-Norjaan saamelaisten
kulkureittejä pitkin. Vaikka lestadiolaisuus syntyi Ruotsissa, se on saanut
eniten kannattajia Suomessa. Leimallista liikkeelle ovat olleet useat
hajaannukset eli eriseurat.

Lestadiolaisuus jakaantui viiteen osaan suuressa hajaannuksessa 1897-1900:
samperilaisiin, narvalaisiin, esikoislestadiolaisiin, uusheränneisiin, ja
vanhoillislestadiolaisiin, joista on nykyään jäljellä kolme viimeksi mainittua
suuntaa. Kemissä ja Teuvalla vaikuttaneet vähälukuiset samperilaiset liittyivät
uusheräykseen vuonna 1908 perustajansa Heikki Sandbergin kuoltua, ja
narvalaisuuden molemmat suuntaukset - lindströmiläisyys ja kumpulaisuus - ovat
lakanneet olemasta. Lindströmiläisyyden säännöllinen seuratoiminta loppui
1920-luvun puolivälin tienoilla Terijoella, vaikkakin yksittäisiä narvalaisia
eli vielä vuonna 1945. Kumpulaisuuden jäljelle jääneet rippeet liittyi
käytännössä kokonaisuudessaan uusheräykseen sovintokokouksen seurauksena vuonna
1913. Tosin vielä talvisotaan asti kumpulainen suuntaus vaikutti uusheräyksen
sisällä.

Vanhoillislestadiolaisten nimitys juontuu siitä, että liikkeessä pyrittiin
pitäytymään vanhoissa, perinteisissä opetuksissa. Aluksi uusheräyksen ja
narvalaisuuden erkaannuttua 1897-1898, muita lestadiolaisia alettiin kutsua
"vanhalestadiolaisiksi", mutta uusheränneitä ja narvalaisia
"uuslestadiolaisiksi". Nykyään nimityksellä "vanhalestadiolaiset" tarkoitetaan
lähinnä esikoislestadiolaisia, eikä niinkään vanhoillislestadiolaisia.
Esikoislestadiolaisuus erkaantui muusta lestadiolaisuudesta Amerikassa jo vuonna
1894, mutta Euroopassa vasta noin vuosina 1900-1902 (paitsi Vesisaaressa jo v.
1886). Esikoislestadiolaisten erkaantumisen jälkeen 1894 Amerikassa, "eriseura"
nimeltä haalilaiset liittyivät ulkonaisesti takaisin Amerikan lestadiolaisuuden
pääsuuntaan, joka oli sama ryhmä kuin nykyinen vanhoillislestadiolaisuus, paitsi
että pieni määrä uusheränneitä erkaantui Amerikan vanhoillislestadiolaisista
1901-1902 perustaen kirkon nimeltä United Peace Church. Suuren hajaannuksen
jälkeen vanhoillislestadiolaisuuden sisällä on ollut tai siitä on erkaantunut
muitakin hajaannuksia. Hajaannuksia on tapahtunut sekä Pohjois-Amerikassa että
Euroopassa.

Vuonna 1906 Suomen vanhoillislestadiolaiset perustivat "Jumalan valtakunnan
työn" järjestelmällistämiseksi virallisen organisaation nimeltä Lähetystoimen
Päätoimisto, jonka kotipaikaksi tuli Oulu. Lähetystoimen johtokunta järjestyi
14. lokakuuta 1906 Joosef Patalan kotona. Vuonna 1909 johtokunnan vastuualue
laajeni kattamaan myös Norjan ja Ruotsin. Vanhoillislestadiolaisten Siionin
Lähetyslehti alkoi ilmestyä kuukausittain vuoden 1912 alusta lähtien.
Vanhoillislestadiolaisten ensimmäinen suuri kokous pidettiin syksyllä 1906
Oulussa. Suuria kokouksia alettiin sen jälkeen järjestämään vuosittain ja niiden
yhteydessä ruvettiin pitämään suuria seuroja joita alettiin myöhemmin kutsua
suviseuroiksi.

Vanhoillislestadiolaisuudesta erkani Pohjois-Savossa ja Viipurin läänissä vuonna
1907 pieni ryhmä nimeltä väyrysläisyys, jota kutsuttiin myös "uuven kirkon
höyryksi". Väyrysläisiä oli eniten Nilsiässä Pohjois-Savossa, jossa Niilo
Väyrynenkin asui. Väyrysläiset erosivat kirkosta 21.11.1907...25.3.1908 ja
yrittivät perustaa jopa oman kirkon. Viranomaiset laativat kuitenkin 16.
tammikuuta1908 kielteisen päätöksen väyrysläisten kirkon perustamishakemukselle,
jonka jälkeen väyrysläiset päättivät haudata oman kirkkohankkeen, mutta
toimittivat kuitenkin senkin jälkeen kasteen ja ehtoollisen sakramentit itse,
koska eivät halunneet vastaanottaa sakramentteja epäuskoisilta papeilta.

Väyrysläisyyttä kutsuttiin ensin pellikkalaisuudeksi ryhmän alkuvaiheiden
johtajan Esko Pellikan mukaan, joka oli vanhoillislestadiolaisuudessa laajalti
arvostettu saarnaaja ja hänet oltiin jopa valittu Lähetystoimen Päätoimiston
luottamusmieheksi. Esko Pellikka kuitenkin luopui kirkostaeroamishankkeesta
juuri ennen kuolemaansa (1907) saatuaan sairasvuoteella horrostilassa
ilmoituksen että kirkostaeroamishanke ei ollut Jumalan tahdon mukaista. Esko
Pellikan leski ja saarnaaja Niilo Väyrynen (1872-1924) kuitenkin jatkoivat itse
sakramenttitoimituksia ja erkaantuivat vanhoillislestadiolaisuudesta noin parin
kymmenen kannattajansa kanssa. Heillä oli muitakin saarnaajia Niilo Väyrysen
lisäksi. Väyrysläiset "jakoivat" ehtoollista niin että kukin otti omilla
käsillään suuhunsa leipää ja viiniä. Viimeiset havainnot väyrysläisistä ovat
Viipurin läänistä Hiitolasta Suomen itsenäisyyden alkuvuosilta. Sen jälkeen
väyrysläisyyttä ei ilmeisesti ole enää ollut olemassa.

Toinen kirkostaeroamishanke tapahtui vanhoillislestadiolaisuudessa myöhemmin
vuonna 1923, jolloin 23 vanhoillislestadiolaista erosi kirkosta Pyhännällä,
mutta siitä ei tiedetä syntyneen hajaannusta.

Väyrysläisyyden lisäksi varsinaisia itsenäisiä separatistisia lestadiolaisuuden
ryhmiä tunnetaan vain yksi vanhaerikiineistä Norjassa vuonna 1994-1995
erkaantunut pieni ryhmä nimeltä kvaenangenilaisuus. Lestadiolaiset eivät
kuitenkaan ole yleensä halunneet erota kirkosta.

Taivalkoskella ja Pudasjärvellä 1900-luvun alkuvuosikymmenillä erkani pieni
hurmahenkinen "lihanvapauden eriseura" nimeltä "Itäsyrjän eriseura" (tai
alatalolaisuus) saarnaaja Olli Alatalon johdolla. Alatalolaisuus vaikutti
erityisesti Pudasjärven itäosassa Itäsyrjän kylässä. Alatalolaisuus lakkasi
olemasta kun eriseuran johtaja "teki parannuksen" ennen kuolemaansa ja tunnusti
että oli "huorannut ja saarnannut". Lihanvapautta ja hurmahenkisyyttä esiintyi
myös Kuusamossa, jossa saarnaajat Risto Veteläinen ja Herman Ahola yllyttivät
sitä.

Vanhoillislestadiolaisuudesta erkani Norjassa erikiinit (tai erikiaanit, tai
Lyngenin suunta) vuonna 1910, johtajanaan "Junsan Erkki" eli Erik Johnsen.
Erikiinit opettivat kasteessa tapahtuvaksi uudestisyntymisen, samoin kuten
huttulalaiset 1860-luvulla, Iissä pidetty kiistaa aiheuttanut
lestadiolaispappien kokous vuonna 1885, ja myöhemmin vuonna 1960 erkaantunut
pappiseriseuraselvennä. Erikiinit kuitenkin jatkoivat vielä yhteistyötä
vanhoillislestadiolaisuuden yhteydessä Norjassa vielä tuolloin toimineiden
lundbergilaisten eli Toomas Paaven ryhmän kanssa vuoteen 1925 asti.selvennä
Erikiinit olivat lisäksi yhteistyössä Norjan uusheränneitten kanssa vuoteen 1951
asti, jolloin heidänkin välilleen tuli oppiriitoja.

Vuonna 1911 järjestettiin vanhoillislestadiolaisten ja uusherätyksen välillä
sovintokokous. Kokouksessa muutamat uusheräyksen perustajat, muiden muassa
Pietari Hanhivaara, pyysivät vanhoillislestadiolaisilta kokoukseen
osallistuneilta synninpäästöä mutteivät aikoneen hylätä uusherätystä eriseurana
ja harhaoppina, vaikka myönsivätkin toimineensa siinäselvennä osittain liian
lakihenkisestiselvennä, rakkaudettomasti ja käyttäneensä huonoja sanojaselvennä.
Vanhoillislestadiolaiset eivät kuitenkaan suostuneet yhdistymään uusherätyksen
kanssa, eivätkä suostuneet tunnustamaan heitä uskonveljikseen, koska
uusheränneet eivät suostuneet tekemään henkilökohtaista parannusta väärästä
opista ja eriseurasta. Sen johdosta uusheränneet syyttivät
vanhoillislestadiolaisia "tuomiohenkisiksi".

Vuonna 1916 Norjassa Vesisaaressa vanhoillislestadiolaisuudesta erkani pieni
ryhmä nimeltä vanhalalaisuus. Jalmari (Hjalmar) Vanhalaa kiellettiin
saarnaamasta koska häntä syytettiin epäsiveellisyydestä, mutta hän sai useita
kymmeniä kannattajia Vesisaaressa. Jalmari Vanhala vastusti kovasti
esikoislestadiolaisuutta, mutta kuitenkin hänen kuoltuaan vuonna 1921
vanhalalaiset liittyivät esikoislestadiolaisiin.

Suomen Rauhanyhdistysten Keskusyhdistys ry aloitti toimintansa Lähetystoimen
Päätoimiston jatkeena 10. syyskuuta 1917, jolloin Oulun Rauhanyhdistyksen
ylimääräisessä yleisessä kokouksessa valittiin SRK:lle johtokunta. SRK:n uuden
johtokunnan ensimmäinen kokous pidettiin 16. syyskuuta 1917. Lähetystoimen
Päätoimisto muutettiin SRK:ksi ilman mitään katkoa toiminnassa tai hallinnossa.
Lähetystoimen Päätoimiston muuttuminen SRK:ksi tarkoitti lähinnä yhdistyksen
tehtävien laajentumista ja yhdistyksen muuttumista virallisesti
vanhoillislestadiolaisten paikallisyhdistysten yhteistyöelimeksi ja
keskusyhdistykseksi.

USA:ssa n 1921-1922 ylievankelinen pollarilaisuus erkani vanhoillisuudesta
omaksi ryhmäkseen. Pollarilaisilla oli samanlainen "hölläläinen" oppi kuin
suuressa hajaannuksessa erkaantuneessa samperilaisuudessa.

Pyhännällä vuonna 1923 erosi kirkosta 23 vanhoillislestadiolaista, johon saattoi
vaikuttaa paikkakunnalla toiminut kirkkoa voimakkaasti arvostellut saarnaaja
Kaaperi Halonen. Joukko kinnulalaisia vanhoillislestadiolaisia oli vuonna 1923
jonkin aikaa sitä mieltä että kirkosta kannattaisi erota.
Vanhoillislestadiolaiset eivät kuitenkaan ole yleensä halunneet erota kirkosta.

Kuopiossa vanhoillislestadiolaisista oli erkaantuneena lyhyen aikaa 1926-1927
pieni "eriseura" nimeltä gröndahlilaisuus johtajanaan saarnaaja Onni Gröndahl.
Gröndahlilaiset syyttivät muita Kuopion vanhoillislestadiolaisia
"samperilaisuudesta" eli hölläläisyydestä. Keväällä Onni Gröndahl teki kuitenkin
"parannuksen" eriseurasta sekä erehdyksistään, ja niin myös kaikki hänen
seuraajansa joten gröndahlilaisuus lakkasi olemasta. 1930-luvun alussa Onni
Gröndahl asetettiin uudelleen puhujaksi Kuopiossa.

Pohjois-Amerikassa vuonna 1903 esikoislestadiolaisista erkaantuneen
pikkuesikoisuuden ja uusheränneitten kanssa vuonna 1908 yhteistyöhön ryhtyneet
"suurseuralaiset" erkanivat vanhoillislestadiolaisuudesta omaksi erilliseksi
suuntaukseksi ("kirkkokuntalaisuus". eng "federation") vuonna 1927
ulkonaisestikin, jolloin he perustivat yhdessä uusheränneitten ja
pikkuesikoisten kanssa kirkkokunnan nimeltä The Apostolic Lutheran Church of
America (ALCA), jonka itsenäisiä paikallisseurakuntia ovat ALC:t. Sen johdosta
vuosina 1927-1928 Finnish-Apostolic Lutheran Church jakaantui The Apostolic
Lutheran Church of America:ksi ja First Apostolic Lutheran Churchiksi (FALC).
FALC kuuluu nykyään töröläläisille, ja se on töröläläisten yksittäisten
paikalliseurakuntien nimi. Myöhemmin vuonna 1934 Suomessa, Ruotsissa ja Norjassa
vanhoillislestadiolaisuudesta eronnut rauhansanalaisuus alkoi hengelliseen
yhteistyöhön ALCA:n kanssa.

Vuonna 1932 Viipurin seudulla vanhoillislestadiolaisuudesta erkaantui pienehkö
ryhmä nimeltä kososlaisuus saarnaaja Juhana Alfred Kososen johdolla. Hajaannus
kärjistyi vuonna 1932, jolloin Viipurilainen uusherännyt pastori Kustavi
Lounasheimo "teki parannuksen" vanhoillislestadiolaisuuteen Wäinö Havaksen
vaikuttamana. Kososlaiset nimittäin suhtautuivat hyvin epäluuloisesti ja
negatiivisesti pappeihin, ja varsinkin entiseen uusheränneeseen pappiin.
Sairastuessaan vakavasti "eriseuran johtaja" Juhana Kosonen "teki parannuksen"
sairasvuoteellaan vuonna 1937, jonka jälkeen tämä ulkonainen hajaannus päättyi
ja kososlaiset alkoivat taas yhteiseen seuranpitoon vanhoillislestadiolaisten
kanssa. Kososlaisten oppi ja "kososlainen henki" jäivät kuitenkin yhä
vaikuttamaan vanhoillislestadiolaisuuden sisälle aiheuttaen myöhemmin useilla
paikkakunnilla kiistoja ja hajaannustakin vielä 1970-luvun lopulla asti.

Vuonna 1932 vanhoillislestadiolaisuudesta erkaantui pohjois-Ruotsissa
Tornionjokilaaksossa ja Suomessa Kolarin Sieppijärvellä pienehkö ryhmä nimeltä
korpelalaisuus, jotka eivät hyväksyneet ähtäriläisen Toivo Korpelan erottamista
puhujan tehtävästä. Aluksi Toivo Korpela saarnasi tämän lahkon johtajana
suunnilleen samalla tavalla kuin muutkin vanhoillislestadiolaiset saarnaajat,
joskin kärjekkäästi SRK:ta arvostellen. Korpelalaisuuden johtoon nousivat
kuitenkin pian henkisesti sairaat pajalalaiset "profeetat" Sigurd Siikavaara ja
Arthur Niemi, jotka johtivat korpelalaisuuden hurmahenkiseksi lahkoksi
("kristalliarkkiliike"), jossa mm harjoitettiin rukoushuoneella orgioita ja
alaikäisiäkin tuli raskaaksi. Nämä kaksi saarnaajaa katsoivat olevansa ne
Ilmestyskirjassa mainitut kaksi lopun ajan säkkipukuista todistajaa.
Kristalliarkkilahko alkoi laantua 1930-luvun lopulla, kun poliisi pidätti lahkon
johtohenkilöt ja heidät tuomittiin vankilaan ja mielisairaalaan.
Kristalliarkkiliike otti opillisia vaikutteita mm jehovantodistajilta.

Vuonna 1934 suuri tuhansien henkilöiden ryhmä nimeltä rauhansanalaisuus erkani
vanhoillislestadiolaisuudesta Suomessa, Ruotsissa ja Norjassa saarnaaja Pauli
Rantalan johdollalähde? ja alkoi yhteistyöhön pikkuesikoisten, uusheränneitten
ja "kirkkokuntalaisten" Pohjois-Amerikassa vuonna 1928 perustaman
ALC-kirkkokunnan kanssa.

Vuonna 1937 vanhoillislestadiolaisuudesta erkani Kalajoen seudulla pienehkö
"hurmahenkinen" ryhmä nimeltä ansamaalaisuus, johtajanaan "työmies" ja saarnaaja
Juho Ansamaa. Ansamaalaisilla oli hyvin samanlainen oppi kuin samperilaisilla,
pollarilaisilla ja simppalalaisilla. Juho Ansamaata syytettiin mm laiskuudesta.
Ansamaalaisia syytettiin ja epäiltiin myös "lihanvapaudesta" ja
siveettömyydestä. Ansamaalaisuuteen liittyi paljon nuoria Kalajoella.

Vanhoillislestadiolaisuuden sisällä vaikutti Porissa ja sen ympäristössä
lakihenkinen nummilaisuus 1937-1938. Nummilaisuus ei kuitenkaan ollut
varsinainen eriseura, koska heidän ei tiedetä järjestäneen erikseen omia
seuroja. Nummilaisuus johtui siitä että saarnaaja Leander Nummi oli
rauhansanalaisten keskeisen saarnaajan Pauli Rantalan ystävä ja omaksui
Rantalalta pikkuesikoisten lakihenkisyyttä. Nummilaiset syyttivät muita Porin
vanhoillislestadiolaisia "pollarilaisuudesta" eli hölläläisyydestä. Nummi sai mm
paikallisia nuoria puhujia kannattajikseen. Muut nummilaiset kuitenkin tekivät
parannuksen 1938 tai myöhemmin. Ainoastaan Leander Nummi erkani myöhemmin
vanhoillislestadiolaisuudesta.

Vuonna 1945 Antinpäivänä jotkut vanhoillislestadiolaiset SRK:n johdolla
järjestivät yhdessä rauhansanalaisten kanssa yhteisen "sovintokokouksen"
(Antinpäivän kokous), jonka kiistaa herättäneiden päätösten seurauksena
ryhdyttiin järjestämään yhteisiä seuroja rauhansanalaisten kanssa. Tuollainen
"hengellinen huoruus" sai kuitenkin osakseen jyrkkää vastustusta ja arvostelua
vanhoillislestadiolaisten keskuudessa erityisesti saarnaaja Heikki Saaren
johdolla. Pian useimmat "hengelliseen huoruuteen" syyllistyneet
vanhoillislestadiolaiset puhujat ja SRK:n johtokunta kuitenkin myönsivät
kokouksen päätökset ja yhteiset (rauhansanalaisten kanssa) seurat virheeksi ja
synniksi, ja nöyrtyivät siitä parannukseen. Arvostelu "antinpäivän asioista"
kuitenkin jatkui joillakin tahoilla voimakkaana SRK:ta ja Päivämies-lehteä
kohtaan vanhoillislestadiolaisuuden sisällä, ja aiheutti kiistoja ja hajaannusta
vielä 1950-luvun lopulla.

Vuonna 1950 vanhoillislestadiolaisuudesta erkaantui lähinnä Torniossa,
Haaparannalla ja Rovaniemellä pieni ryhmä nimeltä kauppilaisuus haaparantalaisen
radiokauppias Axel M. Kaupin johdolla. Kauppilaisilla eli "kirkasoppisilla" oli
saarnaajina muun muassa Arvid Niska ja rovaniemeläinen Herman Kouri. Herman
Kouri toimi myöhemmin myös näppäläisyydessä saarnaajana. Myöhemmin 1960-luvulla
ainakin osa kauppilaisista liittyi näppäläisyyteen. Kauppilaiset syyttivät SRK:n
johtokuntaa erityisesti hengellisestä huoruudesta liittyen vuoden 1945
Antinpäivän kokoukseen ja sitä seuranneisiin tapahtumiin.

Ruotsissa ja Norjassa vanhoillislestadiolaisuudesta erkani vuonna 1953 muutaman
sadan hengen ryhmä nimeltä leskisläisyys Iivari Leskisen ja J. O. Axelssonin
johdolla, vieden mukanaan vanhoillislestadiolaisten keskuselimen Ruotsissa
(Laestadianska Missionsstyrelse). Leskisläiset antoivat pikkuesikoisten puhujien
ja ei-lestadiolaisten pappien saarnata seuroissaan. Leskisläiset ryhtyivät
yhteistyöhön Norjan Hans Nilsenin lestadiolaisryhmän kanssa (nilseniläisyys).

Vuonna 1954 Simpeleellä erkani vanhoillislestadiolaisuudesta pieni
pollarilaisvaikutteinen ryhmä nimeltä jantuslaisuus, USA:sta Suomeen muuttaneen
Maria Jantusen johdolla. Jantuslaisuus vei mukanaan Simpeleen Rauhanyhdistyksen.
Jantuslaiset harjoittivat mm kylmiä hyppyjäselvennä "kiittämällä" ringissä
pyörien, niin että joskus "tuolitkin kaatuivat".

Vuonna 1955 Vaasan seudulla enimmäkseen Pirttikylässä erkaantui
vanhoillislestadiolaisuudesta pieni ryhmä nimeltä pirttikyläläisyys (Pirttikylän
eriseura), jotka liittyivät 1960-luvulla näppäläisiin. Nämä "suuruuden henkeen
eksyneet" syyttivät SRK:n johtokuntaa erityisesti hengellisestä huoruudesta
Antinpäivän kokoukseen 1945 liittyen.

Vuonna 1959 Taivalkosken seudulla erkani vanhoillislestadiolaisuudesta pieni
ryhmä nimeltä hietavalaisuus Taivalkosken kirkkoherran E. Olavi Hietavan
johdolla, vieden mukanaan Taivalkosken Jokijärven kylän Rauhanyhdistyksen.
Hietavalaiset syyttivät SRK:n johtokuntaa mm "Antinpäivän asioista". Näin kertoi
saarnaaja Kalle Iinatti Päivämiehessä hietavalaisuudesta vuonna 1959:

Ruotsissa norbergilaisuus (SKF) erkani Ruotsin vanhoillislestadiolaisuudesta
1957-1959 ja he liittyivät sitten vuonna 1960 elämänsanalaisuuteen, joka erkani
vanhoillislestadiolaisuudesta Suomessa vuonna 1960. SKF:n ja Suomen
vanhoillislestadiolaisten välit katkesivat lopullisesti vasta tammikuussa 1961.
Ruotsin vanhoillislestadiolaisten silloisen lähetysjärjestön Sveriges Kristna
Fridsförbund (SKF) silloista puheenjohtajaa Paul Norbergia voidaan pitää
norbergilaisuuden perustajana ja alkuvaiheen johtajana.

1960-luvun hajaannuksessa 1960-1961 pappiseriseura eli elämänsanalaisuus vei
mukanaan noin kaksi kolmasosaa vanhoillisuuden papeista ja Ruotsin
vanhoillislestadiolaisten keskusorganisaation Sveriges Kristna Fridsförbundin,
sekä Norjan Rauhanyhdistyksen (Norske Kristne Fredsforening).
"Pappislinjalaisuuteen" meni myös osa Unkarin vanhoillislestadiolaisista.
Hajaannus herätti liikettä kohtaan mielenkiintoa tiedotusvälineissä.
Elämänsanalaisuuden perustajina ja alkuvaiheen johtajina voidaan pitää Suomessa
Leonard P. Tapanista, ja Ruotsissa SKF:n silloista puheenjohtajaa Paul
Norbergia. Suuntaus sai kannatusta Ruotsissa, Norjassa, Unkarissa ja Suomessa.

Lisäksi vastakkainasettelua aiheuttivat noihin aikoihin vanhoillisuuden
yleisestä näkemyksestä poikenneet tiukat suhtautumiset: 1960-luvun kososlaisuus
(mm rimpiläisyys, paasolaisuus ja näppäläisyys) ja 1970-luvun kuiva henki (mm.
Saarnaaja Heikki Saaren uusheräysvaikutteet eli "uusheräyksen henki").

Vanhoillislestadiolaisuuden sisällä vaikutti Tervolan ja Karungin seuduilla
1920-luvulta aina 1960-luvun lopulle asti sisäinen "eriseura" nimeltä
simppalalaisuus, joka lakkasi toimimasta "eriseuran" johtajan Erkki Vuokilan
"tehdessä parannuksen". Simppalalaisuuteen liittyi salaripin merkityksen
vähättelyä ja kuolemansynti-käsitteen sivuuttamista, kuten pollarilaisuudessa,
ansamaalaisuudessa ja samperilaisuudessa. Simppalalaisuus sai nimensä Erkki
Vuokilan talon nimen mukaan, koska he kokoontuivat yleensä sinne omiin
seuroihinsa keskenään.

Vanhoillislestadiolaisuudesta erkani vuonna 1960 Kajaanin seudulla Hanna
Rimpiläisen johdolla pieni ryhmä nimeltä rimpiläiset, joita syytettiin
kososlaisesta hengestä ja ringissä laulamisesta. Vanhoillislestadiolaisuudesta
erkani vuonna 1964 Oulun seudulla Simo Näpän johdolla pieni ryhmä nimeltä
näppäläisyys, johon sitten rimpiläiset ja vanhoillislestadiolaisuudesta
1950-luvulla erkaantuneet kauppilaiset ja pirttikyläläiset liittyivät. Näin
muodostunut näppäläisyys liittyi 1970-luvulla vanhoillislestadiolaisista
erkaantuneisiin töröläläisiin.

Vanhoillislestadiolaisuudesta erkani vuonna 1964 Oulun seudulla myös erittäin
pieni ryhmä nimeltä paasolaisuus saarnaaja Yrjö Paason johdolla.
Vanhoillislestadiolaisuudesta erkani vuonna 1969 Kuusamon seudulla erittäin
pieni ryhmä nimeltä poukkulalaisuus Kuusamon silloisen kirkkoherran Antti
Poukkulan johdolla, jota syytettiin lihanvapaudesta ja synninpäästön ja
salaripin käyttämisestä pahuuden peitteenä. Erkki Reinikaisen mukaan
poukkulalaisuuden aiheuttamien ongelmien korjaamista hankaloitti suositun
saarnaajan Ville Suutarin puolusteleva suhtautuminen poukkulalaisuuteen.

1970-luvulla vanhoillislestadiolaisuudessa purkautuivat pitkään häirinneet
ilmiöt julkiseen keskusteluun. Näillä monimuotoisilla ilmiöillä ja tapahtumilla
on juurensa vanhoissa hajaannuksissa. Taustalla vaikuttivat erityisesti 1900-,
1930- ja 1960-lukujen hajaannukset. 1970-luvulla vanhoillislestadiolaisuuden
sisällä vaikutti SRK:n näkemyksen mukaan myös ns "kososlainen henki", jonka SRK
katsoo johtaneen mm sillanpääläisyyden eriseuran syntymiseen.
Vanhoillislestadiolaisuuden sisällä katsotaan esiintyneen 1970-luvulla
kososlaisen hengen vaikutuksesta kireää ja lainomaista opetusta, mutta myös
synnin luvallisuutta.

Vuonna 1972 vanhoillislestadiolaisuudesta erkani ensin Ruotsissa lähinnä
Morajärvellä, Luulajassa ja Töressä Sigurd Johanssonin johdolla televisiokiistan
takia pieni ryhmä jota kutsutaan nimellä morjärveläisyys tai johanssonilaisuus.

Vuosina 1972-1973 vanhoillislestadiolaisuudesta erkani yli puolet USA:n
vanhoillislestadiolaisista Walter Törölän johdolla osittain televisiokiistan
takia usean tuhannen kannattajan ryhmänä nimeltä töröläläisyys (FALC eli Firs
Apostolic Lutheran Church), jotka ryhtyivät yhteistyöhön Ruotsin
johanssonilaisten kanssa ja vanhoillislestadiolaisuudesta Suomessa 1964
erkaantuneen näppäläisyyden kanssa.

Töröläläisyyden vietyä hajaannuksessa mukanaan vanhoillislestadiolaisten
kirkkokunnan (FALC), joutuivat SRK:n yhteyteen jääneet Amerikan
vanhoillislestadiolaiset perustamaan vuonna 1973 uuden organisaation nimeltä
Association of American Laestadian Congregations (AALC). Vuonna 1996 AALC:n nimi
muutettiin Laestadian Lutheran Church:iksi (LLC).

Töröläläisyyden erkaantuessa vanhoillislestadiolaisuudesta erkani USA:ssa myös
pieni ryhmä nimeltä ruonavaaralaisuus Nathan Ruonavaaran johdolla, jotka eivät
hyväksyneet mm joulupukkia. Ruonavaaralaiset ovat ainakin jossain määrin
sulautuneet Amerikan rauhansanalaisiin.

Vanhoillislestadiolaisuuden sisällä vaikutti erityisesti 1970-luvun
loppupuoliskolla hyvin voimakkaasti ns "uusheräyksen henki". Uusheräyksen kuivan
lakihengen keskeisin vaikuttaja oli iäkäs saarnaaja Heikki Saari joka toimi
pitkään SRK:n johtokunnassa työvaliokunnan jäsenenä. Uusheräyksen henki alkoi
laantua vuonna 1979 kun Heikki Saari "teki parannuksen" "uudenheräyksen
hengestä" ja hänet myös vapautettiin puhujan tehtävistä. 1970-luvun uusheräyksen
hengen vaikutuksia oli mm laajamittainen hengellinen väkivalta joka näkyi
toisten vanhoillislestadiolaisten kyttäämisenä, sekä ylilyönteinä ja
lakihenkisyytenä (armo ei ollut aina avaraa) mm hoitokokouksissa. Toisaalta
Heikki Saaren toiminnassa katsotaan olleen positiivista se, että hän otti
asioihin suorasanaisesti kantaa ja paljasti siten monet eriseurojen juonet ja
hän oli usein harvojen joukossa väärää vastaan.

Vuonna 1977 Suomessa erkani vanhoillislestadiolaisuudesta pienehkö ryhmä nimeltä
sillanpääläisyys (SVR), jotka hekin ryhtyivät yhteistyöhän töröläläisten kanssa.
Sillanpääläisten 21. elokuuta 1977 perustamaan Suomen vanhoillislestadiolaiseen
rauhanyhdistykseen liittyi muutama sata henkilöä ja muutama puhuja. 1970-luvun
kriisin yhteydessä vanhoillislestadiolaisuudesta erkani myös muita erittäin
pieniä ryhmiä, joita ei kannata tässä eritellä. 1970-luvun lopulla
vanhoillislestadiolaisuuden sisäinen tilanne rauhoittui suurelta osin.
Vaikeuksista huolimatta seuratoiminta vilkastui 1970-luvulla ja esimerkiksi
suviseurojen kävijämäärä kasvoi voimakkaasti.

1970-luvun jälkeen hajaannukset ovat vaimenneet, ja vain pari pientä paikallista
kriisiä voidaan erottaa. Vuonna 1990 Neuvostoliiton "vanhat uskovaiset"
kutsuivat Suomen vanhoillislestadiolaisia saarnaamaan Neuvostoliittoon, kun
SRK:n lähetystyön mahdollisuudet avautuivat taas Venäjän Neuvostotasavaltaan
vuosikymmenien tauon jälkeen. SRK:n lähetystyö on vakiintunut Venäjän
seitsemällä alueella, sekä Virossa ja Latviassa.

Neuvostoliitossa oli säilynyt vainoista, teloituksista ja yhteyksien
ulkomaailmaan katkeamisesta huolimatta vanhoillislestadiolaisuutta useita
kymmeniä henkilöitä, joita kutsuttiin "vanhoiksi uskovaisiksi". Vuonna 1990
uudelleen alkaneen lähetystyön tuloksena Neuvostoliitossa ja Venäjällä
parannuksen tehneitä kutsuttiin puolestaan "uusiksi uskovaisiksi".

Vanhoillislestadiolaisuudesta erkani 1990-luvulla Venäjällä ns vanhojen
uskovaisten keskuudessa lähinnä Pietarin seudulla, erityisesti Volodarkassa
pieni ryhmä nimeltä anastasialaisuus, joilla oli Anastasia -niminen naispuhuja.
Vuonna 1997 vanhoillislestadiolaisuudesta erkani lähinnä Yli-Iissä pieni ryhmä
nimeltä niemeläläisyys, jotka eivät hyväksyneet television katselua myöskään
kodin ulkopuolella. Näistä kahdesta suuntauksesta ainakin niemeläläisyys on
lakannut olemasta ennen 2010-lukua. Vanhoillislestadiolaisten näkemyksen mukaan
muut ryhmittymät ovat eronneet heistä perustaen oman seurakuntansa, minkä vuoksi
kutsuvat muita suuntia eriseuroiksi.

1990-luvulla ja 2000-luvulla vanhoillislestadiolaisuus sai kannatusta uusissa
maissa Keniassa, Togossa ja Ecuadorissa, joihin se levisi yksittäisten
Eurooppaan töihin tai opiskelemaan tulleiden henkilöiden välityksellä.
Vanhoillislestadiolaisten lähetystyö edellä mainituissa maissa käynnistyi
2000-luvun alussa. 2000-luvulla vanhoillislestadiolaisuus levisi Togosta myös
Ghanaan. 2010-luvun vaihteessa vanhoillislestadiolaisuus levisi myös Gambiaan
suomalaisen turistin välityksellä. 2010-luvulla vanhoillislestadiolaisuus levisi
Senegaliin gambialaisten siirtotyöläisten välityksellä, jolloin SRK aloitti
lähetystyön myös Senegalissa.

Toukokuussa 2011 SRK järjesti seuroja Turkin Mersinissä ja Adanassa, jolloin
kymmenet Turkin kurdit kääntyivät vanhoillislestadiolaisiksi, mutta tämä herätys
ei ollut kovin pitkäaikaista.

Vanhoillislestadiolaisuus on luterilaisen kirkon herätysliike ja siksi sen oppi
perustuu uskonpuhdistuksen toisen pääperiaatteen mukaisesti Raamattuun ("Sola
scriptura"). Vanhoillislestadiolaisuudessa käytetään pääasiassa vuoden 1776
raamatunkäännöstä, joskin nykyisin hyväksytään käytettäväksi myös uusin vuoden
1992 suomennos. Vanhoillislestadiolaisuus eroaa kirkossa vaikuttavasta
ortodoksiluterilaisuudesta joidenkin opinkappaleiden kohdalla. Näistä
opinkappaleista käytiin 1960-luvulla keskustelua ja rajanvetoa niin sanotun
pappiseriseuran irtauduttua vanhoillislestadiolaisuudesta. Keskustelu
vanhoillislestadiolaisuuden opillisista linjoista voimistui mm. vuonna 2012
Tampereen piispan Matti Revon nostettua esiin liikkeen luterilaisesta
kristinopista poikkeavat käsitykset.

Eräs keskeinen eroavaisuus on käsitys seurakunnasta ja kirkosta. Luterilaisen
kristinopin mukaan kirkko on elävä kokonaisuus, jonka päänä on Kristus ja jonka
jäseniksi tullaan kasteessa. Vaikka kristityt ovat erilaisia, heillä on yhteinen
usko, joka liittää heidät Kristukseen ja toisiinsa. Kirkko on maailmanlaajuinen
kristillinen yhteisö, universaali Kristuksen kirkko. Kirkko on siellä, missä
julistetaan Jumalan sanaa ja jaetaan sakramentteja. Kirkon tehtävänä on toimia
kristillisen sanoman levittämiseksi ja lähimmäisenrakkauden toteuttamiseksi.

Vanhoillislestadiolainen uskonoppi puolestaan perustuu ns. eksklusiiviseen eli
muut ulos sulkevaan seurakuntakäsitykseen, jota liike perustelee Raamatulla ja
luterilaisen kirkon tunnustuskirjoilla. Liikkeessä opetetaan, että vain
uskovaisen antama synninpäästö on pätevä ja kelpaa Jumalalle. Ihminen voi
pelastua vain Jumalan seurakunnan yhteydessä. Vanhoillislestadiolaisen opin
mukaan luterilainen kirkko ei itsessään ole Kristuksen kirkko. Sitä pidetään
lähinnä maallisena organisaationa. Vanhoillislestadiolaisuus ei katso piirissään
olevan vain oikean, vaan peräti ainoan kirkon. Vain Jumalan seurakuntaan
kuuluvat ovat Kristuksen ruumis. Vain heidän keskuudessaan on mahdollista saada
synnit anteeksi. Vain heidän yhteisönsä kautta johtaa tie iankaikkiseen elämään.

SRK julkaisee opillisia asioita käsitteleviä kirjoja kuten Juhani Uljaan
kirjoittama Peltoon kätketty aarre. Julkisessa keskustelussa on todettu
puutteena, että vanhoillislestadiolaisuuden opista ei ole olemassa yhtenäistä
kirjallista esitystä.

Vanhoillislestadiolaisten mukaan sakramentit on otettava vastaan uskolla ja ne
on tarkoitettu herättämään ja vahvistamaan uskonelämää.

Vanhoillislestadiolaisuudessa on muiden luterilaisten suuntien tapaan käytössä
lapsikaste. Keskeinen ero muihin suuntiin on opetus, jonka mukaan lapsen
syntyessä hänellä on lapsen usko, mutta myöhemmin hänen alkaessaan tehdä syntiä
perisynnin vaikutuksesta tämä usko menetetään ja tilalle tulee epäusko, mikäli
hän ei kasva Jumalan seurakunnan hoidossa. SRK:n julkaisema opillinen kirja
Peltoon kätketty aarre kuvaa kasteen merkitystä:

Vanhoillislestadiolaisuudessa opetetaan ehtoollisen olevan Jeesuksen asettama
muistoateria. Se on tarkoitettu uskovaisille uskon vahvistukseksi. Tässä ilmenee
vanhoillislestadiolaisen opin selvä poikkeama luterilaisesta kristinopista,
jonka mukaan sakramentit ovat armonvälineitä, ja ehtoollinen on syntien
anteeksiantamuksen, sovituksen ja lunastuksen ateria.
Vanhoillislestadiolaisuudessa opetetaan, että ehtoolliselle tulee osallistua
niiden, joilla synnit ovat jo varmasti anteeksi. Tästä syystä monet liikkeen
jäsenet pyytävät erikseen synninpäästön papilta tai muilta
vanhoillislestadiolaisilta ehtoolliselle tulijoilta juuri vähän ennen
astumistaan nauttimaan ehtoollista.

Avainten vallalla tarkoitetaan valtaa antaa syntejä anteeksi (päästää syntejä)
ja myös valtaa olla antamatta anteeksi (sitoa syntejä).
Vanhoillislestadiolaisuudessa syntejä julistetaan anteeksi "Jeesuksen nimessä ja
veressä". Sitä pidetään evankeliumin ydinsanomana, jonka uskominen vapauttaa
synnin ja kuoleman vallasta. Jo Laestadius julisti saarnoissaan syntejä anteeksi
esimerkiksi Pajalan kirkossa vuonna 1849: "Uskokaat ennen kaikkia, kaikki Weljet
ja sisaret; syntinne on kaikki anteeksi annettu Jeesuksen nimessä ja Weressä".
Yleisin perustelu opetukselle on Raamatun kohta, jossa Jeesus antaa
opetuslapsilleen vallan julistaa syntejä anteeksi. Erkki Reinikaisen mukaan näin
toteutetaan Jeesuksen käskyä saarnata hänen nimessään parannusta ja syntein
anteeksiantamusta.

Vanhoillislestadiolaisuudessa opetetaan, että "Pyhä Henki toimittaa virkaansa
puhuvana ja vanhurskauttavana ainoastaan Jumalan seurakunnassa Pyhän Hengen
saaneiden ihmisten julistaman evankeliumin sovintosaarnan kautta". Saarnaviran
katsotaan olevan niin miehillä, naisilla kuin lapsillakin.

Vanhoillislestadiolaisuudessa on aina erotettu hengellinen laki ja evankeliumi
selkeästi toisistaan. Laki on jumalattomille tarkoitettu "kurittaja Kristuksen
tykö" ja evankeliumi "Jumalan voima jokaiselle sen uskovalle autuudeksi". Oppia
lain kolmannesta käytöstä ei vanhoillislestadiolaisuudessa ole koskaan
hyväksytty.

Vanhoillislestadiolaisten mukaan luterilaisuuden Tunnustuskirjat ovat sitovia,
mikäli ne ovat sopusoinnussa Raamatun kanssa. Tunnustuskirjoja on tutkittava
Raamatun valossa. Heidän mukaansa: "Evankelisluterilaisen tunnustuksen henkeä -
sanottakoon se vielä kerran - parhaiten vaalitaan siten, että kysytään, mitä
Raamattu, opetuksen ja uskon korkein auktoriteetti, kustakin opin kohdasta
sanoo". Myös Tunnustuskirjojen sovinnonkaavan esipuhe kehottaa siihen: "Me
uskomme, opetamme ja tunnustamme, että Vanhan ja Uuden testamentin
profeetalliset ja apostoliset kirjoitukset ovat ainoa sääntö ja ohje, jonka
mukaan kaikkia oppeja ja opettajia on arvosteltava ja tuomittava".
Vanhoillislestadiolaisuuden suhde tunnustuskirjoihin on selvitetty
perusteellisemmin kolmiosaisessa artikkelisarjassa "Vanhoillislestadiolaisuus ja
tunnustuskirjat", joka on julkaistu vuoden 1961 Päivämies-lehdissä (numerot: 5,6
ja 8).

Vanhoillislestadiolaisuuden ja kirkon opit eroavat pääasiassa opetuksissa
Raamatusta, lapsen uskosta, uskon syntymisestä, sakramenteista, sanan virasta ja
seurakunnasta.

Yhden oikean uskon perusteena on käsitys siitä, että Jumalan valtakunta on
kulkenut läpi aikojen ja kansojen tarjoten kullekin kansalle vuorollaan
etsikonajan. Palestiinan maaperältä elävä usko siirtyi hellenististen ja
latinalaisten maiden kautta Saksaan, missä sai erityisen siunauksen Lutherin
työn vaikutuksesta. Valtakunta säilyi edelleen saksalaisessa pietismissä ja
liikkui edelleen kohti pohjoista, kunnes se Ruotsissa lukijaisuuden välityksellä
saavutti Lapin Marian ja Laestadiuksen. Näin pohjoiskalottialue saa viimeisinä
aikoina pitää keskuudessaan Jumalan valtakuntaa.

Vanhoillislestadiolaiset ovat nähneet tärkeänä kirkkoon kuulumisen. Kirkosta
eroaminen nousi keskustelun aiheeksi vuonna 1923 uuden uskonnonvapauslain myötä.
Kokouksessa todettiin: "On Jumalan lauman ja evankeliumin työn tähden sekä
kaiken rakkauden ja rauhan säilyttämiseksi välttämätöntä, että pysymme sen
kirkon helmassa, jonka kirjoihin merkityt olemme niin kauan kuin sakramenttien
pyhyys ja uskonopin tunnustuskirjojen mukainen oppi säilyy kirkossamme, eikä
meitä uskomme tunnustamisen tähden pakoteta kirkosta eroamaan".

Kirkosta erosivat vuonna 1907-1908 vanhoillislestadiolaisista vuonna 1907-1908
erkaantuneet väyrysläiset (ks. historia, 1900-vuosikymmen) Pohjois-Savossa ja
Viipurinläänissä. Lisäksi Pyhännällä vuonna 1923 erosi kirkosta 23
vanhoillislestadiolaista, johon saattoi vaikuttaa paikkakunnalla toiminut
kirkkoa voimakkaasti arvostellut saarnaaja Kaaperi Halonen. Joukko kinnulalaisia
vanhoillislestadiolaisia oli vuonna 1923 jonkin aikaa sitä mieltä että kirkosta
kannattaisi erota. Vanhoillislestadiolaiset eivät kuitenkaan ole yleensä
halunneet erota kirkosta.

Vanhoillislestadiolaiset järjestävät seuroja "Pyhän Raamatun ja
evankelis-luterilaisen uskon, tunnustuksen ja opin pohjalta".

Vanhoillislestadiolaiset haluavat pysyä kirkossa "molemmin jaloin". He ovat myös
aina päättäväisesti torjuneet kaikki kirkosta eroamiseen tähtäävät hankkeet.
Pohjois-Amerikassa lestadiolaiset toimivat omana kirkkonaan, koska paikallinen
luterilainen kirkko julisti lestadiolaiset pannaan ja oma kirkko perustettiin
pakon edessä. Vuonna 1987 pidettiin SRK:n ja Suomen evankelis-luterilaisen
kirkon välillä kokous, johon osallistui arkkipiispa, Lapuan ja Oulun piispat
sekä SRK:n viisi edustajaa. Kokouksen jälkeen arkkipiispa totesi:
"Vanhoillislestadiolaisuus hyväksytään kirkossa siitä huolimatta, että sen ja
kirkon päälinjan välillä on tiettyjä eroja, kuten aikaisemminkin". Arkkipiispan
mukaan vanhoillislestadiolaisten oppinäkemykset mahtuvat luterilaiseen
tunnustukseen. Kokouksen sisällön arkkipiispa selvitti myös piispainkokoukselle.

On asioita, joissa vanhoillislestadiolainen kulttuuri poikkeaa suomalaisesta
valtaväestöstä ja joita pidetään yleisesti Raamatun varoittamana syntinä.
Tällaisena nähdään muun muassa syntyvyyden säännöstelyn, esiaviollisen seksin
sekä alkoholin käyttö. Sopimattomina pidettyjä asioita yhteisön keskuudessa ovat
muun muassa hiusten värjääminen, korvakorujen ja meikin käyttö — ulkonäköä ei
haluta epäjumalaksi — sekä niin sanotun maailmallisen eli "alkukantaisia
viettejä" ruokkivan ja uskonelämää heikentävän musiikin — käytännössä kaiken
populaarimusiikin — kuuntelu. Myös elokuviin ja Internetiin suhtaudutaan
varauksin. Internetin hyötyinä korostetaan tiedon etsintää, viestintää ja
yleisten asioiden hoitamista. Sen uskonelämää turmelevasta sisällöstä kuitenkin
varoitetaan. Vanhoillislestadiolaisuudessa korostetaan, että sisältö ratkaisee,
onko teos tai internet-sivu sopiva katsottavaksi tai luettavaksi.
Vanhoillislestadiolaiset pitävät usein myös esimerkiksi gospel-musiikkia sekä
suutelemista ennen avioliittoa sopimattomana.

Vanhoillislestadiolaisuudessa opetetaan uskonpuhdistuksen periaatteiden
mukaisesti, että ihminen tulee vanhurskaaksi yksin armosta, uskon kautta,
Kristuksen tähden. ("Sola fide, sola gratia").

Syntinä pidettyjä asioita ovat muun muassa Jumalan kieltäminen luojana, abortti,
lapsirajoitus ja alkoholi. Jumalan katsotaan tarkoittaneen seksuaalisuuden
avioliittoon. Samaa sukupuolta olevien seksuaalinen yhteiselämä tuomitaan, koska
Jumala ei ole vanhoillislestadiolaisen ja laajemminkin konservatiivisen
kristillisen käsityksen mukaan niin tarkoittanut. Taipumuksia tällaiseen ei
kuitenkaan pidetä syntinä. Seksuaalisuutta ei saa toteuttaa väärässä muodossa.
Nuorten seurustelussa ei sallita hyväilyä ja läheisyyttä, koska Jumala ei ole
konservatiivisen kristillisen opin mukaan niin tarkoittanut. Itsetyydytystä,
eläimeen sekaantumista ja sukurutsausta pidetään Raamattuun vedoten
epänormaaleina. Himojen heräämistä huonon kirjallisuuden, television,
sopimattoman vaatetuksen tai muun sellaisen välityksellä pyritään karttamaan.
SRK:n mukaan "elävässä uskossa" ei kuitenkaan ole kysymys elämäntavasta, vaan
"vanhurskas elää uskosta".

Koulussa lestadiolaiset lapset voivat joutua kokemaan syrjintää valintojensa
takia. Yhteiskunnan moniarvoistuminen näkyy kuitenkin myönteisempänä
suhtautumisena liikkeen jäseniin. Esimerkiksi kouluissa vanhoillislestadiolaiset
eivät enää törmää yhtä usein ennakkoluuloihin kuin 1980-luvulla.

Vanhoillislestadiolaisilla on jo Lars Levi Laestadiukselta tuttu kielteinen
kanta alkoholiin. Hän taisteli aikanaan "viinan lohikäärmettä" vastaan ja
omaksui täysraittiuden. Vanhoillislestadiolaisten mukaan kristitty ei voi
Jumalan sanan valossa nauttia tai myydä alkoholia missään muodossa.

Televisiosta keskusteltiin vuoden 1963 vuosikokouksessa ja päädyttiin siihen,
että "ohjelmasisältönsä vuoksi televisio ei sovi kristittyyn kotiin".
Televisiokysymys on noussut myöhemminkin esille, viimeksi vuoden 2006
suviseurojen tiedotustilaisuudessa. Tiedotusvälineille vastattiin, että
vanhoillislestadiolaisuuden kielteinen kanta kotitelevisioon ei ole muuttunut.

Keskustelu televisiosta koulutuskäytössä nousi esille vuonna 1966. Tuolloin
todettiin, että kaikki koulussa näytettävä opetusohjelma ei ole pahasta.
Television käyttö opetuksen apuna havainnollistamisessa ei ole heidän mukaansa
syntiä. Vanhoillislestadiolaiset lapset ovat kuitenkin pyytäneet vapautusta
elokuva- ja teatterinäytöksistä. Kouluhallituksen kaikkiin kouluihin vuonna 1979
lähettämän kirjeen mukaan oppilas voidaan vapauttaa uskonnollisen vakaumuksen
takia koulujen järjestämistä elokuva- ja teatteriesityksistä huoltajan niin
halutessa.

Vuonna 2011 SRK:n puheenjohtaja Olavi Voittonen antoi lausunnon, jonka mukaan
"lestadiolaiset ovat 'lasten suojelemiseksi' kieltäytyneet tv:stä kotien
piirissä". "Opetusvälineenä se palvelee esimerkiksi koululaitoksessa."

Ehkäisy nousi vanhoillislestadiolaisuudessa keskustelun aiheeksi vuosien 1945 ja
1967 puhujien ja seurakuntavanhinten kokouksissa. Suomen evankelis-luterilainen
kirkko omaksui myönteisen kannan ehkäisyvälineiden käyttöön vuonna 1952.
Kristityt pitivät ehkäisyä paljon nykyistä yleisemmin syntinä 1900-luvun alkuun
saakka, mutta kovin ajankohtaiseksi asia tuli vasta 1900-luvulla, kun
väestönkasvun ongelmat suurkaupungeissa käsrjistyivät ja toisaalta
lääketieteellinen tietämys ihmisen lisääntymisestä alkoi levitä laajemmalle.
Keskustelu ehkäisystä voimistui teollisuusmaissa.

Suomessa sotavuodet olivat raskaalla tavalla vähentäneet työvoimaa. Väestön
määrän kasvattaminen nähtiin keskeisenä kansallisen menestyksen tekijänä. Myös
vanhoillislestadiolaiset keskustelivat aiheesta, ja vuoden 1945
puhujienkokouksessa muodostettiin kanta, jonka mukaan lestadiolaiset eivät
hyväksy syntyvyyden säännöstelemistä. "Lapsirajoitus on syntiä kaikissa
muodoissaan". Kysymys ehkäisystä nostettiin kuitenkin erityisenä huomion aiheena
esiin vasta ns. pappishajaannuksen jälkeen. Vuonna 1967 puhujien ja
seurakuntavanhinten kokouksessa liikkeen puhujat leimasivat ehkäisyn synniksi.
Päätöstä perusteltiin viidennellä käskyllä ja ehkäisyä pidettiin murhana.
Myöhemmissä kannanotoissa on esitetty, että Jumala on elämän ja kuoleman Herra
ja elämän luominen on hänen käsissään. Ihminen ei saa käyttää ehkäisyä, koska
sillä ihminen vanhoillislestadiolaisen tulkinnan mukaan estää Jumalan
luomistyötä. Myös aborttia pidetään syntinä.

Vanhoillislestadiolaisten perheet ovat usein suuria, koska kunkin perheen
lapsiluvun uskotaan olevan ennalta Jumalan tiedossa ja hänen säätämänsä. Lapsia
pidetään Raamatun mukaisesti Jumalan lahjoina, joita "saadaan eikä hankita".
Nykyään muualla yhteiskunnassa suurta lapsilukua pidetään usein outona, ja tämä
opetus nouseekin usein korostetusti esille, esimerkiksi tiedotusvälineissä.

Uskosta luopumista kutsutaan vanhoillislestadiolaisuudessa myös uskon
kieltämiseksi. Vanhoillislestadiolaisen opin mukaan uskon voi kieltää sanoilla
tai teoilla.

Tutkija Hanna Salomäen mukaan yhtä selkeää syytä liikkeen jättämiselle ei löydy,
mutta hän arvelee, että tiukat normit, esimerkiksi "syntyvyyden säännöstelyn
kielto", aiheuttavat ongelmia, jotka voivat muodostua syyksi erota liikkeestä.
Myös liikkeen oppi itsestään ainoana pelastavana yhteisönä nousee hänen mukaansa
usein esiin ja eroa yhteiskunnan valtavirtaan hän pitää suurena ja kasvavana.
Saara Tuomaalan mukaan enemmän kuin uskosta, on kyse siitä, että syntyy johonkin
kulttuuriin ja elää siinä. Jos siitä lähtee, identiteetti, elämäntapa,
seksuaalisuus ja arvomaailma muuttuvat. Tuomaala kertoo, että
vanhoillislestadiolaisuudessa oman yhteisön uskotaan olevan yhteydessä Jumalaan,
kun taas muut eivät ole. Tästä syystä liikkeen jättäminen on suuri mullistus.
Liikkeen sisäisten normien rikkojan katsotaan teoillaan jättäneen uskon ja hänen
katsotaan kuuluvan niihin, jotka ovat matkalla helvettiin, Tuomaala jatkaa.

Esikoislestadiolaisuudesta vanhoillisuus eroaa siinä, että ei uskota olevan
mitään "esikoisten seurakuntaa", joka on maantieteellisesti sidottu herätyksen
syntyalueille. Myös ajatus erillisestä hengellisestä hallituksesta eli "Lapin
vanhimmista" torjutaan. Vanhoillisuudessa Laestadiuksella ei ole samanlaista
asemaa opetusisänä kuin esikoisuudessa - esimerkiksi Laestadiuksen saarnoja ei
lueta seuroissa. Esikoisuudessa esiintyvä opetus vaatetuksen ja sisustuksen
yksinkertaisuudesta torjuttiin vanhoillisuudessa jo 1900-luvun vaihteessa.
Esimerkiksi kravattia voi vapaasti käyttää vanhoillisuudessa, toisin kuin
esikoisuudessa. Esikoislestadiolaisuuden perustajan Joonas Purnun mielestä
vanhoillislestadiolaisilla oli synninpäästö liian löysässä.

Uusheräyksessä hyväksyttiin opetus lain kolmannesta käytöstä ja siihen liittyvät
käytännöt, joita vanhoillislestadiolaiset eivät hyväksyneet. Uusheräyksen
alkuaikoina vanhoilliset vastustivat erityisesti uusheräyksen käytäntöä, jossa
anteeksiantoa pantattiin, eikä syntejä uskallettu julistaa anteeksi.
Vanhoillislestadiolaisuudessa haluttiin säilyttää laaja kaikkien syntien
anteeksianto, jota saarnattiin "seiniä myöten". Uusheräys oli saanut paljon
vaikutteita körttiläisyydestä, ja he mm kielsivät pelastusvarmuuden
mahdollisuuden.

Erikiinit eli Lyngenin suunnan edustajat uskovat että kasteessa tapahtuu
uudestisyntyminen, ja ettei lapsilla ole elävää uskoa ennen kuin heidät on
kastettu. Samanlaista oppia on esiintynyt mm elämänsanalaisilla sekä joillakin
pikkuesikoisilla ja uusheränneillä, ja on esiintynyt myös huttulalaisilla ja Iin
pappeinkokouksella vuonna 1885. Vanhoillislestadiolaiset sen sijaan uskovat että
"hengellinen uudestaansyntyminen" voi tapahtua vain "äänellisen" synninpäästön
kautta, joka vaikuttaa vain silloin kun sen julistaa henkilö jolla itsellä on
Pyhähenki. Lisäksi vanhoillislestadiolaiset uskovat kuten kirkkoisä Irenaeus,
että jokainen ihminen syntyy ensimmäisen kerran hengellisesti eläväksi jo
olemassa olevaksi tulemisen hetkellä, eli hedelmöityksensä hetkellä. Lisäksi
vanhoillislestadiolaiset uskovat että jos lapsi ei saa varttua "Jumalan
valtakunnan armohoidossa", niin hän menettää elävän uskon suunnilleen
varhaisnuoruudessaan, ellei kysymyksessä ole sellainen kehitysvammainen tai muu
vastaava yksilö, joka säilyy lapsuuden uskossa myös ilman Jumalan valtakunnan
armohoitoa vanhemmallekin iälle. Erkiinit ja vanhoillislestadiolaiset uskovat
molemmat perisyntiin myös pienten lasten osalta, ja molemmat kannattavat myös
lapsikastetta. Uudestikastamista on lestadiolaisuudessa esiintynyt vain
joillakin haalilaisilla, mölleriläisillä ja heiskaslaisilla.

Pollarilaiset eivät pitäneet syntien erittelevää kertomista ripissä
tarpeellisena. Vanhoillislestadiolaisuudessa syntien erittelevä tunnustaminen on
tärkeä menettely hyvän omantunnon takia ja elävän uskon säilyttämiseksi.
Pollarilaiset eivät myöskään hyväksyneet oppia kuolemansynneistä, eli he
uskoivat, että vaikka uskovainen tekisi mitä tahansa, niin hän säilyy elävässä
uskossa, kunhan vain "uskoo". Vanhoillislestadiolaiset sitä vastoin uskovat niin
että uskovainen voi kieltää uskon myös teoillaan, syyllistymällä johonkin
kuolemansyntiin. Samanlaisia oppeja kuin pollarilaisuudessa, esiintyi myös mm
simppalalaisuudessa, ansamaalaisuudessa ja samperilaisuudessa.

Rauhansanalaisuuteen eli pikkuesikoisuuteen verrattuna vanhoillisuus on
opillisesti yhtenäisempi. Rauhansanalaisuus on erityisesti Pohjois-Amerikassa
jakaantunut sisäisesti. Vanhoilliset pitävätkin sitä esikoisuuden, uusheräyksen,
entisten haalilaisten ja entisten vanhoillisten sekaseurana. Rauhansanalaisuus
on väljempi liike, eikä esimerkiksi television katsominen kotona aiheuta
pahennusta. Rauhansanalaisilla esiintyi varsinkin alkuvaiheessa myös kielteistä
suhtautumista vapaaseen evankeliumiin. Tämä näkyi mm rauhansanalaisuuden
johtajan Pauli Rantalan toiminnassa, kun hän ei joskus suostunut julistamaan
synninpäästöä sitä pyytävälle. Myös rauhansanalaisuutta edeltäneessä
huru-brune-ryhmässä synninpäästöä usein pantattiin, kuten myös uusheräyksessä.

Elämänsanalaisuuden synnyttyä jouduttiin tekemisiin opillisten kysymysten
kanssa. Erimielisyyksien aiheina olivat esimerkiksi seurakunnan rajat,
sakramenttikysymykset, avaintenvalta-, sekä muutamat muut kysymykset.
Samanlaisia oppeja kuin elämänsanalaisilla, esiintyy myös erikiineillä sekä
joillakin pikkuesikoisilla ja uusheränneillä, ja on esiintynyt myös
huttulalaisilla ja Iin pappeinkokouksella vuonna 1885.

Töröläläisyys ja siihen liittyneet näppäläisyys, morjärveläisyys ja
sillanpääläisyys eroavat vanhoillislestadiolaisuudesta mm siten että televisio
hyväksytään uskovaisen kodin huonekaluksi, ja hyväksyvämpi eli "liberaalimpi"
suhtautuminen on myös moniin muihin asioihin, joita
vanhoillislestadiolaisuudessa pidetään syntinä tai uskonelämälle vahingollisena.
Esimerkiksi töröläläiset suhtautuivat sallivasti esiaviolliseen seksiin,
vaikkakin myös he pitivät sitä periaatteessa syntinä. Hajaannuksiin johti myös
se etteivät he suostuneet parannukseen vääristä hengistä, kuten kososlaisesta
hengestä. Esimerkiksi entisillä kososlaisilla ja Walter Törölällä oli sellainen
käsitys että uskovainen saattoi syyllistyä Pyhän Hengen pilkkaan jos teki
parannuksen väärästä hengestä. Töröläläisillä esiintyi myös sellainen
"harhaoppi", jonka mukaan paikallisseurakunnan kannanotot olisivat koko "Jumalan
valtakunnan" kannanottoja

Vanhoillislestadiolaisuudesta ja alkulestadiolaisuudesta on eronnut paljon
muitakin pieniä ja suurempiakin suuntauksia (esimerkiksi leskisläisyys ja
narvalaisuus) hyvin moninaisista syistä.

Kuten yhteisöissä aina, vanhoillislestadiolaisillakin on oma kielen vivahteensa,
jota he kutsuvat Kaanaan kieleksi. Kaanaan kielen viljely ei ole itsetarkoitus,
mistä esimerkkinä on suviseuroihin järjestetty referointipalvelu, jossa
toimittajat kuuntelevat puheet tarkasti ja perkaavat sieltä pois kaanaankieliset
kokonaisuudet. Näin ulkopuolisen on helpompi ymmärtää saarnan perusidea.
Vanhoillislestadiolaiset käyttävät usein Raamattunaan vuoden 1878
evankelis-luterilaisen kirkon virallisen painoksen mukaista käännöstä, joka
pohjautuu Bibliaan eli Antti Litzeliuksen käännökseen vuodelta 1776. Syynä on
käsitys siitä, että myöhemmissä käännöksissä on enemmän epätarkkuuksia.
Bibliasta katsotaan myös välittyvän parhaiten uskonpuhdistuksen keskeisiä
periaatteita. Monet saarnaajat käyttävät kuitenkin saarnoissaan monia eri
käännöksiä, esimerkiksi vuoden 1992 käännöstä.

SRK:n kustannustoiminta alkoi vuonna 1906 kun edeltäjä Lähetystoimen päätoimisto
julkaisi 16-sivuisen perustuskokouksen pöytäkirjan. Julkaisutoiminta on jaoteltu
kirjoihin, lehtiin ja äänitteisiin. Liike ei juuri ottanut kantaa julkisuudessa
olleisiin väitteisiin ennen 1980-lukua. Liike katsoi ajautuneensa
pakkotilanteeseen ja vuonna 1980 ryhdyttiin avoimempaan tiedotuspolitiikkaan.
Esimerkiksi suviseuroihin kutsuttiin toimittajia. Myös Internet-sivut,
vuosikirjat ja kannanilmaisut ovat osa nykyistä avoimuutta.

Kirjat: Alussa julkaisutoiminta painottui lähinnä erilaisten kokousten
pöytäkirjoihin, Raamattuun ja laulukirjoihin. Tärkein painettava kirja on vanha
kirkkoraamattu eli Biblia. Sitä on painettu vuodesta 1923 lähtien ja painoksia
on otettu yli 120 000. Nykyään vuosittaisia kirjajulkaisuja ovat SRK:n
vuosikirja sekä suviseurajulkaisu. Kirjat jakautuvat aihealueittain
Raamattuihin, laulukirjoihin, hartaus- ja opillisiin kirjoihin, runokirjoihin,
kertomuskirjoihin, historiankirjoihin, opetuskirjoihin ja muihin kirjoihin.
Vuodessa julkaistaan noin 8–10 kirjaa.

Lehdet: Päivämies, Siionin kevät ja Siionin lähetyslehti ovat SRK:n julkaisemia
lehtiä. SRK:n pää-äänenkannattaja Päivämies ilmestyy keskiviikkoisin. Sen
levikki on noin 23 200. Lehti kertoo vanhoillislestadiolaisuudesta ja sen
toimintaympäristöstä sekä ottaa rakentavasti kantaa keskeisiin
yhteiskunnallisiin ja kirkollisiin kysymyksiin. Lehti on poliittisesti
sitoutumaton ja tarkoitettu kaikkien luettavaksi. Siionin kevät on hengellinen
lastenlehti, jonka sisältöä ovat lapsille ymmärrettävässä muodossa olevat
artikkelit Raamatun kirjoituksista, lasten puheet ja piirrokset sekä lasten
kirjepalsta. Siionin lähetyslehti on SRK:n vanhin lehti. Lehteä on julkaistu
vuodesta 1912 lähtien. Se kertoo vanhoillislestadiolaisten opetuksesta ja
toiminnasta sekä lähetystyöstä. Lehtiä julkaistaan myös äänilehtinä. Jouluisin
julkaistaan myös Siionin joulu -lehti. Pohjois-Amerikassa LLC julkaisee kahta
lehteä: The Voice of Zionia ja The Shepherd's Voicea. Kirjoitukset ovat
englanniksi, espanjaksi ja ranskaksi.

Äänitteet: Ensimmäisiä äänitteitä olivat vuonna 1976 ilmestyneet Siionin laulu-
ja suviseurasaarnakasetit. Vuodesta 1976 vuoteen 2003 on suviseuroista julkaistu
saarnakasettisarja, ja vuodesta 2004 CD-levysarja. Kaikki Siionin laulut
julkaistiin 24 osan kasettisarjassa, jonka osat julkaistiin vuosina 1976–1988.
Vuodesta 1993 SRK on julkaissut myös CD-levyjä, mutta tällöinkin osa äänitteistä
julkaistiin ainoastaan kasettina. Ensimmäiset kolme CD-levyä olivat pääosin
uudelleenmasteroitua tavaraa. Äänilehdet ilmestyivät kasetteina vielä vuonna
2004. Kasettien julkaisu loppui vuoden 2005 alusta. Nykyisin äänitteet
julkaistaan kasettien sijasta CD-levyinä. Vuosittain julkaistaan noin 3–4
lauluäänitettä.

Siionin laulut on vanhoillislestadiolaisten laulukokoelma. Sitä on käytetty
vuodesta 1916. Se on käännetty englanniksi, saksaksi, venäjäksi ja viroksi.
Siionin laulujen kokoelmaa on viimeksi kartutettu vuonna 2006, jolloin ilmestyi
siionin laulujen yhteydessä käytettävä lisälauluvihko.

Lestadiolaiset perustivat ensimmäiset rauhanyhdistykset jo 1800-luvulla. Nimi
rauhanyhdistys tulee Raamatun sanoista: "hän on meidän rauhamme" ja se
tarkoittaa Jeesuksen omilleen antamaa rauhaa. Suurimmat rauhanyhdistykset
sijaitsevat Oulussa, Helsingissä, Jyväskylässä sekä Tampereella.
Rauhanyhdistykset kuuluvat Suomen rauhanyhdistysten keskusyhdistykseen. Suomessa
rauhanyhdistyksiä on 196, Venäjällä 8, Ruotsissa 5, Norjassa ja Virossa
kummassakin yksi.

Vanhoillislestadiolaisuus on levinnyt kaikkialle Suomeen. Sen vahvinta
kannatusaluetta on silti edelleen Pohjois-Suomi eli Lappi, Pohjanmaa ja
Koillismaa. Etelä-Suomessa eniten toimintaa on Helsingin, Turun ja Tampereen
seuduilla. Kirkon nelivuotisraportin mukaan vanhoillislestadiolaisilla oli
toimintaa kahdessa seurakunnassa kolmesta ja säännöllistä eli kuukausittaista
toimintaa kolmanneksessa. Oulun hiippakunnassa toimintaa oli kerran kuukaudessa
peräti 91% alueen seurakunnista. Vanhoillislestadiolaisilla on myös omat
toimitilat 75% Oulun hiippakunnan seurakunnista. Oulun hiippakunnan jälkeen
eniten toimintaa on Lapuan hiippakunnassa. Kattojärjestöllä Suomen
rauhanyhdistysten keskusyhdistyksellä on 199 omaa rekisteröityä
paikallisyhdistystä, joissa pidetään seuroja viikoittain tai useammin.

Vanhoillislestadiolaiset järjestävät seuroja Suomessa ja ulkomailla.
Vanhoillislestadiolaisten seurat ovat hartaustilaisuuksia, joissa lauletaan
Siionin lauluja ja virsiä, minkä jälkeen saarnaavat vanhoillislestadiolaiset
papit tai maallikkosaarnaajat. Saarnoja pidetään yleensä kaksi, ja niiden
välissä on väliaika, jolloin on kahvitarjoilu ja yleistä seurustelua.
Seurapuheen johdannoksi saarnaaja lukee Raamatusta katkelman, jonka hän sitten
selittää seurakunnalle. Saarnoja ei yleensä kirjoiteta etukäteen, vaan
rukoillaan, että Jumala antaa puhuttavaa Pyhän Hengen kautta. Seuroja pidetään
pääasiassa pari kolme kertaa viikossa rauhanyhdistyksissä ja epäsäännöllisemmin
kirkoissa, seurakuntataloissa, kodeissa, sairaaloissa ja vankiloissa. Suurempia
seuratapahtumia ovat suviseurat, juhannusseurat, maakunnalliset kesäseurat
(Alajärvi, Kolari, Ivalo, Jämsä, Ranua ja Reisjärvi) ja opistoseurat. Niiden
ajankohdat löytyvät seurakalenterista. Vuosittain Suomessa järjestetään noin
12 000 seuratilaisuutta ja ulkomailla SRK järjestää noin 500 seuratilaisuutta.
Suomessa on noin 30 seuratilaisuutta jokaista päivää kohti. Seuratilaisuudet
ovat kaikille avoimia. Seurakuntia palvelee noin 120 pappia ja 780
maallikkosaarnaajaa. Pohjois-Amerikassa seurakuntia palvelee noin 68 saarnaajaa,
joista suurin osa on maallikkosaarnaajia.

Suviseurat ovat vuosittainen seuratapahtuma. Suviseurat ovat jatkoa 1800-luvulla
järjestetyille Lannavaaran kokouksille. Ne pidetään yleensä kesä-heinäkuun
vaihteessa ja niiden pitopaikka vaihtelee vuosittain. Vuonna 2009 ne pidettiin
Oripäässä. Suviseuroihin kokoontuu yleensä noin 70 000 ihmistä. Tilaisuus on
avoin lähetystapahtuma ja sinne on vapaa pääsy. Osa ihmisistä vierailee paikalla
autolla, mutta suuri osa majoittuu alueelle asuntovaunuihin, -autoihin sekä
telttoihin. Peruspalvelut on pyritty turvaamaan siten, että suviseura-alueelta
ei tarvitse poistua. Tärkein ohjelma ovat seurapuheet, joita pidetään yli 30.
Saarnojen välillä lauletaan virsiä ja siionin lauluja. Suviseuroissa
järjestetään myös ehtoollinen, sekä jumalanpalvelus. Suviseuroissa toimii
suviseuraradio ja myös internetin kautta voi kuunnella seuroja.

Vaikka seurat ovat päätoimintamuoto, järjestetään jokaiselle ikäluokalle
omanlaista toimintaa: eläkeläiskerhoista päiväkerhoon. Järjestetään myös
erilaisia virkistymisleirejä ja kursseja. Kaikissa tapahtumissa pääasiana on
uskonelämän hoitaminen. Toimintamuodot vaihtelevat paljon alueittain. Lapsi- ja
nuorisotyöhön kuuluvat yläkouluilta, raamattuluokka, pyhäkoulu ja päiväkerho.
Näitä tilaisuuksia pidetään vuodessa noin 19 300.

Raamattuluokassa perehdytään Raamattuun. Raamattuluokassa käyvät ovat iältään
10–15-vuotiaita. Opettajille järjestetään koulutustapahtumia noin 200 vuodessa.
Raamattuluokkalaisia on noin 5 800.

Lisääntyneen kansainvälisyyden ja muuttoliikkeen ansiosta
vanhoillislestadiolaisuus on levinnyt ulkomaille. Erityisesti 1990-luvun jälkeen
lähetystyö laajeni merkittävästi. Vanhojen lähetysmaiden lisäksi on tullut uusia
alueita.lähde? SRK tekee lähetystyössä yhteistyötä ulkomailla toimivien
sisarjärjestöjensä kanssa.

2010-luvun vaihteessa vanhoillislestadiolaisuus levisi Gambiaan suomalaisen
turistin välityksellä. Gambiassakin on jo omia kirkkorakennuksia ja
seuratoiminta on melko säännöllistä. Vanhoillislestadiolaisten
Gambian-lähetystyöstä on päävastuussa Suomen SRK.

Togon ja Ghanan välinen siirtomaavallan aikainen raja jakoi heimoja, joten
sukulaisia on rajan molemmin puolin. 2000-luvulla vanhoillislestadiolaisuus
levisi Togosta Ghanaan sukulaisten välityksellä. Ghanassa ja Togossa tekevät
vanhoillislestadiolaista lähetystyötä pääasiassa Amerikan LLC ja Ruotsin SFC.
Ghanassa on nykyisin omiakin puhujia ja kirkkorakennuksia, ja seuratoiminta on
säännöllistä. Paikkakuntia joissa järjestetään seuroja ovat mm. Accra, Amasaman,
Kwasi Tenten, Hatsukope ja Peki.

Seuroja järjestetään erityisesti Lontoon merimieskirkon tiloissa. Kävijöitä on
keskimäärin noin 60–120.

Keniaan vanhoillislestadiolaisuus levisi 2000-luvun vaihteessa.
Vanhoillislestadiolaisilla on seuratoimintaa ja omia toimitiloja Keniassa.
Kenian vanhoillislestadiolaiset ovat elokuussa 2012 perustamassa virallista
yhdistystä Siayan seudulle, jonka nimeksi on tulossa "Laestadian Lutheran
Organisation of Peace". Vanhoillislestadiolaisten Kenian-lähetystyöstä on
päävastuussa Suomen SRK.

Lestadiolainen herätys alkoi Ruotsista 1800-luvulla, mutta nykyään Ruotsissa on
lestadiolaisia paljon vähemmän kuin Suomessa. SRK järjesti seuroja Ruotsiin
1960-luvulle asti, jolloin perustettiin Ruotsin apulähetystoimikunta (Ruotsin
Rauhanyhdistykset), jonka vastuulle seurojen järjestäminen siirrettiin. Se toimi
1970-luvulle asti, jolloin perustettiin Ruotsin rauhanyhdistysten keskusyhdistys
(SFC, Sveriges Fridsföreningars Centralorganisation). Seuroja järjestettiin
eripuolilla Ruotsia ja SRK:n puhujat saattoivat viipyä saarnamatkalla kolme
viikkoa yhtä mittaa. Eteläisimmät seuratilaisuudet olivat Skånessa. Nykyään
Ruotsissa toimivat Boråsin, Mälarenlaakson, Norrbottenin, Taalainmaan ja
Tukholman alueiden rauhanyhdistykset. Ruotsissa on noin tuhat
vanhoillislestadiolaista. Ruotsissa järjestetään vuosittain suviseurat.

Lestadiolaisuus saapui Saksaan 1950-luvulla. Nykyisin siellä on vakituista
seuratoimintaa. Seurakaupunkeja ovat: Hagen, Bönen, Herzlake, Frankfurt,
Berliini, München ja Dettmold.

2010-luvulla vanhoillislestadiolaisuus levisi Senegaliin gambialaisten
siirtotyöläisten välityksellä, jolloin SRK aloitti lähetystyön myös Senegalissa.

Togoon vanhoillislestadiolaisuus levisi Ruotsista 1990-luvulla, ja Togon
vanhoillislestadiolaisten katto-organisaatio on ELLT. Nykyään Togon
vanhoillislestadiolaisiin seurakuntiin kuuluu yhteensä noin 350 henkeä.
Pääkaupunkiin Lomèèn rakennettiin kirkko vuonna 2002. Togossa toimii paikallisia
maallikkosaarnaajia. Suuri osa vanhoillislestadiolaisista on peräisin
ewe-heimosta. Kielinä käytetään englantia, eweä ja ranskaa. Paikkakuntia joissa
järjestetään seuroja ovat mm. Adetikope, Ahepe, Atakpame, Atime, Badou, Danyi
Dzogbegan, Elavanyon, Game, Kessibo-Wawa, Kpalimè, Kuma Apoti, Kuma Apoyame,
Lomè, Tschekpo ja Tsèvie. Togon-lähetystyöstä on päävastuussa Amerikan LLC ja
Ruotsin SFC.

Liperin suviseuroissa 2010 eräs Turkin kurdi sai uskonnollisen heräyksen ja
liittyi vanhoillislestadiolaisiin. Hänen pyynnöstään SRK lähetti saarnaajat
Turkkiin pitämään seuroja Mersinissä ja Adanassa 25.-30. toukokuuta 2011.
Päivämies-lehden mukaan kymmenet Turkin kurdit saivat parannuksen armon.
Seuroihin Mersiniin saapui eräs vieras jopa Siirtistä asti Turkin
kaakkoisosasta, joka hänkin otti evankeliumin vastaan. Edellä kerrotuista
tapauksista uutisoi Päivämies 22. kesäkuuta 2011. Turkin
vanhoillislestadiolaisista on ollut myöhemmin vain vähän mainintaa
vanhoillislestadiolaisten julkaisuissa. Vuonna 2012 Päivämies uutisoi erään
KUA:n vanhoillislestadiolaisen työntekijän vierailusta Turkin
vanhoillislestadiolaisten luona.

Venäjälle lestadiolaisuus levisi 1860-luvulla. Vanhoillislestadiolaisia on sen
jälkeen löytynyt erityisesti Karjalasta ja Pietarin lähistöltä. Venäläisten usko
säilyi Neuvostoliiton ajan ja sen romahdettua he ottivat yhteyttä kirjeitse
Suomeen etsien uskonystäviä. Kirje vaelsi Suomessa yli kaksi vuotta ja viimein
se päätyi vanhoillislestadiolaisten käsiin. He ottivat sähkeellä yhteyttä
paikallisiin ja näin kadonnut yhteys palautui. Nykyisin Venäjällä toimivat
Pietarin, Petroskoin, Koiviston, Viipurin, Moskovan, Samaran ja Tverin
rauhanyhdistykset.

Ensimmäisen kerran lestadiolaisuus levisi Yhdysvaltoihin 1860-luvulla. Nykyään
Yhdysvalloissa ja Kanadassa toimii vanhoillislestadiolaisten kirkko Laestadian
Lutheran Church. Sillä on 29 seurakuntaa Pohjois-Amerikassa. Seurakunnat
sijaitsevat seuraavissa osavaltioissa: Arizona, Colorado, Connecticut, Florida,
Illinois, Michigan, Minnesota, Pohjois-Dakota, Oregon, sekä Washington.
Pohjois-Amerikassa on noin 5 000–6 000 vanhoillislestadiolaista.
Pohjois-Amerikassa järjestetään vuosittain kesä- ja talviseurat.

Eri maiden vanhoillislestadiolaiset järjestävät seuroja 16 maassa: Ecuadorissa,
Espanjassa, Isossa-Britanniassa, Kanadassa, Keniassa, Latviassa, Norjassa,
Ruotsissa, Saksassa, Suomessa, Sveitsissä, Togossa, Unkarissa, Venäjällä,
Virossa ja Yhdysvalloissa.

Vanhoillislestadiolaiset lähettävät seuroja lähiradioissa vaihtelevina aikoina.
Myös jokavuotisissa suviseuroissa toimii suviseuraradio, joka tavoittaa noin
kolme miljoonaa suomalaista. Se lähettää kaikki suviseurasaarnat, sekä tuottaa
erilaista ohjelmaa väliajalle. YLE Radio 1 radioi suviseuroista vuosittain kaksi
saarnaa. Seuroja ajoittain lähettäviä radioasemia on viisi Järviradio, Radio
Kajaus, Radio Pooki, Radio Pro ja Helsingin lähiradio. Ne tavoittavat noin 3,5
miljoonaa suomalaista. Muutamien rauhanyhdistysten seurat on lisäksi
kuunneltavissa Internetistä.

Vanhoillislestadiolaisilla on kolme kansanopistoa: Jämsässä, Reisjärvellä ja
Ranualla. Kristilliset perusarvot ovat opistoissa keskeisessä asemassa.
Opistoilla on vuoden kestoisia linjoja: valittavana on esimerkiksi kielilinjoja,
viestintälinjoja ja kädentaitojen linjoja. Kullakin opistolla on omat
erikoispainotuksensa. Jämsän kansanopisto on painottunut musiikkiin, Ranuan
kansanopisto viestintään ja Reisjärven kansanopisto luontoon. Opistoilla
järjestetään lisäksi erilaisia lyhyt- ja viikonloppukursseja sekä vuosittaiset
opistoseurat.

SRK:lla on käytössään leirikeskuksia eri puolilla Suomea, muun muassa
Haapajärvellä, Hankasalmella, Kuusamossa, Oitissa, Rovaniemellä ja Siikajoella.
Vuosittain näissä keskuksissa pidetään useita leirejä kuten rippikoululeirejä,
virkistysleirejä, poika- ja tyttöleirejä, isät ja pojat -leirejä, äidit ja tytöt
-leirejä ja hiihtoleirejä.

Vanhoillislestadiolaisuus nousi julkisuuteen 1930-luvulla, kun siitä irronnut
korpelalaisuus kiinnosti tiedotusvälineitä. 1960-luvulla julkisuudessa
käsiteltiin liikkeestä eronnutta Elämän sana-ryhmittymää. 1970-luvulla liike
nostettiin julkisuuteen erityisesti naispappeuskeskustelussa. Erityisesti
vuosina 1978–1980 vanhoillislestadiolaisuus joutui negatiivisen julkisuuden
kohteeksi. Kuohunta synnytti vilkasta kirjoittelua erityisesti Kotimaa-lehteen,
Helsingin Sanomiin ja Kalevaan. Kuohuntaa aiheuttivat hoitokokoukset. Heti
1980-luvun alussa vanhoillislestadiolaisuus alkoi kehittää tiedotustoimintaansa
ja avasi esimerkiksi suviseurat näkyvästi toimittajille, sekä myöhemmin
Internetiin avattiin SRK:n kotisivut. 1980-luvun alku ja erityisesti vuosi 1984
eivät olleet julkisuudessa negatiivisia. Vanhoillislestadiolaisuuden
tiedotustoiminnan aktivoituminen näkyi tuolloin sanomalehdissä.

Yksi sitkeimmistä 1970-luvulla syntyneistä urbaanilegendoista on myytti
ikkunallisista pesukoneista. Sen mukaan vanhoillislestadiolaisuudessa on
kielletty ikkunallisen pesukoneen käyttö, etteivät miehet voisi nähdä naisten
alusvaatteita ikkunan läpi. Pesukonemyytti putkahti esille vuoden 1981
suviseurojen tiedotustilaisuudessa. Vuonna 1996 opetushallitus julkaisi
kirkkohistorian cd-romin, jossa luki: "... Liikkeestä tekee tunnusomaisen ja
tietyllä tapaa mainetta saavuttaneen sen torjuva suhtautuminen muun muassa
televisioon, ikkunaverhoihin ja jopa pesukoneiden muovi-ikkunoihin". Palautteen
takia opetushallitus poisti sen pikaisesti valikoimistaan. Pesukonemyytti ylitti
myös kansainvälisen uutiskynnyksen.

Erityisesti suviseuroissa tapahtuva tiedottaminen monipuolistui 1980-luvulla.
Vuonna 1971 suviseuroihin avattiin tiedotuskeskus tiedotusvälineille. Koska
vanhoillislestadiolaisuudesta oli 1970-luvun lopussa esitetty monia virheellisiä
käsityksiä, tiedotettiin Keminmaan suviseuroissa vuonna 1980 avoimesti.
Tiedotustilaisuuksia pidettiin joka päivä ja seuravieraita kehotettiin
vastaamaan tiedotusvälineiden kysymyksiin. Kyseiset suviseurat saivatkin laajaa
julkisuutta tiedotusvälineissä. Tiedotusvälineet olivat runsaana paikalla myös
seuraavan vuoden suviseuroissa. Vuoden 1983 suviseuroille osallistui noin 30
toimittajaa ja he kirjoittivat 62 sivua 20:een eri sanomalehteen. Seuraavana
vuonna ilmestyivät tiedotusoppaat median avuksi. Vuoden 1984 aikana
vanhoillislestadiolaisuudesta kirjoitettiin noin 320 artikkelia eri lehdissä.
Suviseuroista kerrottiin televisiossa ensimmäistä kertaa vuonna 1985. Vielä
vuoden 1986 suviseurojen keskeiseksi teemaksi nousi vanhoillislestadiolaisuuden
puolustautuminen sitä vastaan esitettyjä syytöksiä vastaan.

Vanhoillislestadiolaisuudesta on tehty televisiodokumentteja. Esimerkiksi
Matkalla taivaskotiin (2000), Kuuma kesä: Enkelten varjeluksessa (2000),
Maailmassa (2003), Ainoa oikea Jumala (1997) ja Hannu Karpon Syntisin silmin
(1981).

Voitto Savelan mukaan liike pyrkii avoimen tiedottamisen avulla saamaan
myönteistä julkisuutta.



https://fi.wikipedia.org/wiki/Iron_Maiden

Iron Maiden on brittiläinen metallimusiikkia esittävä yhtye, jonka basisti Steve
Harris perusti Lontoossa vuonna 1975. Yhtye on julkaissut urallaan 16
studioalbumia, kaksitoista livealbumia, neljä EP-levyä ja seitsemän
kokoelma-albumia. Steve Harrisin ohella yhtyeen kokoonpanoon kuuluvat laulaja
Bruce Dickinson, rumpali Nicko McBrain ja kitaristit Dave Murray, Adrian Smith
ja Janick Gers.

Iron Maiden edustaa musiikillisesti alkuperäistä ”brittiläisen heavy metalin
uutta aaltoa” (engl. New Wave of British Heavy Metal). Yhtyeen kitaramelodioihin
ja moniosaisiin kappaleisiin perustuvan musiikin innoittajina ovat olleet muun
muassa Thin Lizzy, Jethro Tull, UFO, Deep Purple ja Wishbone Ash.

Iron Maiden on ollut 1980-luvun alusta lähtien yksi metallimusiikin
menestyneimmistä ja merkittävimmistä yhtyeistä. Yhtyeen albuminmyynnin on
arveltu olevan maailmanlaajuisesti yli 90 miljoonaa kappaletta, ja yhtye on
saavuttanut Yhdysvalloissa viisi platina-albumia. Suomessa yhtyeen tuotantoa on
myyty yli 750 000 kappaletta, ja yhtye on saavuttanut Suomessa kahdeksan kulta-
ja kaksi platina-albumia. Iron Maidenin tuorein studioalbumi The Book of Souls
julkaistiin vuoden 2015 syyskuussa.

Yhtyeen nimi, Iron Maiden, (suom. rautaneito) tarkoittaa keskiajalla
mahdollisesti Saksassa kidutukseen käytettyä piikkejä täynnä olevaa ruumisarkun
muotoista laitetta, jonka sisälle kidutettava ihminen suljettiin. Yhtyeen
maskotti Eddie the Head esiintyy lähes kaikkien Iron Maidenin levytysten
kansikuvissa ja useimmiten muodossa tai toisessa yhtyeen konserteissa,
oheistuotteissa ja muissa keräilyesineissä.

Basisti Steve Harris perusti Iron Maidenin 25. joulukuuta 1975. Harris on
kertonut saaneensa innoituksen yhtyeen nimeen elokuvasta The Man in the Iron
Mask, joka pohjautui Alexandre Dumas'n novelliin.

Harrisin ohella yhtyeen alkuperäiseen kokoonpanoon kuuluivat laulaja Paul Day,
rumpali Ron Matthews ja kitaristit Terry Rance ja Dave Sullivan. Yhtyeen
kokoonpano koki lukuisia muutoksia jo yhtyeen perustamisesta lähtien ja sekä
Rance että Sullivan erotettiin yhtyeestä jo ennen yhtyeen uran ensimmäistä
virallista esiintymistä vuoden 1976 toukokuussa, jolloin Lontoon St. Nicholas
Hallissa viiden punnan korvausta vastaan lavalle nousseen Iron Maidenin
kitaristeina olivat Dave Murray ja Bob Sawyer.

Paul Day erotettiin yhtyeen laulajan virasta vuoden 1976 syksyllä, sillä hän ei
muun yhtyeen mielestä ollut hyvästä laulutaidostaan huolimatta lavaesiintyjänä
kovinkaan vakuuttava. Hänen korvaajakseen palkattiin Dennis Wilcock. Suuresti
Kiss-yhtyettä ihaillut Wilcock ei kuitenkaan kestänyt yhtyeessä edeltäjäänsä
pidempään. Hän saapui konsertteihin punainen tähti maalattuna silmänsä ympärille
mukanaan muun muassa tekoverta, joista ensin mainittu tähti tunnetaan Kissin
laulaja-kitaristi Paul Stanleyn tavaramerkkinä ja tekoveren käyttö
laulaja-basisti Gene Simmonsin rekvisiittana. Wilcock ajautui lopulta
erimielisyyksiin kitaristi Dave Murrayn kanssa, koska hän ei pitänyt Murrayn
tyttöystävästä. Wilcockin ja Murrayn riitelyyn kyllästynyt Harris ajautui
vaikeaan tilanteeseen valitessaan, kumpi hänen yhtyetovereistaan saisi jatkaa
tehtävässään: Murray oli taitavin hänen tuntemansa kitaristi, mutta Wilcockin
veroisen lavaesiintyjän ja keulakuvan löytäminen ei osoittautuisi helpoksi.
Lopulta Harris päätti erottaa Murrayn yhtyeestä ja yhtyeen toiseksi kitaristiksi
liittyi Wilcockin tuttava, Terry Wapram.

Vuonna 1977 Iron Maiden koki jälleen kokoonpanovaihdoksia. Wilcock oli
osoittautunut hankalaksi persoonaksi ja tämän lapsellisen käytöksen kohteeksi
joutuivat sekä kitaristi Bob Sawyer että rumpali Ron Matthews, jotka erotettiin
yhtyeestä. Matthewsin korvaajaksi liittyi aiemmin Samson-yhtyeessä vaikuttanut,
miekkailu- ja sadomasokisminaamioita käyttänyt Barry Purkis. Jo kertaalleen
molemmat kitaristinsa ja rumpalinsa menettänyt Harris päätti ensimmäisen ja
ainoan kerran kokeilla yhden kitaristin lisäksi kosketinsoittajaa Iron
Maidenissa ja näin ollen Tony Moore liittyi yhtyeen kosketinsoittajaksi.
Yhteistyö Mooren kanssa jäi kuitenkin yhden konsertin mittaiseksi Harrisin
todettua, että kosketinsoittimet eivät sopineet Iron Maidenin musiikkityyliin.

Harrisin, Wilcockin, Wapramin ja Purkisin muodostama kokoonpano hupeni äkkiä
kolmihenkiseksi, kun arvaamaton ja virhealtis Purkis ei sopinut Harrisin
ihannekokoonpanoon ja sai lähteä yhtyeestä vuoden 1977 marraskuussa. Pian myös
Terry Wapram sai lähteä, sillä Harris halusi saada Dave Murrayn takaisin yhtyeen
kitaristiksi jolloin hänen visionsa kahden sekä rytmi- että soolo-osuuksia
soittavista kitaristeista toteutuisi. Yksin kitaroinnista vastanneelle
Wapramille kahden kitaristin käyttö ei sopinut joten hän erosi yhtyeestä
omatoimisesti. Vain puolessa vuodessa Iron Maidenin kokoonpano oli kuihtunut
viisihenkisestä miehityksestä Harrisin ja Wilcockin kahden miehen yhtyeeksi ja
jatkoa seurasi edelleen Wilcockin ilmoittaessa äkillisesti vuonna 1977 eronsa
yhtyeestä.

Loppuvuodesta 1977 yksin yhtyeensä kanssa jäänyt Harris päätti pitää muutaman
kuukauden tauon ja etsiä tuona aikana yhtyeeseensä sopivia jäseniä, jotka
olisivat kelvollisia sekä sosiaalisilta taidoiltaan että musiikilliselta
osaamiseltaan. Laulaja Wilcockin lähtö mahdollisti Dave Murrayn paluun Iron
Maidenin kitaristiksi, ja hän on sittemmin soittanut kaikilla Iron Maidenin
levytyksillä. Iron Maiden oli jälleen kolmihenkinen vuoden 1977 lopussa, kun
Doug Sampson, Harrisin vanha tuttu Smiler-yhtyeen ajoilta pestattiin rumpaliksi.
Yhtyeen kokoonpano alkoi vajaan kahden vuoden yrittämisen jälkeen vihdoin
vakiintua ja jäsenet tulivat vihdoin keskenään toimeen.

Vuoden 1978 alusta Iron Maiden harjoitteli Harrisin kirjoittamia kappaleita
kolmihenkisenä kokoonpanona. Harris, Sampson ja Murray työstivät kappaleita
“Prowler“, “Iron Maiden“, “Wrathchild“, “Another Life“, “Innocent Exile“,
“Sanctuary“, “Transylvania“, “Purgatory“ ja “Drifter“ kohti muotoa, jona ne
myöhemmin julkaistaisiin Iron Maidenin kahdella ensimmäisellä studioalbumilla.
Harjoitukset kestivät pitkälle yli kesän ja kohti vuoden 1978 syksyä.

Kesällä 1978 kolmimiehinen Iron Maiden kokeili konserteissaan myös maskottinsa
Eddie the Headin varhaista esiastetta. Dennis Wilcockin jäljelle jääneestä
lavarekvisiitasta löytyi valkea kabuki-naamio, jonka suuosaan lisättiin
tekoverikapselit. Rumpali Doug Sampsonin yläpuolelle nostetun naamion suuaukosta
tekoveri saatiin valumaan akvaariopumpun avulla sopivalla hetkellä.
Vaaleahiuksinen Sampson ei ollut kovin innoissaan ajatuksesta peittyä ilta
toisensa jälkeen punaiseen, etäisesti verta muistuttavaan siirappiseen tahmaan.
Kabukinaamion ja veriefektin käyttöä kuitenkin jatkettiin ja pienet
konserttipalkkiot Iron Maiden käytti valotekniikan parantamiseen sekä yhtyeen
logolla varustettuun tauluun, johon Eddie kiinnitettiin. Esiintymisten
show-elementtien kokeilut jatkuivat ja seuraava versio Eddiestä ei sylkenyt
Sampsonin huojennukseksi enää verta, vaan punaista savua kappaleen “Iron Maiden“
aikana.

Steve Harrisin hidas mutta sinnikäs laulajan etsintä tuotti vihdoin tuloksen:
marraskuussa 1978 raspikurkkuinen ja lyhythiuksisen punk-henkinen Paul Di'Anno
korvasi vuotta aiemmin yhtyeen jättäneen Dennis Wilcockin. Di'Annon laulutyyli
auttoi Iron Maidenia ja etenkin Steve Harrisia työstämään aiempaa raskaampaa
materiaalia, jota Di'Annon energinen lavaesiintyminen tuki. Nelimiehisenä Iron
Maiden oli kuitenkin haasteen edessä: Harris oli kirjoittanut suurimman osan
kappaleistaan, esimerkiksi yhtyeen nimikkokappaleen “Iron Maiden“, kahdelle
kitaralle. Melodiakuluissa ensimmäinen rytmikitara soittaa riffin, johon toinen
kitara vastaa samankaltaisella riffillä. Yhtyeen konsertoidessa yhdellä
kitaristilla Steve Harrisin piti soittaa osa kitarariffeistä bassolla, jotta
kappaleiden rakenne pysyisi koossa.

Iron Maiden etsi koko ajan aktiivisesti toista kitaristia, mutta yhtyeellä oli
vaikeuksia pitää viidettä jäsentä riveissään pitkään. Vuonna 1979 kitaristi Paul
Todd kesti yhtyeen mukana vain viikon siitä huolimatta, että hän on mukana
yhtyeen varhaisissa promokuvissa. Tony Parsonsin jäsenyys oli jo kuukausien
mittainen, mutta silti vain väliaikainen ratkaisu. Skotlantilainen Dave "Mad"
Mac sen sijaan oli myös energinen kitaristi harjoituksissa, mutta kärsi
konsertoidessaan pahasta ramppikuumeesta.

Yhtyeen rahatilanne oli pitkään yhtä heikko kuin kitaristitilanne. Esimerkiksi
heinäkuussa 1977 Steve Harrisin kirjaamat Iron Maidenin nettotulot pubi- ja
klubikonserteista olivat 205 puntaa, mutta menot, kuten bensiini-, lavaefekti-
ja kaluston korjauskulut nielivät soittopalkkioista reilut 191 puntaa. Siten
yhtyeen kuukauden aikana tekemästä yhdeksästä konsertista jäi voittoa vain noin
14 puntaa. Konsertteja kuitenkin riitti 1970-luvun lopussa, myös Iron
Maidenille. Punkin nopea läpilyönti ja sitä seurannut lyhyt aallonharja oli jo
pyyhkäissyt Englannin yli ja uuden aallon brittimetallimusiikille oli tilausta
suur-Lontoon alueella pienissä pubeissa ja muutaman sadan hengen
konserttisaleissa. Yhtyeiden voitot jäivät pieneksi, mutta niiden maine kasvoi
lähinnä ahkeran konsertoinnin ansiosta. Iron Maiden ei ollut poikkeus. Yhtye
helpotti konserttilogistiikkaansa hankkimalla ison vihreän pakettiauton, jonka
takaosa ja kuormauslava toimivat soitin- ja vahvistinvarastona ja kontin
etuosaan rakennettiin pienet kerrossängyt. Kaikki Iron Maidenin jäsenet olivat
päivätyössä, mutta iltaisin sekä viikonloppuisin pakettiauto “Green Goddess“
(suom. Vihreä jumalatar) kuljetti yhtyeen jäseniä konserttimatkoilla Britannian
eri kolkkiin.

Lokakuussa 1978 yhtye esiintyi ensimmäistä kertaa kuuluisalla The Marquee
-klubilla Lontoossa. Paikalla ollut manageri Rod Smallwood oli niin vaikuttunut
Iron Maidenin esiintymisestä, että hän päätti ryhtyä manageroimaan yhtyettä
perustamansa levy-yhtiön Sanctuary Recordsin nimissä.

Smallwoodin ansiosta Iron Maiden esiintyi kokoonpanolla Di'Anno (laulu), Harris
(basso), Murray (kitara) ja Sampson (rummut) jo 31. joulukuuta 1978 Lontoossa,
jälleen eräällä kuuluisalla klubilla nimeltä Soundhouse. Soundhouse oli
Kingsburyssä Luoteis-Lontoossa sijaitseva Prince of Wales -pubi, jossa DJ:t
soittivat kuutena iltana viikossa diskomusiikkia ja vain yhtenä iltana Neal Kay
isännöi heavy metal -klubia. Iron Maidenin Soundhouse-esityksen neljästä
kappaleesta kolme (“Prowler“, “Invasion“ ja “Iron Maiden“) nauhoitettiin ja
hieman alle vuotta myöhemmin, 9. marraskuuta 1979, ne julkaistiin EP-levynä The
Soundhouse Tapes. Neljäs kappale, “Strange World“, julkaistiin ensimmäisen
kerran vasta Iron Maidenin esikoisalbumilla.

Rod Smallwood oli vuoteen 1979 mennessä kiinnittänyt Iron Maidenin lisäksi muita
aloittelevia metalliyhtyeitä Sanctuary Recordsiin. Iron Maidenin ensimmäiset
albumia varten studiossa tehdyt tallenteet olivat vuonna 1979 nauhoitetut
kappaleet “Sanctuary“ ja “Wrathchild“. Ne otettiin mukaan
promootiotarkoituksessa julkaistulle kahdeksantoista Sanctuary-artistin
kokoelma-albumille Metal for Muthas, joka julkaistiin 15. helmikuuta 1980.

Yhteistyö rumpali Doug Sampsonin kanssa päättyi vuonna 1979. Hän erosi Iron
Maidenista yhteisymmärryksessä juuri levytyssopimuksen allekirjoittamisen
jälkeen. Syy oli yksinkertainen; askeettiset kiertueolot verottivat Sampsonin
voimia, eikä hän pystynyt huolehtimaan itsestään lyhyilläkään matkoilla. Heikko
fyysinen kunto haittasi Sampsonin soittoa liikaa. Hänet korvasi aiemmin
Samsonissa soittanut Clive Burr. Metal for Muthas jäi rumpali Doug Sampsonin
ainoaksi viralliseksi levytykseksi Iron Maidenissa, sillä vaikka Soundhousessa
esitetyt neljä kappaletta päätettiin ottaa mukaan myös yhtyeen esikoisalbumille,
ne äänitettiin uudelleen studiossa Burrin kanssa.

Iron Maiden oli soittanut esikoisalbuminsa Iron Maidenin kappaleita vuosien
varrella konserteissa, joten yhtyeen ei tarvinnut tehdä liikaa töitä studiossa
albumia nauhoitettaessa. Iron Maidenin 14. huhtikuuta 1980 julkaistu, yhtyeen
nimeä kantanut esikoisalbumi ylsi heti Britannian albumilistan neljännelle
sijalle. Steve Harris kirjoitti albumille viisi kappaletta, laulaja Paul Di'Anno
kaksi yhdessä Harrisin kanssa ja kitaristi Dave Murray yhden. Kaikki kappaleet
hioutuivat lopulliseen muotoonsa yhtyeen jo konsertoidessa klubeissa ja pubeissa
ympäri Britanniaa. Albumi sai myös hyvän vastaanoton musiikkilehdiltä Record
Mirror ja Sounds. Iron Maiden tuli nopeasti tunnetuksi pitkistä kiertueista,
joilla yhtyeen kannattajakunta laajeni nopeasti. Yhtye kiersi Euroopassa Kissin
ja Judas Priestin lämmittelijänä saavuttaen mainetta myös Britannian
ulkopuolella.

Kiss-kiertueen jälkeen kitaristi Dennis Stratton erosi yhtyeestä musiikillisiin
erimielisyyksiin vedoten. Kitaristin paikan Iron Maidenissa sai lokakuussa 1980
Adrian Smith. Debyyttialbumi jäi Strattonin ainoaksi levytykseksi yhtyeen
kanssa.

Iron Maiden julkaisi 2. helmikuuta 1981 toisen albuminsa Killers, jonka tuotti
aiemmin Deep Purplen ja Whitesnaken kanssa työskennellyt Martin Birch. Killers
muistuttaa tyyliltään Iron Maidenin esikoisalbumia Iron Maiden, mutta siitä
huolimatta se menestyi brittilistalla esikoisalbumia heikommin nousten
parhaimmillaan vain sijalle 12. Albumi sai myös kehnommat arvostelut
kriitikoilta kuin esikoisalbumi. Steve Harris kirjoitti suurimman osan Killersin
kappaleista, ja niistä on myöhemmin tullut suosittuja yhtyeen konserteissa.
Suomessa albumi nousi listan sijalle 18, ja siitä tuli ensimmäinen Iron Maidenin
listoille noussut levytys Suomessa.

Iron Maiden käynnisti keväällä 1981 ensimmäisen maailmankiertueensa Killer World
Tourin, joka ei kuitenkaan sujunut ongelmitta. Kiertueen lopulla vuoden 1981
syyskuussa huumeongelmista ja arvaamattomasta käyttäytymisestä kärsineen laulaja
Paul Di'Annon korvasi Samsonissa vaikuttanut Bruce Dickinson, joka teki
ensiesiintymisensä Iron Maidenin laulajana Italiassa lokakuussa. Joulukuussa
Iron Maiden alkoi tuottaja Martin Birchin kanssa levyttää kolmatta
pitkäsoittoaan.

Iron Maiden levytti vuonna 1981 erään metallimusiikin klassikoiksi luettavista
albumeista. 29. maaliskuuta 1982 julkaistu The Number of the Beast nousi suoraan
Britannian albumilistan kärkeen tarjoten vuosiksi eteenpäin materiaalia Iron
Maidenin konserttien soittolistoille: singlenäkin hyvin menestyneet “Run to the
Hills“ (brittilistan 7.), “The Number of the Beast“ (18.) ovat olleet eeppisen,
yli seitsenminuuttisen raidan “Hallowed Be Thy Name“ ohella albumin julkaisusta
lähtien yhtyeen konserttien vakionumeroita.

Vuoden 1982 kiertue The Beast on the Road oli Iron Maidenin ensimmäinen mittava
maailmankiertue. Yhtye kiersi maailmaa kymmenen kuukauden ajan helmikuusta 1982
vuoden loppuun asti. Konsertteja kertyi yhteensä 180, joista 23 järjestettiin
yhtyeen kotimaassa Britanniassa, 33 muualla Euroopassa, 104 Pohjois-Amerikassa,
10 Australiassa ja 10 Japanissa. Kiertueen jälkeen rumpali Clive Burr erotettiin
yhtyeestä. Hänet korvasi vuoden 1983 tammikuussa Nicko McBrain, joka oli
soittanut aiemmin muun muassa ranskalaisessa Trustissa. Mielenkiintoinen
sivuseikka on, että Burr soitti sittemmin itse Trustissa. Myöhemmin hän soitti
myös Gogmagogissa, jossa vaikuttivat muun muassa Paul Di'Anno ja tuleva Iron
Maiden-kitaristi Janick Gers.

Nicko McBrainin liittymisen myötä Iron Maiden keskittyi tulevan studioalbuminsa
työstämiseen. Yhtye majoittui Guernseyn saarelle tammikuussa 1983 kirjoittamaan
uutta materiaalia. Talvikaudeksi turisteista tyhjentynyt Le Chalet -hotelli
toimi kuukauden ajan yhtyeen tukikohtana. Vähäisen käyttöasteen ansiosta
hotellin ravintolasali muutettiin yhtyeen harjoitustilaksi. Tammikuussa yhtye
siirtyi Bahamalle, Nassaun kaupungin Compass Point -studiolle äänityksiä varten
lähes yksinomaan verotussyistä, sillä yhtyettä manageroineet Rod Smallwood ja
Andy Taylor varautuivat säästämään kaikissa mahdollisissa
tuotantokustannuksissa. Britannian ulkopuolella nauhoitettu materiaali ja sen
myyntituotot eivät kuuluneet 1980-luvun alussa maan verotuksen piiriin, joten
yhtyeen valittavaksi jäi kaksi studiota: Monsterratin Air Studios tai Bahaman
Compass Point. Kolmatta kertaa yhtyeen tuottajaksi saapunut Martin Birch
vieraili molemmissa ja päätyi valitsemaan käytettäväksi studioksi Compass
Pointin. Yhtyeellä ei ollut kuitenkaan yhtään kappaletta valmiina sen saavuttua
Nassaun studioon.

Alun perin työnimellä Food For Thought tunnettu, neljäs Iron Maidenin
studioalbumi Piece of Mind äänitettiin alkuvuodesta 1983 ja se oli Iron Maidenin
ensimmäinen Englannin ulkopuolella nauhoitettu albumi. Albumin kannen ideoivat
Rod Smallwood ja Steve Harris. Myös aiempiin Iron Maidenin levytyksiin Eddien
kuvan taiteillut Derek Riggs lensi Bahamalle maalatakseen kannen yhtyeen ollessa
vielä studiossa. Runsaan kuukauden äänityssessioiden jälkeen albumin miksaus
alkoi maaliskuussa New Yorkin legendaarisessa Electric Ladyssa Birchin johdolla.

Piece of Mind julkaistiin lopulta toukokuussa 1983 ja se nousi brittilistan
sijalle 3. Albumin singlet olivat jo huhtikuussa 1983 julkaistu “Flight of
Icarus“ (brittilistan 11.) ja heinäkuussa 1983 julkaistu “The Trooper“
(brittilistan 12.), josta tuli nopeasti konserttien vakionumero ja
klassikkokappale. Singlelohkaisujen ohella muun muassa kappaleet “Where Eagles
Dare“ ja “Revelations“ ovat saavuttaneet klassikon veroisen aseman. Albumia tuki
jälleen suuri 143 konsertin maailmankiertue World Piece Tour, joka käynnistyi 2.
toukokuuta 1983 Hullista, Englannista ja päättyi 18. joulukuuta 1983
Dortmundissa Saksassa konserttiin, joka televisioitiin koko Eurooppaan.

Vuonna 1983 Iron Maiden esiintyi ensimmäisen kerran pääesiintyjänä kiertueella
Yhdysvalloissa. Kiertuetta edisti Piece of Mindin nouseminen Yhdysvalloissa
Billboard 200 -albumilistalla sijalle 14. Albumi oli myös yhtyeen ensimmäinen
yli miljoonan kappaleen myynnin eli platinarajan ylittänyt albumi
Yhdysvalloissa. Suomessa Piece of Mind sijoittui albumilistan toiseksi.
Musiikkilehti Kerrang!:in lukijat äänestivät albumin vuoden 1983 parhaaksi
lehden lukijaäänestyksessä.

Tammikuussa 1984 yhtye matkusti jälleen Bahamalle työstämään uutta materiaalia
seuraavalle studioalbumilleen ja nauhoitti seuraavan studioalbuminsa Powerslave
edeltäjänsä tapaisesti Compass Point-studiolla. Albumi julkaistiin syyskuussa
1984 ja se nousi Britannian albumilistan toiseksi.

Albumin kappaleiden sanoitukset kertoivat nyt jo Iron Maidenille tyypilliseen
tapaan niiden sanoittajien hyvinkin erilaisista kiinnostuksien kohteista:
Harrisin ”Aces High” Britannian taistelusta, ”The Duellists” historiallisista
kaksintaisteluista ja yli kolmetoistaminuuttinen päätösraita ”Rime of the
Ancient Mariner” on Samuel Taylor Coleridgen runoon Vanhan merimiehen tarina
perustuva kertomus epäonnisesta merenkulkijasta. Smithin ja Dickinsonin ”2
Minutes to Midnight” käsittelee ydinsotaa ja ”Back in the Village” pohjautuu
televisiosarjaan Saarroksissa. Dickinsonin ”Flash of the Blade” käsittelee
fantasia-aiheita ja miekkailua, nimiraita ”Powerslave” muinaista Egyptiä.

Single ”2 Minutes to Midnight” julkaistiin 18. elokuuta 1984 ja se nousi
Britannian singlelistalla sijalle 11. Kaksi kuukautta albumin julkaisun jälkeen,
3. marraskuuta ilmestynyt single ”Aces High” nousi niin ikään Britannian
singlelistalle, sijalle 20.

Puolasta vuoden 1984 elokuussa käynnistynyt, mittava World Slavery Tour -kiertue
päättyi heinäkuussa 1985 Kaliforniaan, Yhdysvaltoihin Iron Maidenin kierrettyä
24 maata 322 päivässä. Kiertue oli yhtyeelle sen historian pisin ja se kattoi
yhteensä 190 konserttia ympäri maailman. Iron Maidenin suurin yleisö oli
BrasiliassaRock in Rio -festivaalilla 11. tammikuuta 1985, jolloin yhtye
esiintyi yli 300 000 hengen yleisölle. Tammikuussa 1985 Iron Maiden soitti myös
seitsemänä loppuunmyytynä iltana New Yorkin Radio City Music Hallissa. World
Slavery Tourilta nauhoitettiin neljä 14.–17. maaliskuuta 1985 Kalifornian Long
Beachillä esitettyä konserttia yhdeksi livealbumiksi sekä Jim Yukichin
ohjaamaksi konserttivideoksi Live After Death, joka julkaistiin vuonna 1985.
Albumi ylsi brittilistalla toiselle sijalle ja sitä pidetään yhtyeen uran
parhaimpana livealbumina.

Raskaan mutta menestyksekkään World Slavery Tourin päätyttyä Iron Maiden
vetäytyi kuuden kuukauden tauolle, jonka jälkeen tammikuussa 1986 yhtye
kokoontui yhteen tehdäkseen seuraavan pitkäsoittonsa Somewhere in Time.
Albumista muodostui yhtyeen uran kallein. Albumin basso- ja rumpuraidat
äänitettiin jälleen Nassaun Compass Pointissa, josta yhtye matkusti seuraavaksi
Alankomaihin Wiseloord -studiolle äänittämään albumin kitara- ja lauluosuudet.
Tämän jälkeen tuottaja Martin Birch lähti miksasi kappaleet New Yorkissa. Steve
Harris, Adrian Smith ja Dave Murray kokeilivat albumilla ensimmäistä kertaa
uusia kitarasyntetisaattoreita, jotka muuttivat olennaisesti yhtyeen musiikkia.
Somewhere in Timen teemana on avaruus ja yhtä lukuun ottamatta kappaleet
käsittelivät aikaa.

Somewhere in Time julkaistiin 11. lokakuuta 1986. Albumilta lohkaistiin kaksi
singleä: 6. syyskuuta “Wasted Years“ (brittilistan 18.) ja 22. marraskuuta
“Stranger in a Strange Land“ (brittilistan 22.), jotka olivat kumpikin Adrian
Smithin sävellyksiä. Iron Maiden lähti Somewhere On Tour -kiertueelle jo ennen
albumin julkaisua ja esiintyi 3. syyskuuta 1986 alkaneella lyhyellä kiertueella
12 kertaa Itä-Euroopassa ja kaksi kertaa Lontoon Hammersmith Odeonissa.
Tammikuussa 1987 alkoi viisi kuukautta kestänyt 73 konsertin Yhdysvaltojen
kiertue, ja lopulta 148 konsertin jälkeen kiertue päättyi Osakaan, Japaniiin 21.
toukokuuta 1987.

Marraskuusta 1987 tammikuuhun 1988 äänitetty ja 23. huhtikuuta 1988 julkaistu
Seventh Son of a Seventh Son oli Iron Maidenille sen uran toinen albumi, joka
ylsi heti julkaisuviikolla Britannian listaykköseksi. Konseptialbumin tapainen
Seventh Son of a Seventh Son vei yhtyeen musiikkia yhä enemmän progressiiviseen
suuntaan. Albumilta julkaistut neljä singleä ylsivät jokainen Britannian
singlelistalle kymmenen parhaan joukkoon: “Can I Play with Madness“
(brittilistan 3.), “The Evil That Men Do“ (5.), “The Clairvoyant“ (6.) ja
“Infinite Dreams“ (6.)

Vuonna 1988 yhtye kiersi tuttuun tapaan maailmaa seitsemän kuukauden ajan
toukokuusta joulukuuhun. Tällä kertaa kiertue alkoi Yhdysvalloista ja siirtyi
elokuussa Eurooppaan. Elokuun 20. päivä yhtye konsertoi Doningtonin Monsters of
Rock -festivaalin pääesiintyjänä rikkoen festivaalin kävijäennätyksen keräämällä
paikalle yli 100 000 katsojaa. Festivaalin jälkitunnelmat olivat kuitenkin
traagiset, sillä kaksi ihmistä oli kuollut aiemmin päivällä Guns N' Rosesin
esiintymisen aikana, kun he olivat jääneet muiden tallomiksi mutavellissä.

27. ja 28. marraskuuta yhtye äänitti ja kuvasi esiintymisensä Birmingamissa, ja
konserteista koostettiin video Maiden England, joka julkaistiin vuonna 1989.
Seventh Tour of a Seventh Tour -kiertue päättyi 12. joulukuuta Hammersmith
Odeoniin.

Uusi vuosikymmen toi mukanaan muutoksia. Kitaristi Adrian Smith jätti yhtyeen
musiikillisten erimielisyyksien takia vuonna 1990 kesken seuraavan albumin No
Prayer for the Dying valmistelun. No Prayer for the Dying oli yhtyeen
ensimmäinen Englannissa äänitetty studioalbumi sitten vuoden 1982 The Number of
the Beastin: albumi äänitettiin vuonna 1990 Steve Harrisin kartanon lähellä
olevassa ladossa, jonka vieressä oli The Rolling Stonesin siirreltävä studio.
Yhtyeen suunnitelmana oli viettää kolme kuukautta Harrisin kotikartanossa, ja
kirjoittaa albumin kappalemateriaali valmiiksi. No Prayer for the Dyingin
kappalemateriaali kirjoitettiin kuitenkin valmiiksi kiireellä, ja vain muutaman
viikon kuluttua yhtye päätti tilata The Rolling Stonesin studion käyttöönsä ja
aloittaa albumin levyttämisen. Eronneen Adrian Smithin tilalle Iron Maidenin
uudeksi kitaristiksi pestattiin Janick Gers, joka oli aiemmin soittanut Bruce
Dickinsonin sooloalbumilla Tattooed Millionaire.

Vaikka Britanniassa listakakkoseksi noussut No Prayer for the Dying ei
saavuttanut yhtyeen fanien ja kriitikoiden keskuudessa aiempien Iron Maiden
-albumien kaltaista suosiota, jatkui yhtyeen singlemenestys Britanniassa tästä
huolimatta ”Bring Your Daughter... to the Slaughter” nousi listaykköseksi, ja
”Holy Smoke” ylsi Britanniassa parhaimmillaan listan kolmanneksi. Albumia
seuranneen No Prayer on the Road -maailmankiertueen Iron Maiden aloitti
syyskuussa.

Seuraavan albumin Fear of the Dark kaksitoista kappaletta äänitettiin jälleen
Harrisin kotikartanon liepeillä. Albumilla oli laajempi tyylivalikoima kuin
koskaan aikaisemmin: kappaleita olivat muun muassa Harrisin blues-henkinen ”From
Here to Eternity”, Bruce Dickinsonin ja Dave Murrayn ”Chains of Misery” sekä
Dickinsonin ja Janick Gersin Led Zeppelin -vaikutteinen ”Fear is the Key”.
Albumi julkaistiin 11. toukokuuta 1992. Sen vastaanotto oli hyvin pitkälti
samanlainen kuin No Prayer for the Dyingin: sekä fanien että kriitikoiden
keskuudessa se sai osakseen ristiriitaisia arvosteluita, mutta varman
singlemenestyksen (”Be Quick or Be Dead” oli brittilistan toinen ja ”From Here
to Eternity” sijalla 21.) ansiosta albumi nousi Britannian listaykköseksi.
Lisäksi albumin nimikkokappaleesta muodostui yksi yhtyeen uran suosituimmista,
ja se on ollut vuodesta 1992 lähtien lähes poikkeuksetta yhtyeen konserttien
vakionumero.

Fear of the Dark Tour -kiertue käynnistyi Skandinaviasta toukokuussa 1992 ja
mutkitteli pitkin mannerta kesän ajan. Kiertueelta taltioitiin materiaalia
kahdelle livealbumille A Real Live One ja A Real Dead One, jotka julkaistiin
vuoden 1993 lopussa. Vuonna 1993 yhtye julkaisi myös kolmannen livealbumin ja
konserttivideon Live at Donington, joka oli taltioitu Donington Parkissa
Monsters of Rock -festivaalilla edellisvuonna.

Vuoden 1993 syyskuussa laulaja Bruce Dickinson ilmoitti eroavansa Iron
Maidenista ja siirtyvänsä soolouralle. Yhtyeen muut jäsenet, varsinkin Steve
Harris, olivat masentuneita Dickinsonin lähdöstä. Ennen Dickinsonin lopullista
eroa Iron Maiden taltioi viimeisen konserttinsa Dickinsonin kanssa
konserttivideoksi Raising Hell.

Vuonna 1994 Iron Maidenin uudeksi laulajaksi pestattiin koe-esiintymisten
jälkeen Wolfsbane -yhtyeessä kannuksensa ansainnut Blaze Bayley, joka erosi
edeltäjästään Bruce Dickinsonista sekä laulutekniikaltaan että -ääneltään varsin
suuresti. Osittain juuri erilaisen tyylinsä vuoksi Bayley ei koskaan saavuttanut
täysin varauksetonta suosiota vannotuneimpien Iron Maidenin ja Bruce Dickinsonin
fanien keskuudessa. Bayleyn laulutyylin ja Dickinsonia suppeamman äänialan
vuoksi yhtye joutui jättämään ohjelmistostaan pois esimerkiksi konserttien
vakionumeroihin aiemmin kuuluneen kappaleen “Run to the Hills“, ja Bayley sai
osakseen paljon kritiikkiä myös kappaleen “The Evil That Men Do“ tulkinnasta.

Myös yhtyeen uusi musiikki koki uuden laulajan myötä muutoksia. 2. lokakuuta
1995 julkaistiin uusi, lähes kokonaan Steve Harrisin kirjoittamasta
materiaalista koostunut studioalbumi The X Factor. Harris on itse todennut
teemoiltaan hyvin synkän The X Factorin olevan hänen suosikkejaan Iron Maidenin
tuotannossa. Albumin musiikissa heijastuivat hänen yksityiselämänsä kokemukset:
Harrisin isä kuoli albumin kappalemateriaalin kirjoittamisen aikoihin, ja hän
oli hiljattain käynyt läpi avioeron pitkäaikaisesta vaimostaan Lorrainesta.

Vuoden 1995 syyskuussa alkanut The X Factour -kiertue koki vastoinkäymisiä:
Blaze Bayley sai allergisia reaktioita esiintymislavojen rakenteissa käytetyistä
materiaaleista, minkä vuoksi kiertue jouduttiin lopettamaan kesken. Yhtye ehti
kuitenkin kiertää totuttua pienemmissä konserttisaleissa vajaan vuoden ajan. The
X Factour -kiertueen aikana vuonna 1996 Iron Maiden julkaisi 27 kappaletta
sisältävän kokoelma-albumin The Best of the Beast, jossa oli myös uusi Harrisin,
Bayleyn, Janick Gersin ja Dave Murrayn säveltämä kappale “Virus“.

Iron Maidenin yhdestoista studioalbumi Virtual XI julkaistiin maaliskuussa 1998.
Steve Harris jatkoi musiikillisia kokeilujaan, ja albumin kappaleet sisälsivät
huomattavan paljon Harrisin tekemiä kosketinsoitinosuuksia. Iron Maiden oli
käyttänyt aikaisemminkin kosketinsoittimia, muun muassa albumeilla Somewhere In
Time ja The X Factor, mutta silloin studiomuusikkona oli soittanut Michael
Kenney. Albumin kappaleet ”The Angel and the Gambler” (brittilistan 18.) ja
”Futureal” julkaistiin singleinä. Virtual XI:n julkaisua seurannut, huhtikuussa
1998 alkanut ja joulukuussa 1998 päättynyt kiertue katkesi jälleen kesken
Yhdysvaltojen osuuden Bayleyn sairastelujen vuoksi.

Albumien The X Factor ja Virtual XI menestys ei ollut Blaze Bayleyn yrityksestä
huolimatta yhtyeen aikaisempiin levytyksiin verrattuna kovin merkittävä. The X
Factor nousi Britanniassa albumilistan kahdeksanneksi ja Virtual XI vain sijalle
16, mikä oli Iron Maidenin studioalbumien listasijoituksista Britanniassa
kaikkien aikojen heikoin. Uuden kokoonpanon takerrellessa Iron Maiden jatkoi
Steve Harrisin johdolla vanhan tuotantonsa työstämistä: kaikki yhtyeen ennen
vuotta 1994 julkaistu materiaali julkaistiin uudelleen vuonna 1998
uudelleenmasteroituna, ja yhtye niputti myös vuonna 1993 julkaisemansa
livealbumit A Real Live One ja A Real Dead One yhdeksi tupla-albumiksi A Real
Live Dead One.

Vuonna 1999 yhtye harkitsi pestaavansa Blaze Bayleyn tilalle uuden laulajan,
mutta manageri Rod Smallwood taivutteli Steve Harrisin kutsumaan Bruce
Dickinsonin takaisin yhtyeeseen. Vuoden 1999 tammikuussa yhtye aloitti
neuvottelun Bruce Dickinsonin kanssa tämän paluusta yhtyeen laulajaksi. Myös
yhtyeestä vuonna 1990 eronneeseen kitaristi Adrian Smithiin otettiin yhteyttä,
ja hänet kutsuttiin liittymään takaisin yhtyeeseen. Koska Smithin aiemmin
korvannut Janick Gers jatkoi edelleen Iron Maidenin kitaristina, oli yhtyeessä
nyt yhteensä kolme kitaristia. Dickinsonin ja Smithin palattua yhtyeeseen Iron
Maiden aloitti menestyksekkään The Ed Hunter Tour -paluukiertueen, joka kesti
vuoden 1999 heinäkuusta lokakuuhun. Yhtye myös julkaisi uuden kokoelma-albumin
ja tietokonepelin Ed Hunter.

Kolmen kitaristin tukevoittama albumi Brave New World ilmestyi toukokuussa 2000.
Sen tuotti Kevin Shirley, joka oli aikaisemmin työskennellyt The Black Crowesin,
Aerosmithin, Dream Theaterin ja Silverchairin kanssa. Yhtyeen jäsenten mielestä
albumin äänityssessiot olivat miellyttäviä. Avausraita ja singlejulkaisu “The
Wicker Man“ on nimetty elokuvan Uhrijuhla (engl. The Wicker Man) mukaan.

Brave New World -albumia seurasivat singlejulkaisut “The Wicker Man“ ja “Out of
the Silent Planet“ sekä menestyksekäs yli sadan konsertin maailmankiertue, joka
jatkui vuoteen 2001 ja kulminoitui yhtyeelle tuttuun Rock in Rio -festivaaliin
Brasilian Rio de Janeirossa, missä yhtye esiintyi yli 250 000 hengen yleisölle.
Konsertista julkaistiin myös livealbumi ja -DVD Rock in Rio.

Vaikka vuonna 2002 ei ilmestynyt uutta studioalbumia eikä eikä yhtye tehnyt
uutta kiertuetta, vuosi oli silti toiminnan täytteinen. Yhtye julkaisi uuden
kokoelma-albumin Edward the Great, ja harvinaisia äänityksiä vuosien varrelta
sisältäneen kokoelman Eddie's Archive, joka julkaistiin rajoitettuna kuuden CD:n
painoksena metallisessa laatikossa. Yhtye myös keikkaili lyhyen ajan
rahoittaakseen entisen rumpalinsa Clive Burrin valitettavan MS-taudin hoitoa.

Dance of Death, Iron Maidenin kolmastoista studioalbumi ilmestyi syyskuussa
2003. Suomessa kultalevyyn oikeuttaneet 15 000 kappaletta myytiin neljässä
päivässä ilmestymisestä. Albumilta lohkaistiin kaksi singleä, “Wildest Dreams“
ja “Rainmaker“. Albumi sisälsi myös kaksi erikoisuutta. Täysin akustinen kappale
“Journeyman“ poikkesi totutusta Iron Maidenista, ja rumpali Nicko McBrain
osallistui ensimmäistä kertaa säveltämiseen kirjoittamalla kappaleen “New
Frontier“ yhdessä Bruce Dickinsonin ja Adrian Smithin kanssa.

Lokakuussa 2003 yhtye aloitti uutta levyä tukeneen maailmankiertueen Dance of
Death World Tour, jonka nDortmundin konsertti taltioitiin vuonna 2005
julkaistuksi livealbumiksi ja -DVD:ksi Death on the Road. Dance of Death World
Tour päättyi helmikuussa 2004 Japanissa.

Vuonna 2005 oli kulunut 25 vuotta Iron Maidenin esikoisalbumin julkaisusta.
Saavutusta juhlistaakseen yhtye lähti Early Days -lisänimeä kantaneelle Eddie
Rips Up The World Tour -maailmankiertueelle, jonka konserteissa yhtye esitti
ainoastaan neljän ensimmäisen albuminsa kappaleita. Kiertue oli samalla vuonna
2004 julkaistun virallisen historiikki-DVD:n The Early Days promootio.

Iron Maidenin neljännentoista studioalbumin, A Matter of Life and Death
ensimmäinen single “The Reincarnation of Benjamin Breeg“ julkaistiin 16.
elokuuta 2006 ja itse albumi 25. elokuuta. Lokakuussa julkaistiin albumin toinen
single “Different World“, joka ylsi ensimmäiseksi Suomen virallisella
singlelistalla. A Matter Of Life And Death pääsi Suomen virallisella
albumilistalla ensimmäiseksi.

Joulukuussa 2006 Iron Maidenin esiintyi Abbey Roadin studiossa. Yhtyeen
esiintyminen taltioitiin ja esitettiin Britanniassa maaliskuussa 2007 ja
Yhdysvalloissa heinäkuussa 2007.

Vuonna 2007 Iron Maiden jatkoi festivaaliesiintymisiä eri puolilla maailmaa,
muun muassa Dubaissa ja Intiassa.

Vuoden 2007 syyskuussa Iron Maiden tiedotti julkaisevansa vuoden 1985
konserttitallenteensa Live After Deathin uudelleen DVD-formaatissa vuoden 2008
helmikuussa, jolloin yhtye aloitti myös Somewhere Back in Time World Tour
-maailmankiertueensa. Live After Death nousi listakärjeksi 12 maassa, ja se muun
muassa ylitti platinamyynnin Yhdysvalloissa ja kultamyynnin Suomessa ja
Britanniassa.

Somewhere Back in Time World Tour jatkoi yhtyeen vuoden 2005 Eddie Rips Up The
World Tour -kiertueen aloittamalla teemalla, pohjautui lavasteiltaan World
Slavery Tour -kiertueeseen ja koostui musiikillisesti yhtyeen 1980-luvun
tuotannosta. Se oli vuoden 2008 toiseksi tuottavin brittiläisen yhtyeen tai
artistin konserttikiertue, ja yhtye esiintyi sen aikana yli kahdelle miljoonalle
fanille kiertueen 90 konsertissa. Somewhere Back in Time World Tour oli myös
ensimmäinen Iron Maidenin kiertue, jolla yhtye matkusti omalla rahti- ja
matkustajakoneeksi räätälöidyllä Boeing 757 -lentokoneellaan Ed Force Onella,
jonka lentäjänä toimi yhtyeen laulaja Bruce Dickinson. Kiertueen johdosta yhtye
julkaisi myös vuoden 2008 toukokuussa kokoelma-albumin Somewhere Back in Time:
The Best of 1980–1989, joka myi kultaa Suomessa, Ruotsissa ja Britanniassa.

Vuonna 2008 brittiläinen musiikkilehti Kerrang! julkaisi tribuuttialbumin Maiden
Heaven: A Tribute to Iron Maiden, jolla muun muassa Metallica, Avenged Sevenfold
ja Dream Theater versioivat yhtyeen tuotantoa.

Somewhere Back in Time World Tour -kiertueen ensimmäisen osion aikana
kanadalainen tuotantoyhtiö Banger Films matkusti yhtyeen mukana, ja taltioi
kiertueesta dokumenttielokuvan Iron Maiden: Flight 666. Dokumentin ensi-ilta oli
Britanniassa 20. huhtikuuta 2009, jonka jälkeen se esitettiin yli 450 eri
elokuvateatterissa 41 eri maassa. Dokumenttielokuvan ohella se sisälsi myös
yhtyeen konserteissa kiertueen ensimmäisen osion aikana taltioituja kappaleita.
Iron Maiden: Flight 666 julkaistiin DVD- ja Blu-ray -formaateissa vuoden 2009
toukokuussa, ja se nousi listakärjeksi 22 eri maassa. Yhtye julkaisi
dokumenttielokuvan soundtrack-albumina livealbumin Flight 666 – The Original
Soundtrack.

Vuoden 2009 Brit Awards -palkintogaalassa Iron Maiden voitti yleisöäänestyksen
tuloksena parhaan brittiläisen live-esiintyjän palkinnon.

Vuoden 2009 marraskuussa kitaristi Janick Gers vahvisti, että yhtye oli
aloittanut uuden kappalemateriaalin työstämisen levyttääkseen uuden
studioalbuminsa. Yhtye matkusti Pariisiin säveltämään kappalemateriaalia ja
harjoittelemaan uutta albumiaan varten, ja vuoden 2010 tammikuussa yhtye aloitti
tulevan albuminsa The Final Frontier äänittämisen tuottaja Kevin Shirleyn
kanssa. Albumi äänitettiin Bahamalla, Nassaun kaupungin Compass Point
-studiolla, jossa yhtye oli levyttänyt 1980-luvun klassikkoalbuminsa Piece of
Mind, Powerslave ja Somewhere in Time.

Maaliskuussa 2010 yhtye julkaisi tiedon, jonka mukaan The Final Frontier
julkaistaisiin elokuussa. Albumin ensimmäinen single “El Dorado“ julkaistiin
kesäkuun alussa, ja se voitti vuonna 2011 Grammy-palkinnon ”Best Metal
Performance”. Albumin toisena singlenä julkaistiin elokuussa kappale “Satellite
15... The Final Frontier“. The Final Frontier -albuminsa elokuussa, ja se nousi
albumilistojen kärkeen 21 eri maassa. Albumi sai hyvin positiivisen vastaanoton,
ja se oli kaupallinen menestys eri puolilla maailmaa: esimerkiksi Suomessa
albumia ennakkoon yli 16 000 kappaletta eli yli kultalevyn myyntimäärän, ja
platinalevymyynnin se ylitti Suomessa alle kahdessa viikossa.

The Final Frontierin julkaisua seurasi uusi, mittava maailmankiertue The Final
Frontier World Tour, joka käynnistyi vuoden 2010 kesäkuussa ja päättyi yli sadan
konsertin jälkeen vuoden 2011 elokuussa. Kiertueen aikana yhtye taltioi
konserttinsa Santiago de Chilessä vuoden 2012 maaliskuussa julkaistuksi
livealbumiksi ja konserttitallenteeksi En Vivo!. Albumin kappale ”Blood
Brothers” huomioitiin myös Grammy-ehdokkuudella kategoriassa ”Best Metal
Performance”.

Vuoden 2011 kesäkuussa yhtye julkaisi kokoelma-albumin From Fear to Eternity:
The Best of 1990 – 2010, joka jatkoi yhtyeen vuoden 2008 kokoelma-albumin
Somewhere Back in Time: The Best of 1980–1989 aloittamalla teemalla.

En Vivo!:n julkaisun jälkeen yhtye ilmoitti aloittavansa uuden Maiden England
World Tour -maailmankiertueensa, joka pohjautui lavasteiltaan Seventh Tour of a
Seventh Tour -kiertueeseen ja musiikiltaan yhtyeen 1980-luvun myöhempään
tuotantoon. Kiertueen tueksi yhtye tiedotti julkaisevansa vuoden 1989
konserttitallenteensa Maiden England uudelleen DVD:nä sekä CD- ja vinyylilevynä
nimellä Maiden England ’88 vuonna 2013. Maiden England World Tour -kiertueen
aikana yhtye esiintyi viidennen kerran urallaan Englannin Donington Parkissa,
jossa yhtye oli Download Festival -festivaalin pääesiintyjänä. Syyskuussa 2013
yhtye konsertoi pääesiintyjänä Brasilian Rock in Rio -festivaaleilla.

Bruce Dickinsonin ilmoitettiin sairastuneen syöpään vuoden 2015 alussa.
Dickinsonin tiedotettiin sairastavan kielisyöpää, ja että hänen
paranemisennusteensa oli lääkärien mukaan hyvä. Myöhemmin Dickinson paljasti
tilanteen olleen vakavampi kuin yhtye oli julkisuudessa antanut ymmärtää, sillä
häneltä oli rankan hoitojakson aikana poistettu myös toinen syöpäkasvain nielun
seinämästä. Yhtye tiedotti vuoden 2015 toukokuussa Dickinsonin toipuneen
sairaudesta. Täyden toipumisen ilmoitettiin vievän aikaa, minkä vuoksi Iron
Maiden ei tehnyt live-esiintymisiä vuonna 2015.

Vuoden 2015 kesäkuussa Iron Maiden ilmoitti verkkosivustollaan julkaisevansa
uransa 16. studioalbumin The Book of Souls syyskuun 4. päivä. Yhtye julkisti
myös albumin kappalelistan ja kansikuvan. Albumin julkaisua jouduttiin
siirtämään alkuperäisestä aikataulusta Bruce Dickinsonin syöpädiagnoosin vuoksi.
The Book of Soulsin paljastettiin olevan kestoltaan 92 minuuttia pitkä, minkä
johdosta se on yhtyeen uran pisin studioalbumi. Albumin ensimmäisenä singlenä
julkaistiin elokuussa Adrian Smithin ja Bruce Dickinsonin kirjoittama kappale
”Speed of Light”, josta julkaistiin myös musiikkivideo. Elokuussa yhtye ilmoitti
aloittavansa vuonna 2016 The Book of Souls World Tour -maailmankiertueen, jonka
aikana yhtyettä ympäri maailman kuljettaa Bruce Dickinsonin ohjastama Boeing 747
-mallin Ed Force One -lentokone.

The Book of Souls julkaistiin 4. syyskuuta 2015 Parlophone -levymerkillä. Albumi
on saanut maailmanlaajuisesti positiivisen vastaanoton sekä yleisön että
kriitikoiden keskuudessa.

Iron Maiden sijoittui 24. sijalle VH1-kanavan listalla "100 Greatest Artists of
Hard Rock." Yhtye sijoittui neljänneksi MTV:n "Top 10 Greatest Heavy Metal Bands
of All Time" -listalla. Yhtye sijoittui myös kolmanneksi parhaaksi
metalliyhtyeeksi listalla "VH1 Classic: Top 20 Metal Bands." Yhtye voitti Ivor
Novello -palkinnon kansainvälisestä saavutuksesta vuonna 2002. Yhtye
hyväksyttiin Yhdysvaltain kiertueellaan Hollywood Rockwalkiin vuonna 2005.
Vuonna 2004 yhtye voitti Metal Hammerin Metal Hammer Awards -gaalassa parhaan
britti-yhtyeen palkinnon Dance of Deathin johtaneen maailmankiertueen ja albumin
vuoksi. Iron Maidenilla on myös naisista koostuva tribuuttiyhtye The Iron
Maidens. Vuonna 2001 yhtye oli Grammy-ehdokkaana parhaasta metalli-esityksestä
kappaleesta "The Wicker Man." Palkinnon voitti Deftones kappaleellaan "Elite."
Vuonna 2009 yhtye sai parhaan liveartistin ehdokkuuden BRIT Awards -gaalassa,
jonka yhtye myös voitti. Vuonna 2011 Iron Maiden voitti Grammy-palkinnon
parhaasta metalliesityksestä kappaleellaan "El Dorado"

Iron Maiden käyttää usein tunnuslausetta "Up the Irons." Sama sanonta on
painettu myös yhtyeen moniin fanituotteisiin. "The Irons" on mukaelma Steve
Harrisin suosikkijoukkueeseen, lontoolaiseen jalkapalloklubi West Ham Unitediin
viittavasta lempinimestä "The Hammers". Metallica-yhtyeen perustaja Lars Ulrich
on saanut vaikutteita Iron Maidenilta.

Vuonna 2008 Kerrang! julkaisi tribuuttialbumin Maiden Heaven: A Tribute to Iron
Maiden. Albumi koostuu Iron Maiden -covereista, joita soittavat muun muassa
Metallica, Trivium, Machine Head, Avenged Sevenfold ja monet muut yhtyeet.

Iron Maidenin musiikkia on myös monissa musiikkivideopeleissä. Guitar Hero II
-pelissä esiintyy kappale "The Trooper", Guitar Hero Encore: Rocks the 80s:ssa
"Wrathchild", Guitar Hero III: Legends of Rockissa "The Number of the Beast" ja
Rock Bandissa "The Number of the Beast" ja "Run to the Hills". "Run to the
Hills" esiintyy myös Grand Theft Auto IV: The Lost and Damnedissa ja "2 Minutes
to Midnight" on mukana videopeleissä Grand Theft Auto: Vice City ja Guitar Hero
5. "The Number of the Beast" kuullaan Tony Hawk's Pro Skater 4:ssa ja "Different
World" -kappale Tony Hawk's Downhill Jamissa. Kappale "From Here To Eternity" on
Beavis ja Butt-head -sarjan jaksossa "Take A Number."

Iron Maidenin musiikkityyli edustaa brittiläisen heavy metalin uutta aaltoa.
Yhtyeessä on kolme kitaristia, yksi basisti, rumpali ja laulaja.

Iron Maidenin ensimmäinen laulaja oli punk-tyylinen Paul Di'Anno, jonka
"oopperatyylinen" ja "nuotilleen oikein lauletuilla kuvioilla höystetty maaninen
vibrato" Bruce Dickinson korvasi vuonna 1981. Yhtyeen tyyli vaihtui
raskaammaksi. Vuonna 1993 Dickinson lähti soolouralle ja hänen tilalleen tuli
Blaze Bayley, jolloin tyyli uudistui. Vuonna 1999 Dickinson ja kitaristi Adrian
Smith palasivat takaisin yhtyeeseen. Lähes kaikissa Iron Maiden -konserteissa
esiintyy myös yhteen maskotti Eddie. "The Trooperin" aikana laulaja Bruce
Dickinson on pukeutunut sotilaaksi ja kantaa Yhdistyneen kuningaskunnan lippua.

Yhtyettä pidettiin Yhdysvalloissa "thrash metal -aikakaudella" (1980-luvun
lopusta 1990-luvun alkuun) syntetisaattoreilla "höystettynä" ja "popmaisena."
Iron Maidenin musiikkia on usein verrattu Judas Priestiin. Yhtyettä pidetään
myös yhtenä ensimmäisistä brittiläisistä metalliyhtyeistä, ja sen on sanottu
vaikuttaneen tyylilajin kehitykseen 1980-luvulla Led Zeppelinin ja Black
Sabbathin rinnalla.

Yhtyeen esikuvina on toiminut Thin Lizzy, UFO, Deep Purple, Uriah Heep ja
Wishbone Ash. Yhtyeen rumpalin Nicko McBrainin vaikuttajina on toiminut The
Animals, The Shadows, The Rolling Stones ja The Beatles. Paul Di'Annon
vaikuttajina on toimineet yhtyeet Leslie West, Mountain ja ZZ Top. Dave Murray
kuunteli pienenä reggaeta ja myöhemmin Jimi Hendrixiä ja bluesia.

Adrian Smith kuunteli Black Sabbathia, Deep Purplea, Santanaa, The Rolling
Stonesia ja Thin Lizzyä. Bruce Dickinson puolestaan kuunteli myös Deep Purplea
ja hän sanoi suosikkialbuminsa olevan kyseisen yhtyeen In Rock. Janick Gers
kuunteli The Beatlesia, Deep Purplea, Rory Gallagheria, T Rexiä, Lindisfarnea ja
Led Zeppeliniä.

Yhtye on myös tehnyt cover-versioita muun muassa UFOn, Thin Lizzyn, Deep Purplen
ja Focusin kappaleista.

Yhtyeen tunnetuin ja tärkein hahmo lienee maskotti Eddie the Head. Eddien loi
taidekoulun jättänyt englantilainen, 16-vuotias Derek Riggs. Riggs loi Eddien
alun perin portfoliotyötään varten aikomuksenaan antaa hahmo jollekin
levy-yhtiölle mutta lopulta Eddie päätyi Iron Maidenin käyttöön. Hahmo esiintyy
yhtyeen levytysten kansikuvituksissa, vaatteissa, julisteissa ja muissa Iron
Maidenin oheistuotteissa. Lukuun ottamatta vuonna 2005 Yhdysvalloissa julkaistua
kokoelma-albumia The Essential Iron Maiden sekä vuonna 1992 julkaistuja singlejä
"From Here to Eternity" ja "Wasting Love", on Eddie esiintynyt Iron Maidenin
levytysten kansikuvituksessa yhtäjaksoisesti.

Riggs on piirtänyt ja maalannut yhtyeelle satoja eri versioita Eddiestä. Hän on
tuottoisin Iron Maidenin käyttöön Eddietä kuvittanut taiteilija, mutta Riggsin
kyllästyttyä jatkuvaan Eddien piirtämiseen yhtye alkoi tehdä yhteistyötä myös
muiden taiteilijoiden kanssa. Muita yhtyeen levytyksiä kuvittaneita
taiteilijoita ovat muun muassa vuodesta 1992 yhtyeen kanssa työskennellyt Melvyn
Grant, The X Factorin kuvituksesta vastannut Hugh Syme, Brave New Worldin
kuvituksen yhdessä Riggsin kanssa luonut Steve Stone, Dance of Deathin
kansikuvan luonut David Patchett sekä A Matter of Life and Deathin
kansimaalauksen tehnyt sarjakuvapiirtäjä Timothy Bradstreet.

Eddie on myös merkittävässä osassa Iron Maidenin konserteissa, sillä Eddien
mekaanisesti ohjattava versio nousee lavalle yhtyeen jokaisessa konsertissa.
Eddie on myös pelattava hahmo Synthetic Dimensionsin vuonna 1999 julkaisemassa
tietokonepelissä Ed Hunter ja Eddie on myös mahdollista saada pelattavaksi
hahmoksi vuonna 2002 julkaistussa videopelissä Tony Hawk's Pro Skater 4.

Ed Force One on Iron Maidenin rahti- ja matkustajakoneeksi räätälöity Boeing 747
-lentokone, jolla kuljetettiin Iron Maidenin konserttikalusto ja henkilöstö
vuonna 2008 tapahtuneelle maailmankiertueelle "Somewhere Back in Time World
Tour." Ed Force Onen kapteenina toimii laulaja Bruce Dickinson.

Iron Maiden Fanclubin jäsenille järjestettiin kilpailu koneen nimeämisestä.
Voittanut ehdotus "Ed Force One" viittaa Yhdysvaltain presidentin Air Force One
-koneeseen ja Ed-sana luonnollisesti Iron Maidenin maskottiin, Eddieen.



https://fi.wikipedia.org/wiki/Italian_jalkapallomaajoukkue

Italian jalkapallomaajoukkue (ital. Nazionale italiana di calcio) edustaa
Italiaa kansainvälisissä miesten jalkapallon maajoukkuekilpailuissa. Joukkuetta
hallinnoi Italian jalkapalloliitto.

Italia on eräs maailman menestyksekkäimmistä maajoukkueista. Se on voittanut
Euroopan-mestaruuden ja neljä maailmanmestaruutta, ja on pelannut kaikkiaan 23
kertaa arvokilpailujen lopputurnauksessa. Joukkue pelaa tavallisesti
taivaansinisissä pelipaidoissa, mistä juontuu lempinimi Azzurri, taivaansiniset.

Italia pelasi ensimmäisen ottelunsa 15. toukokuuta 1910 Ranskaa vastaan ja
voitti kamppailun maalein 6–2. Ensimmäisen arvokisamitalinsa, pronssisen, se
saavutti 1928 Amsterdamin olympialaisista. Joukkue ei osallistunut ensimmäisiin
MM-kisoihin 1930 Uruguayssa, mutta voitti sen jälkeen kahdesti peräkkäin
maailmanmestaruuden, 1934 kotikisoissa, missä loppuottelussa kaatui
Tšekkoslovakia maalein 2–1, ja 1938 Ranskassa, jolloin se voitti loppuottelussa
Unkarin 4–2. Noihin aikoihin maata hallitsi Benito Mussolini ja panostus
jalkapalloon oli voimakasta. Mussolini oli uhannut valmentaja Vittorio Pozzon
henkeä, mikäli Italia ei voittaisi. Samaisella vuosikymmenellä Italia voitti
kultaa myös 1936 Berliinin olympialaisissa.

Toisen maailmansodan jälkeen Italia ei enää ollut entisellä tasollaan, eikä
edennyt vuosien 1950, 1962 eikä 1966 MM-turnauksessa alkulohkoa pitemmälle, eikä
1958 päässyt koko turnaukseen. Osaltaan tähän vaikutti tuon ajan parhaimman
italialaisjoukkueen AC Torinon koko joukkueen kuoleminen Supergan
lento-onnettomuudessa vuonna 1949.

Seuraavan kerran Italian joukkue pystyi suurvoittoon vasta 1968 EM-kotikisoissa,
missä se voitti historiansa toistaiseksi ainoan EM-kullan. Loppuottelussa Italia
pelasi Jugoslavian kanssa 1–1-tasapelin, minkä johdosta jouduttiin järjestämään
uusintakamppailu. Sen Italia voitti maalein 2–0. Kaksi vuotta myöhemmin 1970
Meksikon MM-kisoissa Italia eteni loppuotteluun, missä se hävisi Brasilialle
lukemin 4–1. Kaksiin seuraaviin EM-kisoihin joukkue ei selvinnyt ja jäi 1974
MM-kisoissa alkulohkoon. vuoden 1978 MM-kisoissa se oli neljäs samoin kuin kaksi
vuotta myöhemmin EM-kisoissa.

Italia selviytyi vaivalloisesti 1982 Espanjan MM-turnaukseen, ja itse
kisoissakin eteni alkulohkosta jatkoon vasta maalieron turvin. Jatkolohkossa se
kuitenkin voitti sekä Argentiinan (2–1) että Brasilian (3–2) ja etenin näin
välieriin, missä kaatui Puola lukemin 2–0. Loppuottelussa vastaan asettui Saksan
liittotasavalta, minkä Italia voitti 3–1. Italian joukkueen ja koko kisojen
tähti ja paras maalintekijä oli vasta pelikiellosta vapautunut Paolo Rossi, joka
viimeisessä kolmessa ottelussa teki kuusi maalia.

1982 MM-kisojen jälkeen Italia vakiinnutti paikkansa eräänä maailman
kovatasoisimmista jalkapallojoukkueista lukuun ottamatta epäonnistumista
karsinnoissa 1984 EM-kisojen karsinnoissa. Arvokilpailuissa Italia lukeutuu joka
kertaa vahvimpiin ennakkosuosikkeihin ja on saalistanut lukuisia himmeämpiä
mitaleita.

1990 MM-kisat järjestettiin jälleen Italiassa ja joukkue lähti kisoihin
voittajasuosikkina, mutta hävisi välierässä rangaistuspotkukilpailussa
Argentiinalle ja jäi pronssiotteluun, missä voitti Englannin maalein 2–1.
Joukkue ei koko turnauksessa päästänyt omiinsa kuin kaksi maalia. 1994
MM-kisoissa Italia eteni loppuotteluun Brasiliaa vastaan. Ottelu päättyi 0–0,
joten jälleen ratkaisu haettiin rangaistuspotkukilpailussa, missä Roberto Baggio
epäonnistui omassa yrityksessään ja Italia sai jälleen tyytyä himmeämpiin
mitaleihin. Myös neljä vuotta myöhemmin 1998 Ranskan MM-kisoissa
rangaistuspotkut koituivat Italian kohtaloksi, tällä kertaa jo puolivälierissä,
missä voiton vei lopulta mestaruuteen asti yltänyt isäntämaa Ranska.

Italia ei ollut suurimpien suosikkien joukossa lähdettäessä vuoden 2000
EM-kisoihin, mutta se eteni loppuotteluun saakka. Välierässä Alankomaita vastaan
joukkuetta piti pystyssä maalivahti Francesco Toldo, joka jo varsinaisella
peliajalla torjui yhden rangaistuspotkun ja rangaistuspotkukilpailussa kaksi.
Loppuottelu maailmanmestari Ranskaa vataan oli 90 minuutin jälkeen tilanteessa
1–1, mutta lopulta Ranska vei voiton kultaisella maalilla sen tultua
varsinaisella peliajalla tasoihin vain puolisen minuuttia ennen
päätösvihellystä.

Sekä 2002 MM- että 2004 EM-kisat sujuivat Italialta heikohkosti sen pudottua
alkukierroksilla. 2006 MM-kisoissa Italia sen sijaan eteni alkulohkostaan
voittajana jatkoon ja raivasi pudotuspeleissä tieltään Australian (1–0),
Ukrainan (3–0) ja isäntämaa Saksan (2–0 jatkoajan jälkeen) ja eteni aina
loppuotteluun, missä se kohtasi Ranskan. Ottelu oli jatkoajankin jälkeen
tasatilanteessa 1–1, ja se eteni rangaistuspotkukilpailuun, jonka Italia voitti
5–3 Ranskan David Trezeguet'n epäonnistuttua omassa yrityksessään. Turnauksen
jälkeen valmentaja Marcello Lippi päätti vetäytyä tehtävästä, koska hän kertoi
saavuttaneensa kaiken maajoukkuevalmentajalle mahdollisen. Uudeksi valmentajaksi
nimettiin 13. heinäkuuta 2006 entinen maajoukkueen pelaaja Roberto Donadoni.
Vuoden 2008 EM-kisoissa Italia jäi puolivälieriin, minkä jälkeen Donadoni jätti
päävalmentajan tehtävät ja 25. kesäkuuta 2008 entinen päävalmentaja Marcello
Lippi palasi kahden vuoden tauon jälkeen maajoukkueen peräsimeen.

MM-kisoihin 2010 Italia lähti kovin odotuksin. Päävalmentajaksi palannut
maalimanmestarivalmentaja Marcello Lippi oli luotsannut joukkueen upeisiin
MM-karsintoihin ja Italia olikin ensimmäisiä joukkueita, joiden MM-paikka
varmistui. Lippi luotti pääasiassa konkareihin, mutta myös uusia, nuoria
pelaajia, kuten keskikenttäpelaaja Claudio Marchisio ja laitapuolustaja Domenico
Criscito nostettiin mukaan maajoukkueeseen ja heistä kehittyi MM-kisoihin
mennessä jo joukkueen runkopelaajia. Molemmat valittiin myös Italian lopulliseen
MM-joukkueeseen. Lippi yritti houkutella maajoukkueen mukaan myös jo
maajoukkueuransa lopettanutta, AC Milanin topparia Alessandro Nestaa, mutta tämä
kieltäytyi MM-kutsusta.

Italia arvottiin MM-kisojen F-lohkoon yhdessä Paraquayn, Uuden-Seelannin ja
Slovakian kanssa. Italian joukkue lähti lohkoon suurena ennakkosuosikkina ja
sillä oli joukkueista selvästi nimekkäin ja vahvin kokoonpano. Ensimmäisessä
MM-ottelussaan Italia kohtasi Paraguayn. Ensimmäinen puoliaika oli melko
tasainen, eikä kumpikaan joukkue mässäillyt maalipaikoilla, joskin Italian
terävät keskikenttäpelaajat Daniele De Rossi ja Simone Pepe testasivatkin pariin
otteeseen Paraguayn maalivahdin Justo Villarin torjuntatyöskentelyä. Ensimmäisen
puoliajan lopulla iski kuitenkin šokki kun Paraguayn toppari Antolín Alcaraz
puski kulmapotkusta pallon ohi Italian maalivahdin Gianluigi Buffonin. Paraguay
sai säilytettyä johtoasemansa puoliajalle asti. Kun toinen puoliaika alkoi, oli
hämmästys suuri, kun Italia vaihtoi maalivahtia. Joukkueen avainpelaajiin
lukeutuva kiistaton ykkösvahti Buffon oli loukkaantunut ensimmäisellä
puoliajalla, ja maalin oli vaihdettava kakkosvaihtoehto, Cagliari Calcion
Federico Marchetti. Myöhemmin selvisi että Buffonilla oli selässä välilevyn
pullistuma ja hänen turnauksensa olisi ohi. Toisella jaksolla Italia painosti,
ja lopulta tasoitus syntyi kun Daniele De Rossi nikkasi Pepen antaman
kulmapotkun jälkeen pallon Paraguayn verkkoon. Ottelu päättyi samoihin
numeroihin, pisteet tasattiin tuloksella 1-1.

Seuraavassa ottelussaan Italia kohtasi Uuden-Seelannin, joka arvioitiin lohkon
heittopussiksi. Se oli kuitenkin taistellut ensimmäisessä ottelussa Slovakiaa
vastaan 1-1 tasapelin. Italia aloitti pelin melko hitaasti ja 11. minuutin
kohdalla Uusi-Seelanti olikin siirtynyt johtoon. Italia alkoi jälleen painostaa
raivokkaasti, ja Uusi-Seelanti ei saanut ottelussa enää laukaustakaan kohti
Marchettin vartioimaa Italian maalia. Italian painostus tuotti tulosta kun
Daniele De Rossi hankki Italialle rangaistuspotkun, jonka hyökkääjä Vincenzo
Iaquinta upotti varmasti verkkoon. Ottelu päättyi lopulta tasatulokseen 1-1
Italian valtavasta painostuksesta huolimatta. Maalipaikkoja ei vain onnistuttu
hyödyntämään, ja niinpä Italian kohtalo sinetöityi tasapelillä vasta viimeisessä
lohko-ottelussa Slovakiaa vastaan.

Slovakiaa vastaan päävalmentaja Lippi muutti Italian kokoonpanoa hieman. Muun
muassa ikitaistelilja, puolustava keskikenttäpelaaja Gennaro Gattuso pääsi
avauskokoonpanoon Slovakiaa vastaan. Ottelu alkoi Italialta samaan tapaan kuin
edellisetkin, ja 25. minuutin kohdalla Slovakian Róbert Vittek iski maansa 1-0
johtoon, ohi hieman haparoineen Marchettin. Italian ollessa tappioasemalla Lippi
muutti kokoonpanoa. Hän muutti taktiikan todella hyökkääväksi, 3-4-3
järjestelmäksi ja vaihtoi puolustavan keskinttäpelaajaan Gattuson sekä
laitapuolustaja Crisciton pois kentältä, ja toi kokoonpanoon hyökkäävän
keskikenttäpelaajan Christian Maggion sekä hyökkääjä Fabio Quagliarellan. Vielä
56. minuutilla Riccardo Montolivo vaihdettiin kentältä ja loukkaantumisista
kärsinyt, hyökkäävämpi vaihtoehto ja loistavan peliälyn omaava Andrea Pirlo
vaihdettiin kentällä. Italia alkoi hallita ottelua, mutta Italialla oli
epäonnea. Pallo kolahti kertaalleen ylärimaan ja kerran Slovakian toppari Martin
Škrtel potkaisi pallon pois Slovakian maalista, sen oltua jo maalin sisällä.
Tuomari ei huomannut että pallo oli maalissa ja italialaisten protesteista
huolimatta hän ei hyväksynyt maalia. 73. minuutilla tuli lisää vettä niskaan,
kun Vittek iski illan toisen maalinsa voimattoman maalivahdin, Marchettin nenän
edestä, ja tulostaululla komeilivat 2-0 lukemat. Italia alkoi hyökätä entistä
hanakammin. Tulosta syntyi lopulta 81. minuutilla, kun Antonio Di Natale ampui
Jan Muchan torjuman Vincenzo Iaquintan laukauksen paluupallon voimalla Slovakian
maaliin. Fabio Quagliarella meni nopeasti hakemaan palloa maalista, jotta peliä
päästäisiin jatkamaan pikimmiten, jolloin Slovakian maalivahti Jan Mucha alkoi
estelemään Quagliarellaa, ja tämän hermot paloivat. Quagliarella tönäisi Muchaa
joka tämän jälkeen huitaisi Quagliarellaa nyrkillä naamaan. Tuloksena keltaiset
kortit molemmille. Jälleen italialaiset, loukkaantunut ykkösmaalivahti,
vaihtopenkiltä peliä seurannut Gianluigi Buffon, sekä Quagliarella etunenässä,
protesoivat vahvasti, että Muchalle olisi kuulunut punainen kortti. Italia
painosti maalin jälkeen jälleen vääjäämättä, mutta 89. minuutilla Slovakia pääsi
vastahyökkäykseen, ja vaihtomies Kamil Kopúnek tuikkasi Slovakian 3-1 johtoon.
Italia painosti vielä viimeiset minuutit lujasti, ja Quagliarella ampui Italian
maalin päähän upealla kaukolaukauksellaan 90. minuutilla. Lisäaikaa annettiin 4
minuuttia ja Italia painosti vääjäämättä, muttei onnistunut enää tekemään
maalia. Slovakia voitti ottelun 3-2 ja eteni lohkosta jatkoon. Italia jäi lohkon
jumboksi ja edessä oli aikainen kotimatka. Pettynyt päävalmentaja Lippi poistui
vaihtopenkiltä pukuhuoneisiin ensimmäisenä ja joukkueen kapteeni Fabio
Cannavaro, joka oli neljä vuotta sitten nostanut MM-pokaalia käsivarsillaan
lohdutti nyt pettyneitä ja itkeviä joukkuetovereitaan.

Penkin alle menneiden MM-kisojen jälkeen uudeksi päävalmentajaksi valittiin
aiemmin Fiorentinaa luotsannut Cesare Prandelli. Uuden luotsin aikakausi ei
lähtenyt kovinkaan ruusuisesti käyntiin, kun Italia kärsi 0–1-tappion
Norsunluurannikolle ystävyysottelussa. EM-karsintojen käynnistyessä Prandelli
oli kuitenkin saanut Azzurrin pelaamaan yhtenäisemmin ja karsintojen
avausottelussa joukkue onnistui nousemaan tappioasemasta 2–1-voittoon
vieraskentällä Viroa vastaan. Italia voitti karsintojen kymmenestä pelistään
kahdeksan ja pelasi kahdesti tasan. Italia päästi karsinnoissa ainoastaan kaksi
maalia, joka oli vähiten kaikista karsintoihin osallistuneista joukkueista, ja
otti ylivoimaisen lohkovoiton.

Italia avasi EM-kisansa 10. kesäkuuta, kun se lähti hakemaan revanssia
edellisten EM-kisojen puolivälierätappiosta Espanjasta. Joukkue onnistuikin
nollaamaan Espanjan hyökkäykset varsin tehokkaasti ja Antonio Di Natalen
maalilla se johti peliä tunnin pelin jälkeen. Espanjan Cesc Fàbregas toi
kuitenkin hallitsevan Euroopan- ja maailmanmestarin tasoihin vain muutamaa
minuuttia myöhemmin ja ottelu päättyi lopulta pistejakoon. Alkulohkon toisessa
ottelussa Italia kohtasi Kroatian, ja siirtyi johtoon Andrea Pirlon
vapaapotkumaalilla ensimmäisen jakson lopulla. Kroatian Mario Mandžukić tasoitti
pelin kuitenkin 1–1-lukemiin, eikä kumpikaan enää sen jälkeen maalinteossa
onnistunut, joten Italia tarvitsi lohkon päätöspelistä Irlantia vastaan voiton,
jotta puolivälieräpaikka irtoaisi. Sen se myös otti, kun Antonio Cassano ja
Mario Balotelli tekivät kisojen ensimmäiset maalinsa ja Italia valloitti lopulta
lohkon kakkossijan.

Puolivälierässä Italia sai vastaansa D-lohkon voittaneen Englannin. Italia
hallitsi varsinaista peliaikaa ja jatkoaikaa, mutta ei onnistunut hyödyntämään
monia maalipaikkojaan. Edessä oli, edellisten EM-kisojen tavoin,
rangaistuspotkukilpailu, jossa Italialta onnistuivat Mario Balotelli, Andrea
Pirlo, Antonio Nocerino ja Alessandro Diamanti. Riccardo Montolivo laukoi
toisena Italian laukojana pallon ohi maalin. Englannin Ashley Young laukoi
ylärimaan, jonka jälkeen maalivahti Gianluigi Buffon torjui Ashley Colen
laukauksen ja Italia eteni välieriin.

Välierissä Italia sai vastaansa kisoissa voitosta voittoon edenneen Saksan.
Mario Balotellin kahdella maalilla Italia karkasi 2–0-johtoon, eikä Saksa
onnistunut tasoittamaan peliä, Mesut Özilin lisäajalla tekemästä kavennuksesta
huolimatta. Italia eteni täten finaaliin, jossa se kohtasi Espanjan. Ennen
finaalia Italia ei ollut hävinnyt yhtään ottelua karsinnoissa eikä kisoissa,
eikä se ollut ollut kisojen aikana kertaakaan tappiolla. Finaalissa se kuitenkin
joutui kahden maalin takaa-ajoasemaan jo ensimmäisen 45-minuuttisen aikana, kun
David Silva ja Jordi Alba onnistuivat Espanjalta maalinteossa. Toisella jaksolla
Italian tilannetta heikensi vielä merkittävästi, vaihdosta sisään tullen, Thiago
Mottan loukkaantuminen, jonka jälkeen Italia joutui pelaamaan yhden miehen
vajaalla, koska joukkue oli jo käyttänyt kaikki kolme vaihtoaan. Fernando Torres
ja Juan Mata lisäsivät Espanjan johtoa vielä kahdella maalilla, eikä mestarista
jäänyt epäselvyyttä. Espanja voitti ottelun 4-0 ja juhli toista peräkkäistä
Euroopan mestaruuttaan. Hopeamitalit olivat Italian joukkueelta kuitenkin
erittäin hieno suoritus, sillä harva uskoi Azzurrin menestyvän kisoissa.

Turnauksen päätyttyä Italian joukkueesta EM-kisojen 2012 tähdistöön valittiin
maalivahti ja joukkueen kapteeni Gianluigi Buffon, keskikenttäpelaajat Daniele
De Rossi sekä Andrea Pirlo ja hyökkääjä Mario Balotelli.

Seuraavat pelaajat on valittu Euroopan-mestaruuskilpailuiden 2016 karsintoihin
Azerbaidžania vastaan 10. lokakuuta ja Maltaa vastaan 13. lokakuuta 2014.
Ottelut ja maalit on päivitetty 13. lokakuuta 2014 Maltaa vastaan pelatun
ottelun jälkeen.

Muut viimeisten 12 kuukauden aikana pelattuihin maaotteluihin nimetyt
maajoukkueuraansa jatkavat pelaajat:

Päivitetty 24. lokakuuta 2014, eniten maaotteluita pelanneet pelaajat pelaajat
Italiassa ovat:

Päivitetty 24. lokakuuta 2014, eniten maaleja tehneet pelaajat pelaajat
Italiassa ovat:



https://fi.wikipedia.org/wiki/Oulu

Oulu (ruots. Uleåborg) on Suomen kaupunki ja Pohjois-Pohjanmaan maakuntakeskus,
joka sijaitsee Oulujoen suulla Perämeren rannikolla Pohjois-Pohjanmaan
maakunnassa. Vuonna 1605 perustettu Oulu on Pohjois-Suomen vanhin ja
väkiluvultaan Suomen viidenneksi suurin kaupunki ja neljänneksi suurin
kaupunkialue. Oulun väkiluku oli 2016-12-31-131. joulukuuta 2016 200 466
asukasta ja pinta-ala (2016-01-01-11. tammikuuta 2016) 3 880,62 neliökilometriä,
josta 3 031,64 on maata, 82,13 sisävesiä ja loput 766,85 neliökilometriä merta.

Oulu on alueensa hallinnollinen ja kaupallinen keskus. Oulun naapurikunnat ovat
Hailuoto, Ii, Kempele, Liminka, Lumijoki, Muhos, Pudasjärvi, Tyrnävä ja
Utajärvi.

Oulu-nimen alkuperästä ei ole varmaa tietoa, mutta todennäköisenä vaihtoehtona
pidetään nimen liittymistä suomen murteissa säilyneeseen ja mahdollisesti saamen
kielestä periytyvään sanaan oulu, joka tarkoittaa tulvivaa vettä (åulo "sulanut
lumi", åulot "sulaa"). Mahdollista on myös, että Oulu-nimi viittaisi
Pohjois-Savon murteissa tunnettuun uula-sanaan, jolla tarkoitetaan väylää tai
uomaa. Hyvin usein suomalaisessa kieliperinteessä sekä järvi että laskujoki
nimetään samalla tavalla. Niinpä myös Oulujärven mukaan nimettiin laskujoki
Oulujoeksi ja jokisuulle syntynyt kauppapaikka Ouluksi. Nimi lienee annettu
viimeistään 1000–1100-luvulla. Vanhimmat historialliset tiedot nimestä ovat
vuosilta 1327–1328 Vlu, Wlw ja Wlvthraesk, mutta varmasti nimi on tätä ehkä
useita satoja vuosia vanhempi.lähde?

Ruotsin kuninkaan Kaarle IX:n 8. huhtikuuta 1605 perustama Oulu on
Pohjois-Suomen vanhin kaupunki. Oulun nousukausi alkoi vuonna 1765, kun kaupunki
sai ulkomaankaupan mahdollistavat tapulikaupunkioikeudet. Vuonna 1822 tulipalo
tuhosi koko keskustan, ja arkkitehti Carl Ludvig Engel laati kaupungille uuden
ruutukaavan. Oulu on palanut historiansa aikana kymmenen kertaa.

Nykyisin Oulu tunnetaan etenkin teknologiakaupunkina ja Pohjois-Suomen
talousveturina. Vuonna 1982 perustettu Oulun Technopolis oli Pohjoismaiden
ensimmäinen teknologiakylä. Aikaisemmin Oulu tunnettiin tervakaupunkina: Oulun
keskeinen vientituote oli 1800-luvulla terva, ja se oli myös koko vuosisadan
Suomen suurin tervanviejä. Kainuun talonpojat toimittivat tervansa pitkin
Oulujokea Toppilan kaupunginosassa, Toppilansalmen pohjoisrannalla sijainneeseen
Tervahoviin. Tervaporvarit olivat Oulun kaupungin johtavat kauppiassuvut, jotka
kävivät ulkomaankauppaa tervalla. Vienti- ja tuontikaupan lisäksi tervaporvarit
harjoittivat laivanvarustusta ja sahatoimintaa.

Maastoltaan Oulu on hyvin alavaa ja luonnolliset korkeuserot ovat pieniä.
Maannousu on Oulun alueella noin yhdeksän millimetriä vuodessa. Oulun kaupungin
korkein kohta (135 metriä meren pinnan yläpuolella) on entisen Ylikiimingin
kunnan alueella Hevoskankaalla kaupungin kaakkoisosassa lähellä Utajärven
rajaa.lähde? Kaupunkialueella Ruskon jätekeskuksen vanha maisemoitu jätetäyttö
eli Ruskotunturi kohoaa 60 metrin korkeuteen. Sille avattiin laskettelukeskus
2013.

Keskilämpötila on noussut 0,02…0,04 °C vuosikymmenessä vuosina 1900–1999.
Oulussa talvet ovat kylmempiä ja pidempiä kuin Etelä-Suomessa, mutta toisaalta
leudompia kuin Lapissa. Kesät ovat valoisia ja etenkin heinäkuu on yleensä
lämmin. Oulun leveyksillä syksy etenee yleensä nopeammin talveksi kuin
Etelä-Suomessa. Ero kevään alkamisessa Oulun ja Etelä-Suomen välillä on vain
pari viikkoa. Keskilämpötila Oulussa heinäkuussa on +16,5 astetta ja tammikuussa
−9,6 astetta. Korkein mitattu lämpötila on +33,3 astetta (1957) ja alin −41,5
astetta (1966). Vuoden keskimääräinen sademäärä on noin 450 millimetriä. Oulun
lämpöoloihin vaikuttavat Perämeri eli meren läheisyys ja Golfvirta, joka tekee
Oulusta leveysasteeseen nähden lauhkean. Kasvukauden lyhyys (noin 160
vuorokautta) ja lämpöolojen suuret vaihtelut ovat ominaisia alueelle.
Lumipeiteaika on Oulussa viisi kuukautta. Pohjoinen ilmasto ja pohjoinen luonto
ovat myös herkkiä ympäristöolosuhteissa tapahtuville muutoksille, kuten
ilmastonmuutoksen vaikutuksille.

Metsämaasta on 60 prosenttia mäntyvaltaista, 30 prosenttia kuusivaltaista ja
loput lehtipuu-, lähinnä koivuvaltaista metsää. Oulun alueelta lehdot ja
lehtomaiset metsät miltei puuttuvat ja mustikkatyypin kosteahkoa tuoretta
kangasmetsää on suhteellisen niukasti.lähde? Oulujoen pohjoispuolisilla
moreenimailla tosin pohjoinen mustikkatyyppi on vallitsevanalähde? ja valtapuuna
kuusi, kun taas eteläpuolen hiekkakankaiden metsät ovat yleensä
kanerva-jäkälätyypin männiköitä. Oulu kuuluu pohjoiseen havumetsävyöhykkeeseen
eli boreaaliseen vyöhykkeeseen. Tarkasti ottaen Oulu kuuluu keskiboreaaliseen
vyöhykkeeseen eli suovyöhykkeeseen ja viljanviljelyn äärialueeseen. Tervaleppä
kasvaa Oulun seudulla pohjoisimmillaan. Jaloja lehtipuita ei Oulun seudulla
kasva luonnossa lainkaan, tosin istutettuina menestyvät vaahtera, jalavat,
lehmukset ja tammi. Alueen soilla on usein yöpakkasia, lämpötilan
vuorokausivaihtelu on suurta. Pohjois-Pohjanmaa on Suomen soisinta aluetta.
Oulun alueella nevat ovat olleet vallitseva suotyyppi, mutta suo-ojituksen
lisääntyessä räme- ja korpisuot yleistyivät ja lopulta metsittyivät. Oulun
soista on ojitettu kaksi kolmasosaa. Viljelysmaista pääosa sijaitsee Oulujoen
laaksoalueella, joen etelärannalla.

Pohjois-Pohjanmaan maakuntakivi on liuske. Oulujoen uoman eteläpuoliset alueet
kuuluvat niin sanottuun Muhoksen muodostumaan, jossa pohjimmaisena on
karkearakeista arkoosihiekkakiveä ja paikoin konglomeraattia. Näiden päällä on
hienorakeisia punaisia, ruskeita tai vihreänharmaita savikiviä, joissa on ohuina
välikerroksina punaista hiekkakiveä. Nämä metamorfoitumat, jotunisiin
muodostumiin kuuluvat sedimenttikivet ovat säilyneet häiriintymättöminä
graniittiseen peruskallioon syntyneessä vajoamassa, jonka pohjoinen siirrosraja
kulkee Oulujoen uoman eteläpuolella. Sedimenttikallioperää on Suomessa tämän
lisäksi vain Satakunnassa. Joen pohjoispuolella on graniittia ja granodioriittia
sekä Kiimingin rajan läheisyydessä kvartsi- ja maasälpäliusketta. Kiteinen
kallioperä on kaupungin alueilla nähtävissä muun muassa Hupisaarilla ja
Merikosken voimalaitoksen padon alapuolella silloin, kun Oulujoen uoma on
kuivillaan. Kallioperän tarkempi rakenne tunnetaan huonosti, koska
kalliopaljastumia on koko alueella vähän ja maapeitteet ovat usein paksut. Siksi
kallioperästä on voitu saada tietoja vain syväkairauksen avulla.

Maaperä on varsinkin Oulun eteläisillä alueilla hyvin paksu. Tämän takia koko
Oulun alueella on tasaista. Jääkauden muovaaman moreenipohjan päällä on
hiekkakerros. Hiekan ja hiesun alla on laajoilla alueilla myös jääkauden
loppuvaiheen aikaista kerrallista lustosavea ja myöhemmin kasaantunutta harmaata
sulfidisavea, joka huonontaa maaperän ominaisuuksia rakennuspohjana. Oulun
huomattavin harjumuodostuma on kaakossa Oulujoen eteläpuolella Pikkaralan
lähellä sijaitseva noin kuuden kilometrin pituinen ja 1,5 kilometrin levyinen
Hangaskankaan-Palokankaan harju, jonka ylin laki on 47 metriä merenpintaa
ylempänä. Harjun rinteellä on kasvillisuuden sitomia lentohiekkadyynejä.
Oulujoen pohjoispuolella maaperä on lähinnä moreenia ja topografialtaan maasto
on vaihtelevampaa. Oulujoen pohjoispuolelle tyypillistä maata on loivasti
kumpuilevat moreenikankaat, yksinäiset harjunpätkät ja kohoumien välisissä
painanteissa olevat suot.

Vesistöä on Oulussa 849 neliökilometriä. Sisävesiin kuuluvat Oulujoen lisäksi
pohjoisella peruskallioalueella olevat pienehköt järvet, lännessä Pyykösjärvi,
Oulun suurin järvi (2 km², 12,7 m mpy.), sekä Kuivasjärvi (1,2 km²). Idempänä
sijaitsevat Niilesjärvi, Valkiaisjärvi ja Lylyjärvi ovat näitä pienempiä.
Sanginjoki laskee Oulujokeen pohjoisesta noin 12 kilometriä jokisuusta itään.
Oulun keskustan läpi virtaa Pokkisenväylän suuhun mereen laskeva Kaupunginoja,
jonka varren puistot elävöittävät kaistan kaupungin keskelle. Oulujoki virtaa
alajuoksullaan yli 20 kilometrin matkan Oulun kaupungin alueella. Vuonna 1940
Merikoski padottiin ja voimalaitos muutti joen yhdentoista metrin korkuiseksi
putoukseksi. Oulujoen suistossa on paljon saaria, jotka ovat keskeisen
sijaintinsa takia hyvin tunnettuja Oulun kaupunkikuvassa.

Oulun edustan merialue on hyvin matalaa, esimerkiksi Kempeleenlahti on lähes
kokonaan alle viiden metrin syvyinen. Oulun rannoilla onkin laskettu kuluvan
vuosisadan aikana paljastuvan useita satoja hehtaareita. Meren mataluuden vuoksi
veden määrä on suhteellisen pieni, ja meriveden laatu paraneekin selvästi
etäännyttäessä rannikolta. Fosforikuormitus on kuitenkin laskenut koko
2000-luvun, ja samana aikana vedenlaatu on Kempeleenlahtea lukuun ottamatta
ollut Oulun edustalla tyydyttävä.

Oulun väkiluku oli 2016-12-31-131. joulukuuta 2016 200 466 asukasta, joista
miehiä 49,8 prosenttia ja naisia 50,2 prosenttia.

Sodan jälkeen suurimman muuttajaryhmän muodosti Neuvostoliitolle luovutetuilta
alueilta saapunut siirtoväki, jota asutettiin vuoteen 1950 mennessä 2 250
henkeä, 5 % kaupungin väkiluvusta. Väkiluku kasvoi hyppäyksittääin vuosien 1965,
1967, 2009 ja 2013 kuntaliitoksissa. Vuonna 1990 Oulun asukasluku ylitti 100 000
asukkaan rajan.

Oulun pinta-ala kasvoi ja asukastiheys pieneni vuosina 2009 ja 2013
kuntaliitosten takia. Vuonna 2009 siihen liitettiin Ylikiiminki ja 2013
Haukipudas, Kiiminki, Oulunsalo ja Yli-Ii.

Asukasluvultaan suurimmat kaupunginosat ovat Haukipudas, Oulunsalo, Kaakkuri,
Ritaharju, Tuira ja Kello.

Vuoden 2015 lopussa oululaisista 5 235 (2,6 %) ei ollut Suomen kansalaisia.
Heistä yli 40 % oli peräisin Aasiasta ja Oseaniasta.

Tulipalot ovat muuttaneet Oulun kaupunkikuvaa useaan otteeseen. Oulun keskustan
vanha rakennuskanta on vuoden 1882 palon jälkeiseltä ajalta. Ennen paloa
rakennukset olivat puisia ja matalia, sen jälkeen kaupunkiin rakennettiin myös
edustavia kivitaloja. Oulun kadut saivat niiden nykyiset nimet vuoden 1907
asemakaavassa. Kivetys toteutettiin 1930-luvulla, kun kaupunki järjesti
pula-ajan vuoksi työttömille hätäaputöitä. Vuonna 1927 valmistui Intiön
vesitorni, jonka luoman paineen ansiosta vesi voitiin johtaa suoraan taloihin.

1950–1970-lukujen suuria muutoksia kaupunkikuvassa oli Heinäpään alueen
empiretyylisten puutalokortteleiden purkaminen. 1980-luvulle tultaessa
rantakortteleiden jäljellä olevat harvat suojellut puutalot olivat pahoin
rapistuneita, useat niistä paloivat tuhopoltoissa ja joitakin jopa purettiin
vahingossa. Nykyisin vanhoja puutaloalueita on Oulussa jäljellä lähinnä
Pikisaaressa, Kuusiluodossa ja Raksilassa. Karjasillan kaupunginosassa on laaja
rintamamiestalokokonaisuus.

Vuoden 2005 asuntomessut järjestettiin Oulun Toppilansaaressa, jossa
merellisyyttä korostettiin vetovoimaa ja asumisen laatua lisäävänä tekijänä.
Ranta-alueiden käytöstä asuntorakentamiseen on esimerkkinä myös keskustan
tuntumaan kohonnut Kiikelinsaaren alue.lähde? Lähivuosina kaupunki laajenee
etenkin pohjoisen Ritaharjussa sekä Hiukkavaaran entisellä
varuskunta-alueella.selvennä

Vuonna 2016 Oulussa oli 105 000 asuntoa, joista 32 000 omakotitaloja ja 54 000
kerrostalohuoneistoja.

Oulun keskustaa voi pitää asukaslukuun nähden pienenä, ydinkeskustan katsotaan
yleensä käsittävän vain neljä korttelia. Keskustaa ja kävelykatu Rotuaaria
pyritäänkin jatkamaan Heinäpään suuntaan. 2000-luvulla keskustaan on rakennettu
Stockmannin tavaratalo, hotelli ja elokuvakeskus, Technopolis-ydinkeskustan
toimitalo sekä virastotalon laajennus. Ydinkeskustan alle on rakennettu
maanalainen pysäköintialue Kivisydän, joka avattiin lokakuun alussa 2015.
Stockmann sulki tavaratalonsa tammikuun 2017 lopussa.

Keskustassa sijaitsee myös Oulun ehkä tunnetuin puisto, Otto Karhin puisto eli
oululaisittain ”Letkunpuisto”, jonka halkaisee kaupungin läpi kiemurteleva
Plaanaoja (oululaisittain Laaniska). Keskustassa on kymmeniä ravintoloita: siinä
missä muualla maassa oleskellaan kesäaikaan terassilla, Oulussa oleskellaan
patiolla. Lähellä keskustaa sijaitsee myös Hupisaarten puistoalue, joka on
toiminut oululaisten virkistyspaikkana 1860-luvulta lähtien.

Otto Karhin puisto rajoittuu Hallituskatuun, joka jatkaa liikekeskustaa Raksilan
suuntaan. Raksilaan 1970-luvulla rakennettu kolmen hypermarketin alue oli
valmistuessaan poikkeuksellisen suuri kauppakeskittymä, ja 1980-luvulla useana
vuonna myynniltään maan toiseksi suurin. Pitkään suunniteltuun Oulun
matkakeskukseen on tulossa uuden rautatieaseman lisäksi 12-kerroksisia
asuintaloja. Rakentaminen alkaa aikaisintaan vuonna 2021.

Oulun tunnettuja rakennuksia ovat torin edustalle Vänmanninsaarelle rakennetut
Marjatta ja Matti Jaatisen suunnittelemat kaupunginkirjasto ja teatteritalo.
Oulun korkeimmat rakennukset ovat Oulun tuomiokirkko, jonka torni kohoaa 60
metrin korkeuteen, Puolivälinkankaan 55 metriä korkea vesitorni ja Tietomaan
vanha 45 metrin korkuinen vesitorni. Oulun korkein rakennelma on 135-metrinen
Vihreäsaaren tuulivoimala. Kaupungin korkein asuinrakennus on Toppilan
kaupunginosassa sijaitseva 13-kerroksinen entisistä SOK:n viljasiiloista
purkamisen jälkeen saneerattu suojelukohde.

Oulun vanhin rakennus on Pikisaareen siirretty museona toimiva Matilan talo
vuodelta 1740, ja vanhin kivitalo 1790-luvulla rakennettu lääninvankilan
henkilökunnan asuintalo Myllytullissa. Huomattava osa Oulun
rakennushistoriallisista muistomerkeistä on 1800-luvulta. Empireä edustavat muun
muassa Franzénin talo, Liljeblomin talo, uusrenessanssia Rauhala, sekä jugendia
Puistola-, Pallas- ja Tuomi-talot. Varhaista funktionalismia edustavat
Valkealinna Otto Karhin puiston kupeella, entinen Keskuskansakoulu (nykyisin
Keskustan terveysasema) ja SOK:n entinen toimisto-, myymälä- ja varastorakennus
Kansankadulla.

Carl Ludvig Engel on suunnitellut useita Oulun keskeisiä rakennuksia: Oulun
tuomiokirkon ja lyseon sekä Kajaanintullin koulun, Vanhan pappilan ja
mahdollisesti Franzenin talon. Lisäksi hän suunnitteli 1822 palon jälkeisen
asemakaavan yhdessä Ehrenströmin kanssa. Alvar Aalto puolestaan suunnitteli
ensimmäisen ja viimeisen teollisuusrakennuksensa Ouluun, Toppilan sellutehtaan
vuonna 1931 ja Kemiran rakennukset 1950- ja 1960-luvuilla.

Vanhan rakennuskannan purkuvimman aikana 1950-luvun lopulla ja 1960-luvulla
rakennettuja merkittäviä rakennuksia ovat muun muassa Yhdystorni (1958),
Vakuutustorni ja Kassatalo (1957), sekä Klubitalo (1960). Aarne Ervin
suunnittelema vuonna 1962 valmistunut modernistinen pankkirakennus osoitteessa
Kirkkokatu 6 syrjäytti paikalla sijainneen kauniina pidetyn kansallisromanttisen
KOP:n talon.

Vuonna 1881 Oulun kaupungin laitamille rakennettiin kasarmi, johon majoittui
Suomen 4. tarkka-ampujapataljoona. Vuosina 1901–1918 varuskunta-alueella toimi
venäläinen sotaväki. Toisen maailmansodan jälkeen Oulun varuskunnasta tuli
Suomen suurin. Vuosien varrella kasarmilla oli eri joukko-osastoja ja esikuntia,
viimeisimpänä Pohjoisen Maanpuolustusalueen Esikunta. Pohjoinen
maanpuolustusalue lakkasi olemasta Puolustusvoimien rakenneuudistuksen myötä
vuoden 2008 alusta.

Oulun kaupungin ylin päättävä toimielin on kaupunginvaltuusto, jossa on 67
valtuutettua. Puheenjohtajana toimii Juha Hänninen (kok.). Hänninen aloitti
puheenjohtajana 15. kesäkuuta 2015 kansanedustajaksi valitun Mari-Leena
Talvitien pyydettyä eroa tehtävästä. Oulun kaupunginhallituksen muodostaa 17
valtuuston neljäksi vuodeksi valitsemaa jäsentä. Puheenjohtajana toimii Riikka
Moilanen (kesk.).

Oulun kaupunginjohtaja on Matti Pennanen. Maaliskuusta 2016 alkaen kaupungissa
ei ole apulaiskaupunginjohtajia.

Oulun kaupunki sekä Haukiputaan, Kiimingin, Oulunsalon ja Yli-Iin kunnat
yhdistyivät uudeksi Oulun kaupungiksi vuoden 2013 alussa. Kuntien valtuustot
hyväksyivät kuntaliitoksen 28. kesäkuuta 2010. Kuntien yhteenlaskettu
asukasmäärä on 200 466 asukasta. Aiemmin myös Muhoksen kunta oli mukana
kuntaliitosneuvotteluissa, mutta se hylkäsi kuntaliitoksen 27. huhtikuuta 2010;
muut kunnat hyväksyivät liitoksen jo tuolloin. Oulun kaupunki ja Yli-Iin kunta
olivat hyväksyneet keskinäisen kuntaliitoksen jo aiemmin.

Vuonna 2014 teollisuustoiminta työllisti noin 9 000 ja kaupan ala (vähittäis- ja
tukkukauppa yhteensä) noin 6 200 henkeä. Teollisuuden liikevaihto oli 4,2
miljoonaa ja kaupan 2,5 miljoonaa euroa.

Vahvoja teollisuudenaloja Oulussa ovat puu-, paperi- ja terästeollisuus. Oulun
Nuottasaaressa sijaitseva Stora Enson tehdas on yksi maailman suurimmista ja
nykyaikaisimmista puuvapaiden taidepainopapereiden valmistajista. 1960-luvun
puolivälissä Oulun yliopiston teknisen tiedekunnan alaa laajennettiin koskemaan
myös sähkö- ja konetekniikkaa. Linnanmaalle alettiin rakentaa yliopiston omia
toimitiloja, joita laajennetaan edelleen. Lääketieteellisen tiedekunnan tilat
tehtiin Kontinkankaalle, jonne sijoitettiin myös uusi yliopistollinen sairaala.
Vaikutus on levinnyt myös ympäröiviin maakuntiin tutkimusasemien ja
kehittämiskeskusten toiminnan myötä.

Oulun asema Pohjois-Suomen johtavana elinkeinotoimintojen, hallinnon ja
erityisesti koulutuksen ja tutkimuksen keskuksena kasvoi edelleen, kun
kaupunkiin perustettiin VTT:n laboratorioita, Työterveyslaitoksen
aluelaboratorio, teollisuuden omia tutkimusyksiköitä ja uusia koulutusyksiköitä,
kuten teollisuuden alulle panema Pohjois-Suomen Teollisuusopisto POHTO ja
markkinointi-instituutin yksikkö.

2000-luvun alkuun mennessä Oulusta on tullut valtakunnan neljänneksi suurin
keskus ja kansainvälisesti tunnettu ”Osaamisen keskus”. Oulu on Pohjois-Suomen
kehittyvä taloudellinen keskus ja Fennoskandian pohjoisosan suurin
kaupunkiseutu. Työpaikkakehitys seudulla oli myönteistä 1990-luvun romahduksen
jälkeen. Vuonna 2007 kaupungissa oli yli 60 000 työpaikkaa ja seutukunnassa noin
75 000. Suurimmat työpaikka-alat ovat palvelu (50 %), teollisuus (22 %) ja
kauppa (13 %). Suurimmat työnantajat vuonna 2007 olivat Oulun kaupunki,
Pohjois-Pohjanmaan sairaanhoitopiiri, Nokia, Nokia Siemens Networks, Oulun
yliopisto, Stora Enso ja Kesko. Työttömyysaste oli alimmillaan vuonna 2007 11,1
prosenttia, mistä se kasvoi 17,2 prosenttiin vuoteen 2015 mennessä.

Teknologiakaupunki-nimen Oulu sai vuonna 1984, neljä vuotta siitä, kun
kaupunginhallitus oli alkanut aktiivisesti ajaa teknologiakylän perustamista
Linnanmaan yliopistoalueelle. Toimikuntatyötä tehtiin kaksi vuotta ja vuonna
1982 perustettiin Pohjoismaiden ensimmäinen tiedepuisto Oulun Teknologiakylä Oy
hankkeen toteuttajaksi. Hanke sai runsaasti julkisuutta uudenlaisena
tutkimustulosten kaupallistajana hyvän liikkeellelähdön ansiosta.

Oulun teknologiakylä Oy, nykyisin pörssissä listattu Technopolis Oyj, ja sen 10
vuotta myöhemmin perustettu tytäryhtiö Medipolis ovat toimineet yrityshautomona
kasvavalle joukolle yrityksiä, sekä yhdessä tutkijoiden ja opiskelijoiden kanssa
lisääntyvien toimitilojen tarjoajina. ”Pohjolan piilaaksoksi” kutsuttu Oulu on
tällä tavalla saanut ja luonut yli 10 000 uutta korkean teknologian työpaikkaa
eri alojen huippuosaajille. Oulusta on tullut samalla valtakunnallinen osaamisen
keskus, jonka pääaloja ovat telekommunikaatio, elektroniikka,
ohjelmistoteollisuus, lääketieteen tekniikka ja biotekniikka. Näitä aloja
kehitetään, jotta valmistauduttaisiin tulevaisuuteen kansainvälisessä
kilpailutilanteessa.

Tietoteollisuuteen panostaminen on tuonut kaupunkiin paljon tämän alan
tuotantolaitoksia tutkimuksen ja tuotekehitysyksiköiden lisäksi. Laajentumisen
tuloksena on tuhansia uusia työpaikkoja Oulun seudulla ja muualla
Pohjois-Suomessa. Kuitenkin samalla niin sanottu vanha teollisuus ja monet
palvelualat ovat kuihtuneet. Oulu on käynyt läpi perusteellisen rakennemuutoksen
melko hyvin tuloksin. Kuitenkin 1990-luvun alun lama ja rakennemuutos on
aiheuttanut tuhansien työpaikkojen menetyksen ja työttömyyden pysymisen
poikkeuksellisen korkealla tasolla valtakunnan muihin kasvukeskuksiin
verrattuna. Rakennusalalla on työvoimapula ja kokonaistyöttömyys laskee
hitaasti. Kysyntä ja tarjonta eivät kohtaa toisiaan. Yliopisto ja
ammattioppilaitokset ovat lisänneet suosittujen alojen opiskelupaikkoja
Kiina-ilmiön siirtäessä työpaikkoja rajojen ulkopuolelle. Huipputekniikan ja
julkishallinnon korkeakoulutetuilla aloilla työvoimasta on ylitarjontaa.

Langaton, avoin ja maksuton internet tuli saataville monille oululaisille jo
vuonna 2003, kun WLAN-verkko panOULU avattiin vuonna 2003. Sen tarjoavat Oulun
kaupunki, yliopisto ja ammattikorkeakoulu. Mobiilidatan yleistymisestä
huolimatta palvelu on pysynyt suosittuna, vuonna 2014 sillä oli 50 000 eri
käyttäjää kuukaudessa. Ulkoalueiden tukiasemat ovat kuitenkin vanhentuvaa
teknologiaa.

Oulun koulutustarjonta on viime aikoina kasvanut jatkuvasti. Kaupunkiseudun
ammatilliset oppilaitokset on yhdistetty Oulun seudun ammatillisen koulutuksen
kuntayhtymäksi. Koulutuksen vaativimmat osat on yhdistetty Oulun seudun
ammattikorkeakoulu -nimelle. Sieltä valmistuu insinöörejä, tradenomeja,
sosiaali- ja terveysalan ammattilaisia sekä ammattimuusikoita ja medianomeja.
Kaupungin vanhimmat oppilaitokset ovat Svenska Privatskolan i Uleåborg, joka on
toiminut vuodesta 1859, ja Oulun Lyseon lukio (1874). Oulun seudun
ammattiopistoon kuuluva Kaukovainion liiketalouden yksikkö, entiseltä nimeltään
Oulun Kauppaoppilaitos, perustettiin vuonna 1864. Lyseossa on opiskellut kolme
Suomen presidenttiä: K. J. Ståhlberg, Kyösti Kallio ja Martti Ahtisaari.

Vuonna 1958 perustettu Oulun yliopisto on 14 000 opiskelijan ja 3 000
työntekijän kansainvälinen tiedeyliopisto, jossa on kymmenen tiedekuntaa.

Kaupunki tunnetaan opiskelijakaupunkina. Vuonna 2015−2016 eri oppilaitosten
opiskelijamäärät olivat seuraavat:

Oulussa toimii myös valtakunnallinen aikuiskouluttaja ja -kehittäjä JAKK, joka
kouluttaa muun muassa kuljetus- ja talonrakennusaloilla.

Vahvoja kulttuurinaloja Oulussa ovat elokuva, valokuva ja tanssi sekä
lastenkulttuuri. Vuonna 1983 valmistuneessa Madetojan salissa toimii EU-alueen
pohjoisin ammattisinfoniaorkesteri, Oulu Sinfonia. Lisäksi Oulussa järjestetään
vuosittain useita erilaisia taiteiden ja tieteiden näyttelyjä sekä
teematapahtumia, joista osan järjestää Kulttuuritalo Valve. Oulussa toimii myös
Tiernasäätiö, joka on perustettu vaalimaan ja kehittämään oululaista
tiernaperinnettä. Oulussa sijaitsee Suomen ensimmäinen tiedekeskus, Tietomaa,
joka avattiin yleisölle 1988. Oulu oli ehdolla Euroopan kulttuuripääkaupungiksi
vuodelle 2011.

Tunnettuja Oulussa syntyneitä tai siellä vaikuttaneita kirjailijoita ovat muun
muassa V. A. Koskenniemi, Jorma Kurvinen, Samuli Paulaharju, Matti Hälli, Kauko
Röyhkä, Ari Paulow, Teuvo Pakkala, Joni Skiftesvik, Tatu Vaaskivi, Lauri
Kokkonen, Paavo Rintala, Juhani Siljo ja Kaarlo Kramsu. Ouluun liittyy paljon
naiskirjailijoita, kuten Sara Wacklin, Mimmi Bergh, Fredrika Pietilä, Anu
Kaipainen, Anna-Maija Ylimaula. Ouluun liittyvät myös kirjailijat Sinikka Laine,
Pauliina Rauhala, Pauliina Vanhatalo ja Inga Röning.

Keskustan tuntumassa Ainolan puistossa sijaitsee Pohjois-Pohjanmaan museo.
Vuonna 1931 valmistuneen museorakennuksen on suunnitellut arkkitehti Oiva
Kallio. Sen lähistöllä Myllytullissa, entisessä Veljekset Åström Oy:n
pääkonttorissa, sijaitsee 1963 perustettu Oulun taidemuseo. Pikisaaressa Matilan
talossa toimii Merimiehenkotimuseo, jossa on esillä oululaiseen merimiehen
kotiin 1800-luvun loppupuolella tyypillisesti kuuluneita huonekaluja ja
esineitä. Oulun kaupungin eteläpuolella, Kiviniemen kaupunginosassa toimii Oulun
Automuseo, jossa on esillä yli 50 ajoneuvoa, vanhimmat 1910-luvulta. Keskustan
pohjoispuolella Pateniemessä sijaitsee Pateniemen sahan museo, joka keskittyy
pääasiassa vuosina 1873–1990 toimineen Pateniemen sahan toiminnan ja historian
esittelyyn. Oulujoen Turkansaaressa noin kymmenen kilometriä keskustasta
sijaitsee maalaiskulttuuria esittelevä Turkansaaren ulkomuseo. Geologinen museo
ja Eläinmuseo toimivat Oulun yliopistolla Linnanmaalla.

Oulussa ilmestyy Juho Raappanan vuonna 1899 perustama sitoutumaton sanomalehti
Kaleva. Vuonna 2014 se oli leviksiltään Suomen seitsemänneksi suurin.

Muita Oulussa kustannettuja lehtiä ovat Suomen Keskustan pää-äänenkannattaja
Suomenmaa ja vasemmistoliittoa lähellä oleva aikakauslehti Kansan tahto.lähde?
Oulussa ilmestyviä kaupunkilehtiä ovat Kalevan julkaisema Forum24 ja Oulu-lehti,
jonka omistaa Suomenmaata kustantava Joutsen Media.

Joutsen Median omistuksessa on myös viihde- ja harrastuslehtiä julkaiseva
Kolmiokirja.

Yleisradion Pohjois-Suomen uutiset lähetetään Oulusta. Lisäksi Radio Suomen
Pohjois-Pohjanmaan maakuntaradion, Oulu Radion, toimitus sijaitsee Oulussa.

Oulun murre on synnyltään länsisuomalainen sekamurre, jonka juuret ulottuvat
muinaishämäläiseen kielimuotoon.lähde? Oulun seudun murteet kuuluvat suomen
kielen pohjoispohjalaisiin murteisiin. Siteet ulkomaihin olivat vahvat, koska
kauppaa käytiin ympäri maailman. Oulun murresanastolle on tyypillistä etenkin
ruotsalaisten lainasanojen käyttö. Ruotsinkielisyys näkyi Oulussa vielä
1900-luvun alkupuolella aivan eri tavalla kuin nykyään. Ruotsinkielisten vahva
asema näkyi myös siinä, että 1870-luvulla muuten suomenkielisessä Oulun
Wiikko-Sanomissa oli ruotsinkielisiä ilmoituksia. Oulun kauppias- ja
porvarisuvut puhuivat ruotsia yleisesti aina 1900-luvulle asti. 1850-luvulla
Oulun asukkaista noin kymmenen prosenttia oli ruotsinkielisiä. Heidän osuutensa
väheni kuitenkin 1930-lukuun mennessä kolmeen prosenttiin. Oulun suomenkielinen
väestö väritti puhettaan ruotsin kielestä lainattujen sanojen avulla. Tällaisia
ovat muun muassa valakolööki, petrata, fiini, oorninki, pruuvi, tilipehööri,
rööri, veska, tyyristyä ja entrata. Akkuna on puolestaan venäjän vaikutusta.
Sanoja on unohtunut, mutta joitakin esiintyy vielä silloin tällöin sanomalehtien
sivuilla. Tunnettuja oululaisten nykyisinkin käyttämiä murresanoja ovat onnikka
"linja-auto" ja patio "terassi". Tunnetuin sanonta Oulun murteella lienee
Ookkonää Oulusta? Pelekääkkönää polliisia?

Perinteisiä ruokia ovat muun muassa rössypottu ja rieska.tarvitaan parempi lähde

Käristemakkara eli kärkkäri sekä niin sanottu känkky eli kämäpizza ovat Oulun
pikaruokakulttuurin keskeinen osa. Kun Kotivara meinasi lopettaa kärkkärin
valmistamisen, sen puolesta kerättiin nopeasti adressi.

Oulu on tärkeä liikenteellinen solmukohta. Sen kautta kulkee yksi Suomen
pääväylistä, Helsingistä Utsjoelle kulkeva valtatie 4, joka on kaupungin
kohdalla moottoritie, sekä eurooppatiet E8 ja E75. Oulusta alkavat Kuusamoon
johtava valtatie 20 ja Kajaaniin johtava valtatie 22, ja Turkuun johtava
valtatie 8 erkanee valtatie 4:stä Oulun eteläpuolella Limingassa. Kaupungin
alueella Oulujoen ylittää viisi maantie-, yksi rautatie- ja kolme kevyen
liikenteen siltaa. Kaupunkiseudun joukkoliikenteen järjestämisestä on vastannut
vuoden 2015 alusta lähtien Oulun joukkoliikenne. Kaukoliikenteen yhteyksiä Oulun
linja-autoasemalta on eri puolille Suomea.

Oulun rautatieasema on kolmen radan risteysasema, josta on useita päivittäisiä
matkustajajunavuoroja Helsingin, Kuopion, Kolarin ja Rovaniemen suuntiin, ja
myös tavaraliikenne on vilkasta. Oulun satamassa käy vuosittain yli 500 alusta,
ja sen kautta kulkee rahtia vuosittain noin kolme miljoonaa tonnia. Kylänpuolen
kaupunginosassa sijaitseva Oulun lentoasema on Helsinki-Vantaan lentoaseman
jälkeen matkustajamäärältään maan toiseksi vilkkain, ja sieltä on Helsinkiin
päivittäin parisenkymmentä lentoa.

Oulussa on panostettu pyöräilyyn ympäri vuoden. Pyörätieverkkoa on lähes tuhat
kilometriä. Olulun mainetta talvipyöräilykaupunkina nosti kongressi, jossa se
julistettiin maailman parhaaksi talvipyöräilykaupungiksi.

Oululaisista palloiluseuroista miesten mestaruuksia ovat voittaneet
jalkapallossa Oulun Palloseura (2), jääkiekossa Kärpät (7), pesäpallossa Lippo
(4), jääpallossa OPS (7) ja OLS (15), kaukalopallossa Bandy-84 ja RB-Oulu, sekä
lentopallossa Sun Volley.

Muita palloilulajien oululaisia pääsarjaseuroja ovat olleet muun muassa
jalkapallossa Oulun Työväen Palloilijat (OTP), FC Oulu ja AC Oulu, jääpallossa
OPP, OTP ja Oulun Tarmo, kaukalopallossa Oulun Pallo-Karhut, R-Ville Team,
koripallossa ONMKY, salibandyssä OLS ja Merikoski SBT sekä lentopallossa ETTA ja
Kisko. Pienemmissä palloilulajeissa oululaisia pääsarjaseuroja ovat olleet
Northern Lights (amerikkalainen jalkapallo), Tervarit (futsal) ja OYUS (rugby).
Oululainen Beach Volley Team Nurminen-Piippo voitti SM-hopeaa 2011 ja SM-kultaa
2012.

Naisten palloilusarjoissa oululaista menestystä ovat edustaneet pesäpallossa
Lippo, jääkiekossa Kärpät, jääpallossa OPS, salibandyssä OLS ja Merikoski SBT,
jalkapallossa OPS, ONS ja OTP sekä lentopallossa ETTA.

Kamppailulajeissa yksi parhaimmin menestynyt seura Oulussa on Oulun ITF
Taekwon-Do-seura. Kansainvälisistä arvokisoista on tullut useita mitaleja. Muun
muassa Janne Korhonen (taekwondoin) on kolminkertainen Euroopan mestari
lajissaan. Jaana Ronkainen on menestynyt judoka, Euroopan mestari, hopea- ja
pronssimitalisti. Myös Pasi Laurén on edustanut maataan ja kotikaupunkiaan
olympiatasolla. Juha Hänninen on moninkertainen Suomen mestari ja
olympiaedustaja nyrkkeilyssä.

Vuodesta 1965 asti toimineen Kilpatanssiseura Oulun Telemark Teamin kouluttamat
tanssijat ovat kilpailleet ja menestyneet niin kansallisissa kuin
kansainvälisissä kilpailuissa. Televisiosarjassa Tanssii tähtien kanssa
oululainen tanssiosaaminen on näkynyt laajasti.

Oulussa on kolme uimahallia, kolme kunnallista jäähallia ja seitsemän
liikuntahallia sekä useita liikuntasaleja. Urheilukeskuksia ja kenttiä on useita
kymmeniä eri puolilla kaupunkia

Merkittävin urheilukeskus on Raksilan urheilukeskus, jossa sijaitsevat jäähalli
Oulun Energia Areena (rakennettu 1975, 6 614 katsojapaikkaa) ja monitoimiareena
Ouluhalli. Raksilassa on lisäksi yksi Suomen vilkkaimmista uimahalleista,
tekojäärata ja pesäpallostadion.

Muita merkittäviä urheilualueita ovat Oulun pääasiallinen jalkapallokenttä
Castrenin urheilukeskus, Oulun urheilutalo, Linnanmaan urheilupuisto
(harjoitusjäähalli ja urheiluhalli) sekä Heinäpään urheilukeskus, jossa on
seitsemän täysimittaista jalkapallokenttää ja palloiluhalli. Äimäraution
hevosurheilukeskuksessa on sekä Suomen vanhin samalla paikalla sijaitsevan
ravirata että useita ratsu- ja ravitalleja.

Oulu on isännöinyt usein eri lajien arvokisoja, kuten yleisurheilun SM-kisoja,
Kalevan kisoja. Ne on järjestetty Oulussa viisi kertaa. Kaupunki on useaan
kertaan isännöinyt pesäpallon arvo-ottelua Itä–Länttä. Oulu on toiminut
jääpallon MM-kisojen pelipaikkana vuosina 1967, 1975 ja 2001 sekä 1969, jolloin
Ruotsin kisojen yksi ottelu pelattiin Oulussa. Painin EM-kilpailut järjestettiin
vuonna 1989. Kaupungissa on järjestetty lentopallon EM-kisat vuosina 1977 ja
1993. Lisäksi on pelattu jalkapallon, jääpallon, jääkiekon ja lentopallon
maaotteluita. Yksi merkittävimpiä yksittäisiä otteluita lienee vuodelta 1980,
kun OPS pelasi Liverpoolia vastaan 1–1-tasapelin.

Jääkiekkojoukkue Oulun Kärpät on pelannut Jääkiekon SM-liigassa kaudesta
2000–2001 lähtien, sitä ennen se oli sarjassa 1970– ja 80-luvuilla. Kärppien
saavutuksiin kuuluu seitsemän Suomen mestaruutta, joista viimeisin on kaudelta
2014–2015.

Oulun NMKY:n urheilijat järjestävät joka syyskuu vuodesta 1966 juostun Oulun
Juoksun. He järjestävät myös joka toukokuu vuodesta 1989 juostun Terwahölkkä ja
-maraton -tapahtuman.

Iinatin moottoriurheilukeskuksessa on ajettu yleisen luokan JM-SM kilpailut
vuonna 2003.

Oulu on menestynyt hyvin viimeaikaisissa kaupunkien imagotutkimuksissa.
Taloustutkimuksen vuonna 2008 julkaisemassa tutkimuksessa se sai suurista
kaupungeista koko maan imagoarvioinneissa parhaan sijoituksen, kun mukana olivat
kaikkien läänien vastaajien arviot.

Oulun kaupungin 350-vuotisjuhlien kunniaksi on 2. syyskuuta 1955 julkaistu
ruskea 25 markan arvoinen postimerkki. Kuvassa on purjelaiva ja silinteripäinen
mies. Merkki kuvaa kauppaa ja laivanvarustusta.



https://fi.wikipedia.org/wiki/Eurooppa

Eurooppa on maanosa, jota rajaavat Atlantin valtameri lännessä, Pohjoinen
jäämeri pohjoisessa, Uralvuoret ja Uraljoki idässä, Kaspianmeri, Kaukasusvuoret
ja Mustameri kaakossa sekä Välimeri etelässä. Eurooppa muodostaa Aasian kanssa
laajan Euraasian mantereen, jonka läntisen viidenneksen se käsittää.
Pinta-alaltaan (noin 10,3 miljoonaa neliökilometriä) Eurooppa on maailman
toiseksi pienin maanosa, hieman suurempi kuin Oseania. Euroopassa asuu hieman
yli 700 miljoonaa ihmistä, joten se on asukasluvultaan kolmanneksi suurin
maanosa Aasian ja Afrikan jälkeen. Euroopassa on 50 valtiota.

Nimi Eurooppa on mahdollisesti peräisin kreikkalaisen mytologian prinsessa
Europasta, joka joutui härän hahmon ottaneen Zeuksen sieppaamaksi. Toisen
teorian mukaan nimi tulee foinikialaisten auringonlaskua merkitsevästä sanasta
ereb.

Keskiajalla Don-jokea pidettiin yleisesti Euroopan itärajana. Ural-vuoristoa on
pidetty maanosien rajana 1500-luvulta lähtien, jolloin se oli myös Venäjän
itärajana. Käsitykset siitä, missä kohdassa Euroopan kaakkoisraja kulkee
Mustanmeren ja Kaspianmeren välillä, ovat myöhemminkin olleet vakiintumattomia
ja vaihdelleet myös poliittisista syistä. Nykyisin rajan katsotaan tässä
kohdassa tavallisimmin kulkevan Kaukasus-vuoristossa Venäjän etelärajan kohdalla
tai lähellä sitä, jolloin Georgia, Armenia ja Azerbaidžan luetaan Aasiaan
kuuluviksi. Kun viimeksi mainitut kuuluivat vielä Neuvostoliittoon, ne luettiin
kuitenkin toisinaan Eurooppaan kuuluviksi ja maanosien rajan katsottiin kulkevan
Neuvostoliiton silloista etelärajaa Kaspianmereen saakka. Toisinaan kuitenkin
Kaukasiaa on kokonaisuudessaan pidetty Aasiaan kuuluvana ja maanosien rajan
katsottu kulkevan Asovanmeren perukasta Volgan suulle.

Kaikki nykyisen maantieteellisen määritelmän mukaiset Euroopan maat ovat
Valko-Venäjää ja Vatikaanivaltiota lukuun ottamatta jäseninä laajassa Euroopan
valtioiden yhteistyöjärjestössä, Euroopan neuvostossa, johon kuuluvat myös
tavallisesti Aasian puolelle luetut Georgia, Armenia ja Azerbaidžan.

Nykyään termiä ”Eurooppa” käytetään lisääntyvässä määrin tarkoitettaessa
Euroopan unionin jäsenmaita. Tällä hetkellä liitossa on 28 maata (joista Kypros
kuuluu maantieteellisesti Aasiaan). Lisäksi muutamat maat neuvottelevat
jäsenyydestä, ja useiden muiden maiden uskotaan aloittavan neuvottelut
tulevaisuudessa. Talouspoliittisena käsitteenä Euroopalla voidaan tarkoittaa
myös Euroopan talousaluetta, johon kuuluvat EU-maiden lisäksi Norja, Islanti, ja
Liechtenstein.

Euroopan kulttuuriperintö pohjautuu etenkin antiikin Kreikkaan, Rooman
valtakuntaan ja Lähi-idästä tulleeseen kristinuskoon.

Rooman valtakunnan murentuessa Euroopassa alkoi kansainvaellusten aika.
Varhaisten aikojen perimätieto säilyi kuitenkin luostareissa. 700-luvulta alkaen
islamilaiset kansat valloittivat Euroopan itä- ja eteläosia. Vuonna 800 Rooman
keisariksi kruunattu Kaarle Suuri hallitsi laajoja alueita Länsi- ja
Keski-Euroopasta. Häntä on kutsuttu "Euroopan isäksi". Hänen valtakuntansa
hajoamisen jälkeen perustettiin Pyhä saksalais-roomalainen keisarikunta.

Keskiajalla feodaaliyhteiskunnan malli levisi Ranskasta muualle Eurooppaan.
Britanniassa aateliston ja kuninkaan kiista vallanjaosta johti Magna Cartan
kirjoittamiseen ja parlamentin perustamiseen. Paavin valta kasvoi, Euroopasta
lähdettiin ristiretkille ja inkvisitio vastusti harhaoppisia.

1400-luvulta lähtien eurooppalaiset valtakunnat, erityisesti Espanja (aiemmin
Kastilia), Portugali sekä myöhemmin Alankomaat, Ranska ja Britannia (aiemmin
Englanti) rakensivat suuria kolonialistisia imperiumeja Afrikkaan, Pohjois- ja
Etelä-Amerikkaan sekä Aasiaan.

Teollinen vallankumous alkoi Euroopassa 1700-luvun lopulla ja kiihdytti osaltaan
raaka-aineiden ja markkina-alueiden kysyntää.

1800-luvun alussa Napoleon I pyrki saamaan koko Euroopan yhdeksi valtioksi
valloittamalla naapurimaitaan.

Merkittävä vaihe Euroopan historiassa on myös toisen maailmansodan jälkeen
vallinnut poliittinen tila. Kylmän sodan aikana Eurooppa oli jaettu kahteen
suureen poliittiseen ja taloudelliseen blokkiin: sosialistisiin valtioihin
Itä-Euroopassa ja kapitalistisiin valtioihin Länsi-Euroopassa. Vuoden 1990
tietämillä itäblokki hajosi.

Eurooppa on oikeastaan vain ryhmä Euraasian läntisiä niemimaita, joita ovat
Itämeren erottamat Fennoskandia ja Keski-Eurooppa sekä jälkimmäisestä pohjoiseen
erkanevat Bretagnen niemimaa ja Jyllannin niemimaa sekä etelään Välimereen
erkanevat Iberian niemimaa, Apenniinien niemimaa ja Balkan. Venäjän suuntaan
niemimaa levenee, kunnes se kohtaa Aasian rajan Uralvuorilla.

Euroopan pinnanmuodot vaihtelevat paljon pienillä etäisyyksillä. Eteläosassa on
useita vuoristoja, merkittävimpinä Alpit, Pyreneet, Karpaatit ja Kaukasus Aasian
rajan tuntumassa. Pohjoisessa on laaja ja alava Pohjois-Euroopan tasanko, ja
vuoristoja on Skotlannissa sekä Skandit Skandinaviassa. Euroopan alueella
sijaitsee useita suuria saaria, kuten Iso-Britannia, Islanti ja Irlanti.

Euroopan eteläosat kuuluvat subtrooppiseen ilmastovyöhykkeeseen, mutta suurin
osa kuuluu lauhkeaan vyöhykkeeseen. Vain kaikkein pohjoisimmat osat kuuluvat
kylmään vyöhykkeeseen. Euroopassa, kuten muuallakin maapallolla paikallinen
kasvillisuus on määräytynyt lämpötilan ja sateisuuden mukaan. Euroopassa on
Golf-virran lämmittävän voiman ansiosta lauhkeita metsiä samoilla
leveyspiireillä, missä muualla maapallolla on puutonta tundraa. Euroopan
pohjoisosissa, Jäämeren rannikolla maasto on puutonta ja vähäisen haihtumisen
takia hyvin soista tundraa. Tyypillisiä alueen kasvilajeja ovat runsailla soilla
kasvava tupasvilla ja rahkasammal, sekä yleisesti kaikkialla Pohjois-Euroopan
tundralla kasvavat vaivaiskoivu ja variksenmarja. Euroopan tundraseuiduilla
talvet ovat kylmiä, ja yhtämittaiset pakkasjaksot kestävät yleensä lokakuulta
huhtikuulle. Kesät ovat lyhyitä ja helteitä saadaan pari kertaa kymmenessä
vuodessa. Europpan tundraseuduilla sateet painottuvat loppukesään.

Etelämpänä saavutaan metsänrajalle, mistä alkaa pohjoinen havumetsävyöhyke,
taiga. Skandinaviassa metsänrajan muodostaa tunturikoivu noin 70.-71.
leveyspiirillä, Venäjällä sen muodostaa lähinnä mänty. Etelämpänä Skandinaviassa
ensin mänty syrjäyttää koivun kanssa tunturikoivun noin 69 leveyspiirien
tienoilla, ja edelleen etelämpänä kuusi yleistyy ajaen männyn kokonaan
karuimmille kasvupaikoille noin 65. leveyspiirin tienoilla. Näillä seuduin
kasvillisuus on havumetsävyöhykettä tyypillisimmillään: kuusi-koivumetsiä
rehevillä mailla ja männiköitä kuivilla mailla. Kaikkein kosteimmilla mailla on
kuitenkin yleisesti turvesoita, tyypillisesti nevoja. Sama kasvillisuustyyppi
jatkuu näiltä seuduilta vielä pitkälle etelään, noin 60. leveyspiirille saakka.
Kuitenkin havumetsävyöhykkeen eteläosissa, noin 61. leveyspiirin eteläpuolella
pohjoistyyppiset lehtoalueet yleistyvät huomattavasti rehevillä mailla. Näissä
lehdoissa pääpuulajit ovat yleensä kuusta, haapaa ja koivua, kuitenkin
aluskasvillisuudessa on yleisesti vaateliaita lajeja, kuten valkovuokkoa. Myös
suotyypit ovat havumetsävyöhykkeen eteläosissa keidassoita pohjoisempien
alueiden nevojen sijaan. Pohjois-Euroopan havumetsät kasvavat alueella jonka
kesät vaihtelevat viileästä kuumaan vuodesta riippuen, ja talvet ovat
pääsääntöisesti kylmiä ja lumisia. Sateiden painopiste painottuu voimakkaammin
kesästä syksyyn, mitä etelämpänä havumetsävyöhykettä ollaan. Tuulisinta on
loppusyksystä ja alkutalvesta.

60. leveyspiirin eteläpuolella taiga alkaa Euroopassa vaihettua ensin
sekametsiksi, lopulta paljon etelämpänä Keski-Euroopalle tyypillisiksi
lehtimetsiksi, idässä myös aroiksi. Sekametsien piirteitä alkaa näkyä
pohjoisesta etelään tultaessa Suomen etelä-ja lounaisrannikolla, Tukholman
seudulla Ruotsissa, Norjassa taas jo niinkin pohjoisessa kuin Trondheim, mikä
johtuu Golfvirran lämmittävästä vaikutuksesta. Selvin merkki sekametsävyöhykkeen
läheisyydestä näkyy Etelä-Suomessa esimerkiksi runsaasta lehti- ja sekametsille
tyypillisestä kevätaspektista valkovuokkoineen. Sekametsäalue eli
hemiboreaalinen vyöhyke ulottuu noin 60. leveyspiiriltä 55. leveyspiirille, eli
tämän kasvillisuustyypin pääaluetta ovat Etelä-Ruotsi, Etelä-Norja, Baltian
maat, osa Valko-Venäjää ja osa Venäjää. Tyypillisesti sekametsissä on sekä
taigan että lauhkeiden lehtimetsien piirteitä. Rehevillä mailla vallitsevat
tyypillisesti kuusi- ja lehtipuuvaltaiset sekametsät, joissa kuusien rinnalla
kasvaa runsaasti koivua, haapaa, pihlajaa, raitaa, vaahteraa, tammea, lehmusta,
jalavaa ja pähkinä­pensasta. Metsätyypit ovat lähinnä lehtomaisia kankaita.
Lännessä, kuten Etelä-Ruotsissa kasvaa myös pyökkiä. Karuilla seuduilla on
lähinnä männiköitä, kuten taigallakin. Pohjois-Euroopan sekametsien alueella
talvet voivat olla joko hyvin kylmiä ja lumisia, tai lauhoja ja sateisia,
riippuen vuodesta. Kesät ovat pääsääntöisesti lämpimiä, vain harvoin hyvin
viileitä. Sateet painottuvat syyskuukausiin, mutta sadantaa tapahtuu vuoden
ympäri.

55. leveyspiiriltä aina 45. leveyspiirille saakka kasvillisuus on kosteilla
seuduilla lehtimetsää, Itä-Euroopan kuivemmilla seudulla taas joko sekä
lehtimetsän ja arokasvillisuuden muodostamaa metsäaroa, hieman harvempaa
puistoaroa, tai aivan puhdasta aroa. Vuorten rajaamassa Unkarin altaassa kasvaa
myös kuivaa aroa, paikallisittain pustaa. Lehtimetsäisillä seuduilla on hyvin
monenlaisia metsätyyppejä. Kosteikkojen varsilla kasvaa saarni-ja
tervalepikköjä, pyökki hallitsee parhaimmilla paksumultaisilla kasvupaikoilla,
hieman karummilla paikoilla valtalajeja ovat tammi, koivu ja lehmus, kaikkein
karuimmilla metsämailla kasvaa lähinnä mäntyä ja katajaa. Atlantin läheisyydessä
lehtimetsien puulajikoostumus ja aluskasvillisuus poikkeavat mantereisempien
seutujen lehtimetsistä. Atlanttisissa lehtimetsissä tyyppilajeja olevat muratti,
talvitammi, misteli ja orjanlaakeri puuttuvat kokonaan Itä-Euroopasta.
Metsäaroilla kasvaa puina lähinnä tammea, mutta siellä kasvaa myös runsaammin
tiettyjä juuri metsäaroille sopeutuneita valoa kaipaavia spesialisteja kuten
omenapuita. Arokasvillisuus muistuttaa lännessä, ja metsäaroilla monin paikoin
niittyä, tai ketoa kukkineen ja ruohikkoineen, mutta edelleen itään päin
mentäessä vain sitkeimmät ruoholajit menestyvät, ja maisema muuttuu tasaisen
yksipuoliseksi ruohomereksi. Lehtimetsävyöhykkeen talvia luonnehtii äärimmäinen
ailahtelevuus. Keski-Euroopan talvi voi olla kokonaan lumeton, myrksyinen ja
leuto. Joskus kuitenkin esiintyy pitkiäkin pakkasjaksoja keskitalvesta. Pysyvää
lumipeitettä ei lehtimetsävyöhykkeellä saada. Kesät ovat yleensä miellyttävän
lämpimiä, joskus tukalankin kuumia. Sateet painottuvat syksyyn ja talveen.
Aroseuduilla ilmasto on äärevämpi.

45. leveyspiirin tuntumassa Euroopassa kasvillisuus on vielä edelleen
lehtimetsää, idässä aroa. Kuitenkin etelämmäs mentäessä ilmasto alkaa hiljalleen
muuttua talvisateiden ilmastoksi, mikä näkyy myös kasvillisuudessa. Lännessä
talveksi lehtensä tiputtavien lehtipuiden rinnalle ilmaantuu heti 45.
leveyspiirin eteläpuolella myös nahkealehtisiä ainavihantia lehtipuita, kuten
korkkitammia. Tämä välimerenkasvillisuuden ja lehtimetsien vaihettumisvyöhyke on
nähtävissä Espanjan pohjoisrannikolla, Pohjois-Italiassa ja Etelä-Ranskassa
selvimmin. Idässä arot törmäävät sen sijaan vuoristoihin, kuten Kaukasukseen,
jonka rinteillä kasvaa hyvin monimuotoisia metsiä. Tämä vyöhyke sijaitsee
ilmastovyöhykkeellä, jota luonnehtii leudot runsassateiset, jopa myrkyiset
talvet ja vähäsateisemmat kuumat kesät. Sadantaa saadaan kuitenkin vuoden ympäri
ja talven kylmimpään aikaan lämpötila voi päivisin olla vain muutama lämpöaste.

Varsinaista Välimeren kasvillisuutta kasvaa Euroopassa lähinnä kaikkialla
Välimeren rannoilla, mutta myös pienenä erillisenä "taskuna" Krimin niemimaan
eteläkärjessä vuorten ja meren välissä Mustanmeren rannikolla. Välimeren
kasvillisuus lienee maapallon yksi monimuotoisimmista kasvillisuustyypeistä.
Alueella kasvaa niin nahkealehtisiä sankkoja ainavihantia metsiä, korkeita
metsämäisiä piikkipensastoja, matalampia tiheitä pensastoja siellä täällä
kasvavine nahkealehtisine puineen, suuria kosteikkoja ja marskimaita jokien
suistoilla jne. Kaikkein kuivimmilla seuduilla kasvaa jopa puoliaavikon kasveja
yhdessä nahkealehtisen matalan pensaston kanssa. Välimeren kasvillisuus on
rehevintä seuduilla, joissa on runsaimmat talvisateet. Kesällä ja alkusyksyllä
koko alueella on lähes sateetonta ja kuumaa, mutta sateisen talven jälkeen
maalis-huhtikuussa luonto on hyvin rehevää ja täydessä kukassa. Kesän kuivan
kauden aikana kasvien, kuten sitruspuiden, mantelipuiden, korkkitammen ja
oliivien hedelmät taas kypsyvät.

Euroopassa on 17 yli 1,5 miljoonan asukkaan kaupunkia. Vuoteen 1950 asti
maailman suurimpien kaupunkien joukossa oli eurooppalaisia pääkaupunkeja, mutta
kehitysmaiden väestönkasvu ja kaupungistuminen ovat muuttaneet tilanteen.

Kun kaupunkilaisiksi lasketaan kaupungin rajojen sisällä elävät asukkaat, ja
kaupungeiksi sellaiset joilla on oma paikallishallinto (mutta ei useamman kunnan
alueelle jakautuvia taajamia), Euroopan suurimmat kaupungit ovat

Euroopassa asuu nykyisin noin 740 miljoonaa henkeä. Väkiluvun kasvu on hidasta
verrattuna muihin maanosiin. Sen sijaan väestön ikääntyminen on nopeaa: vuonna
2005 yli 65-vuotiaiden osuus oli 16 prosenttia väestöstä, vuoteen 2050 mennessä
sen on laskettu kasvavan 28 prosenttiin.

Euroopassa puhutaan noin 230 kieltä, mikä on vain 3 % maailman kielten
lukumäärästä. Indoeurooppalaisten kielten puhujia on yli 90 prosenttia.
Suurimmat kieliryhmät ovat slaavilaiset, germaaniset ja romaaniset kielet.

Eurooppalaisista noin 75 % on kristittyjä, 8 % muslimeja. Muslimeista suurin osa
asuu Venäjän ja Turkin Euroopan-puoleisissa osissa, Bosnia-Hertsegovinassa ja
Albaniassa. Noin 17 % ei tunnusta mitään uskontoa. Juutalaisia on alle yksi
prosentti.



https://fi.wikipedia.org/wiki/Belgia

Belgian kuningaskunta eli Belgia on länsieurooppalainen liittovaltio. Sen
naapurimaat ovat Ranska, Saksa, Alankomaat ja Luxemburg. Belgian pääkaupunki on
Bryssel, jossa sijaitsee myös huomattava osa Euroopan unionin keskushallinnosta.
Pinta-ala on noin 30 500 neliökilometriä ja asukasluku on 10,4 miljoonaa.
Asukkaista suurin osa on katolilaisia. Belgia on jakautunut kahteen merkittävään
kieliyhteisöön, pohjoiseen hollanninkieliseen Flanderiin ja eteläiseen
ranskankieliseen Valloniaan. Maan kolmas virallinen kieli on saksa.

Belgian keskeinen sijainti Euroopassa nyky-Ranskan ja Saksan välissä on tehnyt
sen alttiiksi suurvaltojen valtapyrkimyksille antiikin Rooman ajoista asti.
Nykyisen Belgian aluetta ovat hallinneet niin Kaarle Suuri kuin Habsburgitkin.
Belgia itsenäistyi 1800-luvulla ja sillä oli siirtomaita Afrikassa.
Maailmansodissa se oli jälleen suurvaltojen välisten kiistojen näyttämönä, ja
sotien jälkeen se oli perustamassa Natoa ja Euroopan unionia.

Belgian pinta-ala on 30 528 neliökilometriä. Maalla on Pohjanmeren rantaviivaa
66 kilometriä.

Belgiassa on kolme selkeästi erillistä aluetta: rannikko, keskitasanko ja
Ardennit. Rannikon tasanko koostuu hiekkadyyneistä ja mereltä vallatuista
alueista. Kempenin nummialue lähellä Hollannin rajaa on harvaan asuttua.
Keskustasanko on tasaista, hedelmällistä maata, jota halkovat monet
kastelukanavat. Ardennien vuoristo maan kaakkoisosassa on metsäistä ja
vuoristoista seutua. Se on paljon korkeamman vuoriston jäänne, jota jäätiköt ja
myöhempi eroosio ovat kuluttaneet. Joet kulkevat siellä jyrkissä
rotkolaaksoissa.

Maan pohjoinen puolisko kuuluu Flanderin alueeseen. Siellä asuu yli puolet
Belgian asukkaista, ja historialliset Bruggen, Gentin ja Antwerpenin kaupungit
sijaitsevat myös siellä.

Belgian suuret joet Meuse ja Schelde alkavat Ranskan puolelta. Schelden varrella
sijaitsevat Antwerpenin, Brysselin ja Gentin satamat. Sen sivujokia ovat Lys,
Dendre, Senne, Dyle, Gette, Demer, Nèthe ja Rupel. Suurin osa Belgian
keskustasangosta kuuluu sen valuma-alueeseen. Meuse puolestaan kerää Ardennien
sadevedet. Sen suurimmat sivujoet ovat Sambre ja Ourthe, pienempiä ovat Ton,
Semois, Viroin, Hermeton, Lesse, Lomme, Bocq, Molignée, Hoyoux, Amblève, Vesdre,
Berwinne, Geer, Vierre ja Rulle.

Belgian alavassa pohjoisosassa ilmasto muistuttaa Alankomaiden ilmastoa. Maan
keskiosassa maasto on hiukan korkeampaa, talvet kylmempiä ja kesät lämpimämpiä
kuin rannikolla. Brysselissä vuoden kylmimmän kuukauden, helmikuun
keskimääräinen alin lämpötila on 0,6 astetta ja vuoden kuumimman kuukauden
elokuun keskimääräinen ylin 22,5 astetta. Ardenneilla on jo selvästi kylmempää,
ja siellä lunta on maassa keskimäärin 50 päivänä talvessa, kun pohjoisosassa
lumi kestää keskimäärin kymmenen päivää. Virtonissa Ardennien laaksossa vuoden
kylmimmän kuukauden helmikuun keskimääräinen alin lämpötila on −1,2 astetta, ja
vuoden kuumimman kuukauden elokuun keskimääräinen ylin 23,4 astetta.

Belgiassa on vain yksi kansallispuisto, Hoge Kempenin kansallispuisto, joka
perustettiin vuonna 2006. Se sijaitsee maan itäosassa ja koostuu lähinnä
havumetsistä ja nummista. Vanhoista soranottokuopista on tullut pieniä lampia.
Puistossa elää metsäkauriita, ritariperhosia ja muurahaiskorentoja. Ardenneilla
tavataan myös villisikoja ja villikissoja. Rannikon kosteikot ovat tärkeä
muuttolintujen levähdyspaikka. Vuonna 2011 maassa nähtiin susi ensimmäistä
kertaa sataan vuoteen.

Belgiassa kasvaisi luonnostaan lehtimetsää, mutta 1850-luvulta alkaen maahan on
istutettu havumetsää. Flanderissa kasvaa 45 000 hehtaaria mäntyä ja
euroopanmustamäntyä hiekkapitoisilla mailla, joissa luonnostaan kasvaisi tammea,
koivua ja pyökkiä. Valloniassa kasvaa 67 000 hehtaaria metsäkuusimetsää sille
oikeastaan sopimattomassa ympäristössä, missä luonnostaan olisi tammea, pyökkiä,
tervaleppää ja saarnea. Yksilajisten taloushavumetsien monimuotoisuutta pyritään
lisäämään vähitellen.

Belgian alueen asukkaat mainitaan ensimmäisen kerran vuonna 56 eaa. Julius
Caesarin Gallian sotaa käsittelevässä kirjassa, jossa belgae-heimot mainitaan
rohkeimmiksi kaikista galleista. Rooman valtakunnan romahduksen jälkeen
germaaniset heimot valtasivat Gallian 500-luvulla. Frankit perustivat
merovingien valtakunnan, joka hallitsi 500-luvulta 700-luvun puoliväliin asti.
Dynastian ensimmäinen kuningas Klodvig (481–511) kääntyi vuonna 496
kristinuskoon. Viimeiset merovingikuninkaat olivat käytännössä
nukkehallitsijoita, sillä valta oli vähitellen siirtynyt kuninkailta heidän
major domuksilleen. Merovingeja seurasivat valtaistuimelle karolingit, major
domus Pipin Heristalilaisen jälkeläiset. Ensimmäiseksi karolingikuninkaaksi
itsensä huudatti vuonna 751 Pipin Heristalilaisen pojanpoika Pipin Pieni.
Pipiniä puolestaan seurasi hänen poikansa Kaarle Suuri (742–814).

Kaarle Suuren valtakunnan hajottua Burgundin herttuakunta yhdisti nykyisen
Luxemburgin, Alankomaiden ja Belgian alueen. Vuonna 1519 alue päätyi perimysten
kautta Habsburgien Espanjan Kaarle I:lle. Kaarlen perillinen Filip II päätti
kukistaa Alankomaiden protestantit, mikä johti itsenäisyyssotaan. Utrechtin
liitossa muodostettu Seitsemän yhdistyneen alankomaan tasavalta kapinoi Espanjan
valtaa vastaan.

Alankomaat itsenäistyivät kahdeksankymmenvuotisen sodan päätyttyä vuonna 1648.
Flanderin ja Brabantin maakunnat, jotka käsittivät pääosan nykyisestä Belgiasta,
jäivät kuitenkin edelleen Espanjan alaisuuteen, ja niistä käytettiin tämän
jälkeen nimeä Espanjan Alankomaat, kunnes ne vuonna 1713 joutuivat Itävallalle
ja saivat sen mukaisesti nimen Itävallan Alankomaat.

Ranskan vallankumouksen jälkeen Napoleon valloitti Belgian ja Alankomaat ja
liitti ne Ranskaan 1795. Napoleonin häviön jälkeen 1815 Alankomaista, Belgiasta
ja Luxemburgista muodostettiin yhtenäinen kuningaskunta.

Elokuussa 1830 belgialaiset kapinoivat Ranskan sotajoukkojen avustuksella.
Kapinassa katolilaiset ja liberaalit vastustivat autoritaarista protestanttia
kuningasta. Aluksi Belgian oli tarkoitus liittyä Ranskaan, mutta Yhdistyneen
kuningaskunnan painostuksesta maahan kutsuttiin kuningas saksalaisesta
Saksi-Coburg-Gothan suvusta. Kuningas Leopold I astui valtaistuimelle 21.
heinäkuuta 1831. Sota Alankomaita vastaan jatkui vielä vuoteen 1839, jolloin
maiden välille solmittiin rauhansopimus. Uudella monarkialla oli moderni,
liberaali perustuslaki, vaikkakin äänioikeus oli rajattu noin yhdelle
prosentille väestöstä ja ranska oli vähemmistöasemastaan huolimatta ainoa
virallinen kieli.

Kongo tunnustettiin kuningas Leopold II:n henkilökohtaiseksi omaisuudeksi vuonna
1885 Berliinin konferenssissa, ja hän joutui lahjoittamaan sen Belgialle
siirtomaaksi vuonna 1908. Tätä ennen oli brittiläisessä lehdistössä paljastettu
Kongon raakuudet, joissa viidennes väestöstä eli kymmenen miljoonaa kongolaista
oli kuollut.

Belgian paikka Ranskan ja Saksan välissä on historian saatossa osoittautunut
vaaralliseksi. Vaikka suur­vallat olivat vuonna 1839 tehdyllä sopimuksella
taanneet Belgian pysyvän puolueetto­muuden, Saksa hyökkäsi sekä ensimmäisessä
että toisessa maailmansodassa maan läpi Ranskaan. Belgia oli mukana perustamassa
Euroopan unionia ja Natoa. Molempien järjestöjen päämajat sijaitsevat Belgian
pääkaupungissa Brysselissä.

Flanderi oli pitkään ollut Belgian maatalousvaltaista takamaata, mutta
1950-luvulla talouden painopiste alkoi siirtyä, kun Flanderi alkoi rikastua
uusien teollisuudenmuotojen ansiosta. Samaan aikaan Vallonian kaivosten merkitys
pieneni. Talouden noustua flaamilaiset alkoivat haluta lisää valtaa, ja
1960-luvulla kielirajoista tehtiin viralliset. Belgian hallintoa on tämän
jälkeen jatkuvasti uudistettu. Flanderi, Vallonia ja Bryssel saivat 1970-luvulla
poliittista itsemääräämisoikeutta, ja vuonna 1993 maasta muodostettiin
liittovaltio.

Kesäkuussa 2007 pidetyt liittovaltion parlamenttivaalit aloittivat epävakaiden
hallitusten ajan. Vaalit päättyivät flaamien osalta Yves Letermen johtaman
CD&V/N-VA-listan ja vallonien osalta liberaalisen Mouvement Réformateurin ja
kristillisdemokraattisen Cdh:n voittoon. Näiden keskisen ”oranssi-sinisen”
hallituksen muodostamisneuvottelut pitkittyivät vallonien vastustaessa flaamien
äänestäjilleen lupaamia uudistuksia Belgian liittovaltion rakenteisiin. Kiistan
ytimessä oli Bryssel-Halle-Vilvoorden hallinto- ja vaalipiirin jakaminen. Maahan
nimitettiin tilapäinen Guy Verhofstadtin kolmas hallitus, ennen kuin
maaliskuussa 2008 kuningas nimitti Yves Letermen pääministeriksi johtamaan
hallitusta, johon otettiin mukaan myös vaalitappion kärsineitä ranskankielisiä
sosialisteja. Leterme jätti kuitenkin kuninkaalle eronpyyntönsä vain muutaman
kuukauden pääministerikauden jälkeen 14. heinäkuuta 2008 epäonnistuttuaan
esittelemään Belgian hallintouudistuksen parlamentille luvatussa aikataulussa.
Kuningas ei kuitenkaan myöntänyt eroa, joten Letermen hallitus jatkoi
toimissaan. Alle puoli vuotta myöhemmin Yves Leterme jätti uudelleen
eronpyyntönsä 19. joulukuuta 2008. Tällä kertaa kuningas myönsi eron, johon oli
syynä Fortis-pankin myyntiin BNP Paribasille liittyvä jupakka.

Leterme palasi pääministeriksi 25. marraskuuta 2009, kun hänen seuraajansa
Herman Van Rompuy valittiin Euroopan unionin ensimmäiseksi presidentiksi. 22.
huhtikuuta 2010 Leterme jätti eropyyntönsä kuninkaalle Flaamien
liberaalipuolueen jätettyä aiemmin hallituksen johtuen kiistasta, joka koski
ranskankielisten oikeuksia hollanninkielisellä alueella Brysselin ympäristössä.
Ero johti uusien liittovaltion parlamenttivaalien järjestämiseen kesäkuussa
2010. Vaalien jälkeen hallitusneuvottelut pitkittyivät, ja lopulta uusi hallitus
saatiin muodostettua 541 päivän neuvotteluiden jälkeen. Uutta hallitusta
valittiin johtamaan Elio Di Rupo, joka on 40 vuoteen ensimmäinen maan
ranskankielinen pääministeri.

Belgia on perustuslaillinen monarkia ja parlamentaarinen demokratia, joka on
toisen maailmansodan jälkeen muovautunut yhtenäisestä valtiosta liittovaltioksi.
Liittovaltion parlamentti on kaksikamarinen ja koostuu senaatista ja
edustajainhuoneesta. Belgian kuningas nimittää liittohallituksen, jonka tulee
nauttia edustajanhuoneen luottamusta. Hallituksessa on perustuslain määräyksen
mukaisesti yhtä monta ranskankielistä ja hollanninkielistä ministeriä.

Liittovaltiossa on kolme alueellista osaa: Brysselin pääkaupunkialue, Flanderi
ja Vallonia, joilla kullakin on omat hallituksensa ja parlamenttinsa. Belgian
hallintorakenne on hyvin monimutkainen, sillä maantieteellisen jaon lisäksi
hallinto on myös kielellisesti jaettu hollannin-, ranskan- ja saksankielisiin
yhteisöihin, joista ranskan- ja saksankielisillä yhteisöillä on myös
aluehallituksista erilliset hallitukset. Siten Belgiassa on yhteensä kuusi eri
hallitusta. Kielikysymys hallitsee monella tavoin poliittista rakennetta, ja
esimerkiksi puolueet ovat jakautuneet ranskankielisiin ja hollanninkielisiin
puolueisiin.

Äänestäminen on Belgiassa pakollista, minkä johdosta äänestysprosentti on
Belgiassa aina hyvin korkea, yli 90 prosenttia.

Belgian valtapuolueet ovat oikeistolaisia liberaaleja, keskustalaisia
kristillisdemokraattisia ja sosialistisia. Flanderissa on viime vuosina saanut
kasvavaa kannatusta oikeistopopulistinen ja separatistinen Vlaams Belang.
Vuosina 1999–2007 Belgiaa johtivat liberalistisen pääministeri Guy Verhofstadtin
hallitukset, ensin niin sanottu sateenkaarihallitus, joka koostui liberaaleista,
sosialisteista ja vihreistä, ja sitten sosialistien ja liberaalien niin sanottu
violettihallitus.

Kesäkuussa 2007 pidetyt liittovaltion parlamenttivaalit aloittivat epävakaiden
hallitusten ajan. Hallitusneuvottelut pitkittyivät vallonien vastustaessa
flaamien äänestäjilleen lupaamia uudistuksia Belgian liittovaltion rakenteisiin.
Kiistan ytimessä on Bryssel-Halle-Vilvoorden hallinto- ja vaalipiirin jakaminen.
Joulukuussa 2011 hallitus saatiin vihdoin muodostetuksi 541 päivän yrittämisen
jälkeen. Hallitukseen tuli kuuden puolueen edustajia, sillä kaikista puolueista
on sekä ranskan- että hollanninkielinen versio.

Vuoden 2014 parlamenttivaalien jälkeen alahuoneen suurimmat puolueet ovat
Flaamien uusi allianssi Nieuw-Vlaamse Alliantie N-VA (33 paikkaa),
ranskankielinen sosialistipuolue Parti socialiste eli PS (23 paikkaa),
flaamilaiset kristillisdemokraatit CD&V (18 paikkaa), flaamilaiset
liberaalidemokraatit Open VLD (14 paikkaa), ranskalainen uudistusliike MR (20
paikkaa) ja flaamilainen sosiaalinen edistysvaihtoehto SP.A (13 paikkaa).

Belgian asevoimissa on neljä osaa: maavoimat, ilmavoimat, merivoimat ja
lääkintäjoukot. Belgia on Naton jäsen ja sen asevoimat on täysin integroitu
Naton toimintaan. Ne perustuvat ammattisotilaisiin ja elävät tiukalla budjetilla
parlamentaarisen kontrollin alaisina. Vuonna 2005 maa käytti 1,3 prosenttia
bruttokansantuotteestaan puolustusmenoihin, mikä oli vähemmän kuin monet muut
Nato-maat. Maan ilmavoimilla on 60 kappaletta F-16 Fighting Falcon -hävittäjiä.

Belgia on osallistunut NATOn rauhanturvaoperaatioihin Afganistanissa ja
Kosovossa.

Belgia jakautuu kolmeen alueeseen (holl. gewest, ransk. région): Brysseliin,
Flanderiin ja Valloniaan. Flanderi ja Vallonia jaetaan vielä kumpikin viiteen
provinssiin eli maakuntaan (holl. provincie, ransk. province), ja nämä edelleen
43 arrondissementtiin.

Belgialla on erityisen avoin talous. Antwerpenin satama on Rotterdamin jälkeen
Euroopan toiseksi suurin satama. Belgian tärkeimmät talouskumppanit ovat Saksa,
Alankomaat, Ranska, Yhdistynyt kuningaskunta, Italia, Yhdysvallat ja Espanja.
Merkittävimmät luonnonvarat ovat rakennusmateriaalit, piihiekka ja karbonaatit.
Tärkeitä vientituotteita ovat kemikaalit, elintarvikkeet, koneet, timantit ja
tekstiilit.

Maatalous Belgiassa on keskittynyt maan pohjoisosan viljavalle tasangolle.
Maanviljelyllä on maan talouden kannalta vähäinen merkitys, vaikka valtion
pinta-alasta puolet onkin viljelyskäytössä. Tärkeimpiä viljelykasveja ovat muun
muassa perunat, vehnä, ohra sekä sokerijuurikas. Maanviljelyä suurempi merkitys
taloudellisesti on karjankasvatuksella. Maan yleisimpiä kotieläimiä ovat naudat
ja siat.

Maatalous työllistää kaksi prosenttia väestöstä ja tuottaa 0,7 prosenttia
bruttokansantuotteesta (2010). Vuonna 2005 maasta 27,4 prosenttia oli
viljelymaana, ja siitä 400 neliökilometriä keinokastelun piirissä.

Maan harvaan asutulla ylänköalueella, jossa muun muassa Ardennien vuoristo
sijaitsee, on metsätalous merkittävin teollisuudenala. Pyökki ja tammi ovat tuon
alueen tärkeimmät puulajit.

Belgia on teollistunut maa, ja sen väestö on keskittynyt kaupunkeihin. Kivihiili
on maan huomattavin luonnonvara, mutta sen tuotanto on kuitenkin jo kauan ollut
laskussa ja Valloniassa (muun muassa Hainaut’ssa) sijaitsevat hiilikaivosalueet
kamppailevat nykyään talousvaikeuksissa. Tämän vuoksi Belgia on riippuvainen
ulkomailta tuoduista polttoaineista ja raaka-aineista. Maan kaikesta energiasta
viidesosa ja sähkövoimasta melkein 70 prosenttia tuotetaan yhteensä kahdeksassa
ydinvoimalassa. Suurin osa maan teollisuuskeskittymistä sijaitsee Flanderin
alueella.

Antwerpenissa sijaitsee Euroopan suurimpia öljynjalostamoita. Lisäksi
kaupungissa on muun muassa petrokemian- ja muoviteollisuutta sekä koneiden
valmistusta. Belgian tekstiiliteollisuus taas on keskittynyt Bruggeen ja
Gentiin. Muita tärkeitä teollisuudenaloja ovat lasinvalmistus,
elintarviketeollisuus sekä teräs- ja rautateollisuus. Maassa on erinomaisen
tiivis liikenneverkosto, joka käsittää satamia, kanavia, rautateitä ja
moottoriteitä, yhdistäen teollisuuden naapureiden kanssa. Kanavista vilkkaimpia
ovat Liègen ja Antwerpenin välinen Albertin kanava sekä Gentin–Bruggen- ja
Brysselin–Charleroin-kanavat.

Maan eteläosassa tapahtuva, muun muassa lyijyn ja sinkin valmistus on kivihiilen
tuotannon tavoin supistunut, joka on johtanut kannattamattomien
tuotantolaitosten sulkemisiin. Näiden teollisuudenalojen lisäksi myös Flanderin
perinteinen tekstiiliteollisuus on menettänyt markkinoitaan halvemmille maille.

Timantit ovat merkittävä teollisuuden ala Antwerpenissa: kaupungissa myydään
vuosittain timantteja yli 25 miljardin Yhdysvaltojen dollarin edestä.

Teollisuuden vaikutukset näkyvät luonnossa muun muassa Maasjoen, tärkeän
juomaveden lähteen, likaantumisena. Tämä johtuu lannoitteiden käytöstä ja
teollisuuden jätevesistä. Belgiassa ja sen naapurimaissa on myös teollisuuden
aiheuttamia happamia sateita.

Belgiassa on 41 lentopaikkaa, joista kuudella on yli kolme kilometriä pitkä
kiitotie. Rautatietä on 3 233 kilometriä ja päällystettyä maantietä
120 514 kilometriä, josta 1 756 kilometriä moottoritietä. Suurimmat rahtisatamat
ovat Antwerpen, Gent, Liege ja Zeebrugge. Belgian ja Britannian välillä on
autolauttaliikennettä. Maan sisäisessä liikenteessä juna on tärkein kulkuneuvo,
paitsi Ardenneilla turvaudutaan linja-autoihin. Paikallisliikennettä hoidetaan
busseilla ja joissakin kaupungeissa raitiovaunuilla, Brysselissä ja
Antwerpenissa on myös metro. Moottoritiet ovat kokonaan valaistuja ja
pienikokoisen maan puolelta toiselle ajaa muutamassa tunnissa. Brysseliä
kiertävät kehätiet ovat muodoltaan litistyneitä soikioita, koska ne kiertävät
niitä vastustaneiden asukkaiden asuinalueet. Autoilijat pitävät kiinni
etuajo-oikeudestaan, ja liikenneonnettomuuksien määrä onkin Euroopan suurimpia.

Vuonna 2013 Belgiassa oli 10 444 268 asukasta. Valtauskonto on katolilaisuus,
jonka seuraajia arvioidaan olevan 60 prosenttia väestöstä. Protestantteja on
noin kaksi prosenttia. Kristinuskon jälkeen eniten on islamilaisia (4 %) ja
juutalaisia (1 %). Muita uskontoja tunnustavia on kaksi prosenttia.
Uskonnottomia väestöstä on 31 prosenttia.

Belgiassa on kolme virallista kieltä, hollanti, ranska ja saksa. Kullakin
kielellä on hallinnollisesti itsenäisen kieliyhteisön asema. Kieliyhteisöt
vastaavat muun muassa koulutuksesta ja kulttuurista. Kielistä hollanti ja ranska
ovat selvästi tärkeimmät. Hollanninkielisillä alueilla elää 58 prosenttia
väestöstä, ranskankielisillä 31 prosenttia, kaksikielisen Brysselin asukkaita on
10 prosenttia ja saksankielisiä noin 0,7 prosenttia asukkaista.

Koska kielikysymykset ovat herkkiä ja riitaisia, Belgian väestönlaskennoissa ei
vuoden 1961 jälkeen ole kysytty, mitä kieltä kansalaiset puhuvat.
Ethnologue-kirjan mukaan suuri osa (noin kuusi miljoonaa) hollanninkielisiksi
laskettavista belgialaisista puhuu flaamin murretta, vuoden 1987 arvion mukaan
4,6 miljoonaa varsinaista hollantia. Belgiassa puhuttu ranska poikkeaa vain
hieman Ranskassa puhutusta ranskasta lähinnä muutamien paikallisten sanojen ja
sanontojen osalta sekä puhujasta riippuen myös ääntämykseltään. Vallonian
alueella ranskan kieli on 1900-luvun aikana syrjäyttänyt vallonin kielen, jota
joskus pidetään myös ranskan murteena. Noin 600 000 puhuu limburgin kieltä tai
murretta. Vuonna 1987 saksankielisten määräksi arvioitiin 150 000.

Sarjakuvat ovat Belgiassa suosittuja, ja maa on muun muassa Hergén (Tintti),
Morrisin (Lucky Luke) ja Peyon (Smurffit) kotimaa. Komisario Maigret’n työtä
käsittelevistä salapoliisiromaaneistaan tunnettu Georges Simenon on kotoisin
Liègestä. Muita tunnettuja belgialaisia kirjailijoita ovat Hendrik Conscience,
Suzanne Lilar ja Amélie Nothomb sekä runoilija Émile Verhaeren. Runoilija ja
näytelmäkirjailija Maurice Maeterlinckille annettiin Nobelin
kirjallisuuspalkinto vuonna 1911.

Belgialaisen maalaustaiteen kulta-aika kesti 1300-luvulta 1600-luvulle.
Flaamilaiset mestarit muodostivat Euroopan toisen taidekeskuksen Italian ohella.
Jan van Eyck ja Rogier van der Weyden hakivat realistisia materiaaleja ja
värejä. Pieter Brueghel vanhempi maalasi värikästä maalaiselämää. Peter Paul
Rubens oli aikansa kuuluisin maalari, joka keskittyi ihmisten kuvaamiseen.
1800-luvulla taide oli alamaissa, mutta 1900-luvulla James Ensor ja René
Magritte johtivat avant-gardea.

1600-luvulla Belgia oli johtava pitsintuottaja, ja Englannissa jopa
säännösteltiin belgialaisen pitsin maahantuontia valuuttavarojen
hallitsemiseksi. Pitsiä tuotetaan edelleen – vaikka se ei olisi muuten muodissa,
sitä menee esimerkiksi ristiäismekkoihin. 1400-luvulta 1800-luvulle Belgiassa
tuotettiin maailmankuuluja kuvakudoksia. Alan huippukaudella Flandersissa
työskenteli 50 000 kutojaa.

Nykyinen Belgian seutu oli eurooppalaisen musiikin keskus 1400- ja 1500-luvulla.
Varhaisiin säveltäjiin kuuluivat Josquin des Prez ja Orlando di Lasso.
Belgialainen Adolphe Sax kehitti saksofonin 1846. Belgian kuuluisimmat muusikot
ovat 1900-luvun laulaja Jacques Brelsekä jazzmuusikko Toots Thielemans.

Belgialaista perusruokaa ovat perunat ja leipä. Useimpiin aterioihin kuuluu
sian-, kanan- tai naudanlihaa, pohjoisosassa myös kalaruoat ovat suosittuja.
Paistamiseen käytetään useammin voita kuin ruokaöljyä.

Vohvelit ja ranskanperunat ovat alkujaan lähtöisin Belgiasta. Waterzooi on
Flanderin alueelta peräisin oleva yleensä kalapohjainen pata. Belgia on myös
tunnettu suklaakonvehdeistaan ja vahvoista oluistaan. Belgiassa myydäänkin
useita satoja paikallisia oluttyyppejä, joiden joukossa on myös erikoisuuksia,
kuten luostariolutta panevat Trappist-panimot ja villihiivapohjainen lambic.

Belgiassa suosittuja lajeja ovat jalkapallo ja pyöräily. Belgiassa
kansallissankarin asemaan on noussut viisinkertainen Ranskan ympäriajojen
voittaja, pyöräilijä Eddy Merckx. Tom Boonen on menestyksekäs nykypyöräilijä.

Belgian jalkapallomaajoukkuetta, jota kutsutaan Punaisiksi paholaisiksi (Les
Diables Rouges, Rode Duivels), voi pitää yhdistävänä tekijänä muuten
hajanaisessa maassa. Paras saavutus oli Mexicon MM-kisoissa 1986, jolloin
joukkue sijoittui neljänneksi. Heinäkuussa 2016 joukkue oli FIFA-rankingissa
sijalla kaksi.

2000-luvulla maailman huipulla on ollut kaksi belgialaista naistennispelaajaa,
Kim Clijsters ja Justine Henin.

Belgiassa on myös autourheiluratoja, joista tunnetuimmat ovat Formula 1 -rata
Spa-Francorchamps ja Zolderin rata. Belgian Grand Prix on vuodesta 1925 alkaen
järjestetty autokilpailu, joka on vuodesta 1950 ollut lähes joka vuosi osana
Formula 1 -luokan maailmanmestaruussarjaa.

Belgia on isännöinyt kerran kesäolympialaisia, Antwerpenissa vuonna 1920. Maan
menestyksekkäimmät urheilumuodot olympialaisissa, joihin maa on osallistunut
vuodesta 1900, ovat olleet jousiammunta ja pyöräily. Eniten mitaleita on saanut
jousiampuja Hubert Van Innis: kuusi kultaa ja neljä hopeaa.



https://fi.wikipedia.org/wiki/Sauli_Niinist%C3%B6

Sauli Väinämö Niinistö (s. 24. elokuuta 1948 Salo) on Suomen tasavallan
kahdestoista presidentti. Hänen toimikautensa alkoi 1. maaliskuuta 2012.

Juristina työskennellyt Niinistö toimi kansanedustajana vuosina 1987–2003 ja
2007–2011 ja Kansallisen Kokoomuksen puheenjohtajana 1994–2001. Hän oli mukana
Paavo Lipposen ensimmäisessä ja toisessa hallituksessa, ensin oikeusministerinä
1995–1996 ja myöhemmin valtiovarainministerinä 1996–2003. Jälkimmäisessä virassa
Niinistö tunnettiin tiukasta talouskuristaan ja työstään 1990-luvun laman
jälkeisten säästöjen ja leikkausten parissa. Ministeriuran jälkeen hän siirtyi
Euroopan investointipankin varapääjohtajaksi vuosiksi 2003–2007. Vuosina
2007–2011 Niinistö oli eduskunnan puhemies.

Niinistö oli kokoomuksen presidenttiehdokkaana vuoden 2006 presidentinvaalissa
ja uudestaan vuoden 2012 vaalissa, jossa hänet valittiin tasavallan
presidentiksi toisella kierroksella. Hänestä tuli ensimmäinen kokoomuslainen
presidentti sitten Paasikiven.

Niinistö valmistui Turun yliopistosta oikeustieteen kandidaatiksi vuonna 1974 ja
sai varatuomarin arvon vuonna 1977. Hän oli Turun hovioikeuden
hovioikeudenviskaalina vuosina 1976–1987 ja nimitettynä hovioikeudenneuvokseksi
vuonna 1994. Lisäksi hän piti omaa lakiasiaintoimistoaan Salossa 1978–1988.

Niinistö aloitti poliittisen uransa asettumalla ehdolle vuoden 1976
kunnallisvaaleissa Salossa. Hänet valittiin Salon kaupunginvaltuustoon ja
kaupunginhallitukseen. Kaupunginhallituksessa hän oli yhtäjaksoisesti vuoteen
1988 saakka, minkä jälkeen hän jatkoi kaupunginvaltuuston puheenjohtajana
vuosina 1989–1992. Vuonna 1992 hän jäi pois kaupunginvaltuustosta.

Niinistö nousi eduskuntaan kolmannella yrittämällään vuoden 1987
eduskuntavaaleissa. Kokoomuksen kansanedustaja Ilkka Kanerva on kertonut
epäilleensä tulokasta vahvasti ja pitäneensä häntä yhden kauden
kansanedustajana. Niinistö kuitenkin vahvisti asemaansa kokoomuksen ryhmässä
Holkerin hallituksen verouudistuksen yhteydessä ja teki yhteistyötä Kari
Häkämiehen kanssa. Vuoden 1991 vaaleissa Niinistö valittiin toiselle kaudelle.
Hän toimi vuosina 1993–1995 perustuslakivaliokunnan puheenjohtajana. Vuonna 1993
Niinistö valittiin Varsinais-Suomen Kokoomus ry:n puheenjohtajaksi. Seuraavana
vuonna hänestä tuli kokoomuksen puheenjohtaja, jona hän jatkoi vuoteen 2001.

Vuoden 1995 eduskuntavaaleissa Niinistö sai Turun läänin eteläisessä
vaalipiirissä 18 946 ääntä, mikä oli vaalien suurin henkilökohtainen äänimäärä.
Hän nousi ensin Lipposen ensimmäisen hallituksen oikeusministeriksi, mutta
siirtyi seuraavana vuonna Iiro Viinasen tilalle valtiovarainministeriksi.
Valtiovarainministerinä Niinistö joutui kantamaan vastuuta 1990-luvun lamasta ja
sitä seuranneista säästöistä ja leikkauksista. Hän tuli tunnetuksi
valtiontalouden ankarasta säästölinjasta. Niinistö oli Suomen pitkäaikaisin
valtiovarainministeri.

Eduskuntavaaleissa 1999 Niinistö asettui ehdokkaaksi Helsingin vaalipiirissä.
Hän sai 30 450 ääntä ja hänestä tuli toistamiseen vaalien äänikuningas. Niinistö
toimi valtiovarainministerinä vuoteen 2003 asti, jolloin hän jäi pois
eduskunnasta ja ryhtyi Euroopan investointipankin varapääjohtajaksi.

Niinistö palasi eduskuntaan vuoden 2007 vaaleissa. Hän sai 60 563 ääntä, eniten
eduskuntavaalien historiassa. Hänet valittiin eduskunnan puhemieheksi
vaalikaudelle 2007–2011. Vuonna 2010 puhemiehen vaalissa Niinistö sai
jatkokauden vain 89 äänellä. Useat kansanedustajat arvostelivat Niinistön
tarkkaa kulukuria sekä sitä, ettei hän ollut puolustanut eduskuntaa
julkisuudessa. Silloinen puolustusministeri Jyri Häkämies esitti jopa luopumista
suljetusta lippuäänestyksestä. Esimerkiksi Kimmo Kiljunen ja Sinikka Hurskainen
arvostelivat Niinistöä siitä, miten kansanedustajien piti matkustaa toisessa
luokassa ja yöpyä edullisissa hotelleissa. Heidän mielestään nämä käytännöt
tekivät heidät naurunalaisiksi ulkomaalaisten kollegojen keskuudessa. Huonon
tuloksen vuoksi Niinistö harkitsi puhemiehen tehtävästä eroamista, mutta päätti
lopulta jatkaa kautensa loppuun. Kansanedustajien arvosteluun hän vastasi, että
vain ne, jotka näyttävät esimerkkiä omalla säästäväisyydellään, voivat
uskottavasti velvoittaa muita samaan.

Elokuussa 2009 Niinistö ilmoitti hakevansa Suomen Palloliiton uudeksi
puheenjohtajaksi. Hänet valittiin puheenjohtajaksi 8. marraskuuta 2009, mutta
kolmivuotiskausi keskeytyi kun Niinistö valittiin presidentiksi.

Niinistö toimi Euroopan Demokraattisen Unionin (EDU) puheenjohtajana 1998–2002.
Hän oli avainasemassa EDU:a ja EPP:tä yhdistettäessä, ja hänet nimitettiin
Euroopan kansanpuolueen (EPP) kunniapuheenjohtajaksi vuonna 2003.

Vuosituhannen vaihteessa Niinistö oli mukana eri pankkineuvostoissa, kuten
Euroopan jälleenrakennus- ja kehityspankin (EBRD) hallintoneuvoston jäsenenä
1999–2003 ja puheenjohtajana 1999–2000 sekä Kansainvälisen valuuttarahaston
valuutta- ja rahoituskomitean (IMFC) jäsenenä 2000–2001. IMFC:ssä Niinistö
edusti Pohjoismaita ja Baltian aluetta.

Niinistöä pyydettiin ehdokkaaksi jo vuoden 2000 presidentinvaaleissa, mutta
silloin hän kieltäytyi perhesyihin vedoten sanoen olevansa yksinhuoltaja ja
”puolivallaton leskimies”. Kokoomuksen presidenttiehdokkaaksi valittiin Riitta
Uosukainen. Maaliskuussa 2005 Niinistö suostui kuitenkin kokoomuksen ehdokkaaksi
vuoden 2006 presidentinvaaliin, ja virallisesti hänet nimitettiin
presidenttiehdokkaaksi 12. marraskuuta 2005. Hänen vaaliteemansa oli provosoiva
”Työväen presidentti”, ja kampanjassa käytettiin myös iskulausetta
”Vastakkainasettelun aika on ohi”, millä tarkoitettiin työn ja pääoman sekä
työntekijöiden ja työnantajien vastakkainasettelua.

Ensimmäisellä kierroksella Niinistö sai kaikista äänistä 24,1 prosenttia ja
pääsi 46,3 prosenttia saaneen Tarja Halosen haastajaksi toiselle kierrokselle.
Vaaleissa kolmenneksi tullut keskustan Matti Vanhanen ilmoitti vaali-iltana
tukevansa toisella kierroksella Sauli Niinistöä. Myös RKP:n Henrik Lax,
kristillisdemokraattien Bjarne Kallis ja valitsijayhdistyksen Arto Lahti
ilmoittivat kannattavansa Niinistöä.

Toisella kierroksella Niinistö sai 48,2 % äänistä ja Tarja Halonen valittiin
presidentiksi. Ennakkoäänistä Niinistö sai 46,1 %, mutta vaalipäivänä hän sai
1 100 ääntä enemmän kuin Halonen. Tappion jälkeen Niinistö ilmoitti palaavansa
Euroopan investointipankkiin.

Niinistö ilmoitti 28. kesäkuuta 2011 pyrkivänsä kokoomuksen ehdokkaaksi vuoden
2012 presidentinvaaleissa. Ehdokkuus vahvistettiin kokoomuksen ylimääräisessä
puoluekokouksessa 22. lokakuuta 2011. Ilta-Sanomien samana päivänä julkistaman
mielipidetiedustelun mukaan Niinistöä oli kertonut voivansa äänestää 58 %
vastaajista. Niinistö sai ensimmäisellä kierroksella suurimman äänimäärän, 37 %
äänistä. Toisella kierroksella hänen vastassaan oli vihreiden Pekka Haavisto.
Niinistö valittiin Suomen 12. presidentiksi 62,6 %:n kannatuksella, mikä oli
suurin toisen kierroksen kannatus Suomen suoran kansanvaalin aikana.

Iltalehti arvioi 2011 Niinistön valmistelleen ehdokkuuttaan suunnitelmallisesti
jo vuosia ottamalla etäisyyttä puolueeseensa. Vielä vuonna 2009 Vaalit
yleisödemokratiassa -tutkimus luki Niinistön silloisen eduskunnan kymmenen
oikeistolaisimman kansanedustajan joukkoon. Iltalehden pääkirjoituksessa
arvioitiin, että hänen vasemmalle suuntautuviin suunnitelmallisiin avauksiinsa
kuuluvat niin Jyrki Kataisen linjasta poikkeavat talous- ja eurooppapoliittiset
puheenvuorot kuin profiilin madaltaminen Nato-kysymyksessäkin. Aiemmin Niinistön
julkista kuvaa ovat värittäneet tiukka valtiovarainministerin rooli sekä
toimiminen yhtenä euroon liittymisen pääarkkitehtina.

Niinistö astui tasavallan presidentin virkaan eduskunnassa 1. maaliskuuta 2012.
Virkaanastujaispuheessaan hän painotti huoltaan nuorten syrjäytymisestä ja
lupasi koota asiantuntijoita pohtimaan, miten yhdistää parhaiten nuoren oma
vastuuntunto, vanhempien vastuu ja ulkopuolinen apu. Hän myös totesi, että
Suomen tulee tunnistaa kansainväliset kilpailuasetelmat, ja kertoi aikovansa
kehittää Suomen suhteita Kiinaan ja muihin kehittyviin talouksiin. Puheensa
lopuksi Niinistö sanoi kunnioittavansa suomalaista työtä ja työmoraalia.

Niinistö piti presidenttinä ensimmäisen virallisen tiedotustilaisuutensa 5.
maaliskuuta 2012. Hän onnitteli Vladimir Putinia Venäjän presidentinvaalien
voittamisesta, mutta esitti samalla huolensa vaalivilpistä. Venäjän vaalivilppi
nousikin esiin Niinistön ja Putinin ensimmäisessä puhelinkeskustelussa. Putin
vakuutti, että kaikki vaaliepäselvyydet tutkitaan tarkoin ja kutsui Niinistön
vierailulle Venäjälle. Niinistön ensimmäinen ulkomaanmatka suuntautui maaliskuun
lopussa Etelä-Koreaan, missä hän osallistui kansainväliseen ydinturvallisuutta
käsittelevään huippukokoukseen. Ennen kokousta hän tapasi YK:n pääsihteerin Ban
Ki-moonin. Niinistön ensimmäinen virallinen valtiovierailu puolestaan suuntautui
perinteisesti Ruotsiin, missä hän tapasi Kaarle XVI Kustaan perheineen.

Kesäkuussa 2012 Suomessa vieraillut Venäjän asevoimien komentaja, kenraali
Nikolai Makarov totesi, että Suomen Nato-jäsenyys olisi uhka Venäjän
turvallisuudelle. Makarovin mukaan Suomen tulisi tiivistää sotilasyhteistyötään
Naton sijaan Venäjän kanssa. Lausunto sai Suomessa aikaan laajan kohun. Niinistö
otti asian esiin tapaamisessa Makarovin kanssa, ja totesi että tämän olisi
pitänyt tutustua paremmin Suomen Nato-kantaan. Niinistön Venäjän vierailun
yhteydessä presidentit eivät keskustelleet asiasta, mutta pidetyssä
tiedotustilaisuudessa asiasta kysyttäessä Putin vahvisti olevansa samoilla
linjoilla Makarovin kanssa.

Tammikuussa 2013 Niinistö esitti presidentin palkkion alentamista maaliskuun
2006 tasolle. Esitys oli jatkoa Niinistön uudenvuodenpuheelle, jossa hän moitti
yritysjohtajia ahneudesta ja oman edun maksimoinnista. Niinistön avaus aloitti
julkisuudessa keskustelun yleisestä palkkojen pienennyksestä, mutta Niinistö
itse kiisti ajavansa palkka-alea. Eduskunta hyväksyi Niinistön aloitteen
yksimielisesti.

Koska presidentinlinnaa kunnostettiin, Niinistö valitsi vuoden 2013
itsenäisyyspäivän vastaanoton pitopaikaksi Tampere-talon Tampereella. Samalla
presidenttipari uudisti perinteistä ohjelmaa korvaamalla tanssiaiset konsertilla
sekä vähentämällä ruokatarjoilua.

Presidentti Niinistön toistaiseksi merkittävin ulkopoliittisesti näkyvä toimi
oli hänen vierailunsa Venäjällä ja Ukrainassa 15.–16. elokuuta 2014. Hän tapasi
varoituksista huolimatta Venäjän presidentti Vladimir Putinin Sotšissa ja
seuraavana päivänä Ukrainan presidentti Petro Porošenkon Kiovassa. Vierailun
keskeisenä tarkoituksena oli tukea Ukrainan tulevaisuutta käsittelevän
huippukokouksen järjestämistä. Vierailun tuloksena Niinistö totesi, ettei ole
minään suurena rauhantekijänä Ukrainan tilanteessa, koska mahdollinen
rauhanprosessi on vasta alussa, mutta vuoropuhelun ylläpitäminen on keskeisin
asia rauhan ylläpitämisessä. Kaikkein tärkeimmäksi tavoitteeksi hän katsoi
avoimen, ihmisuhreja vaativan sodan ehkäisemisen. Hän katsoi myös, että
konfliktin taustalla ja ratkaisun avaimena on Ukrainan valtion taholta EU:n
kanssa kaavaillun integraatiosopimuksen ja Venäjän kanssa tehtävän tulliliiton
yhteensovittaminen. Hänen mukaansa Suomella on tässä vielä annettavaa, vaikka
maa onkin liittoutunut EU:hun. Tapaamisten jälkeen Niinistö keskusteli Ukrainan
kriisistä puhelimitse huippukokoukseen osallistuvien José Manuel Barroson,
Herman Van Rompuyn ja Nursultan Nazarbajevin kanssa.

Niinistö on kuvannut aatemaailmaansa sanalla porvari. Haastattelussa vuonna 2005
Niinistö kertoi yhdistävänsä sanan poliittiseen oikeistoon, oikeudenmukaisuuteen
ja toisten oikeuksia loukkaamattomaan individualismiiin.

Presidentinvaalien 2012 yhteydessä Niinistö ilmoitti Helsingin Sanomien
vaalikoneessa haluavansa poistaa presidentin oikeuden armahtaa vankeja. Hän on
noudattanut tätä linjaa myös presidenttikaudella, ja armahti ensimmäisenä
presidenttivuotenaan vain yhden vangin. Niinistö mainitsi kannattavansa toisen
kotimaisen kielen opiskelua ja vastustavansa samaa sukupuolta olevien
avioliittoja, joskin hän kannatti samaa sukupuolta olevien parien oikeutta
yhteiseen sukunimeen ja adoptioihin. Hän on kertonut kannattavansa eutanasiaa,
mutta edellyttää tälle tarkkoja säännöksiä.

Kysymystä Suomen Nato-jäsenyydestä Niinistö ei pitänyt vaalien 2012 aikaan
ajankohtaisena. Niinistön mielestä Suomen tulisi edetä eurooppalaisessa
puolustusyhteistyössä niin pitkälle kuin Nato sen sallii. Mahdollinen Natoon
liittyminen on ratkaistava kansanäänestyksellä. Presidentiksi noustuaan Niinistö
totesi, ettei hän näe tarvetta Nato-jäsenyysasian käsittelyyn virkakautensa
aikana, ja kertoi kannattavansa EU:n yhteisen puolustuspolitiikan kehittämistä
pidemmälle.

Taloudellisissa kannanotoissaan Niinistö on korostanut säästäväisyyttä, työtä ja
yrittämistä. Hän haluaisi pidentää työuria muun muassa lyhentämällä
opiskeluaikoja ja suosimalla eläkeikäisten osa-aikatyötä. Yleisradion
vaalitentissä 2012 Niinistö vaati laittomien lakkojen rangaistusten
kiristämistä, mikä herätti vastarintaa ammattiyhdistysliikkeissä.

Niinistön vanhemmat ovat levikkipäällikkö Väinö Niinistö ja sairaanhoitaja
Hilkka Niinistö (k. 5. joulukuuta 2014). Hänellä on kolme vanhempaa sisarusta:
hänen veljensä Kari Niinistö on kasvatustieteen emeritusprofessori, ja sisarista
toinen toimii Kuntaliiton johdon sihteerinä ja kolmas on ravintolayrittäjä.
Niinistön veljenpoika Ville Niinistö on vihreiden puheenjohtaja ja
kansanedustaja. Niinistön kummisetä oli Saloran perustaja Fjalar Nordell.

Niinistön ensimmäinen puoliso oli Marja-Leena Niinistö (o.s. Alanko). He menivät
naimisiin 1974 ja heillä on kaksi poikaa (Nuutti, s. 1975 ja Matias, s. 1980).
Marja-Leena Niinistö kuoli liikenneonnettomuudessa tammikuussa 1995. Niinistö
kirjoitti vaimonsa kuoleman jälkeisestä ajasta kirjassaan Viiden vuoden
yksinäisyys.

Niinistö seurusteli kulttuuriministerinä toimineen keskustan kansanedustajan
Tanja Karpelan kanssa muutaman vuoden. He kihlautuivat loppuvuodesta 2003, mutta
kihlaus purkautui seuraavana vuonna.

Vuonna 2004 Niinistö ja hänen poikansa selviytyivät Intian valtameren
maanjäristyksen aiheuttamasta tsunamista.

Niinistön nykyinen puoliso on Jenni Haukio (s. 1977), joka toimi kokoomuksen
viestintäpäällikkönä. Niinistö ja Haukio vihittiin 3. tammikuuta 2009 Reposaaren
kirkossa. He olivat seurustelleet jo noin kaksi vuotta mutta pitivät suhteensa
salassa tiedotusvälineiltä hääpäivään asti.

Niinistö harrastaa vapaa-ajallaan rullaluistelua, mistä on tullut hänelle
eräänlainen tavaramerkki. Suomalaisessa satiiritelevisiosarjassa Itse valtiaat
Niinistön hahmo nähtiin useimmiten rullaluistimet jalassa.

Vuonna 2007 Niinistö lahjoitti Hiljaisten historia -teoksensa
tekijänoikeuspalkkiot Kirkon diakoniarahastolle. Samana vuonna hän perusti
Hjallis Harkimon kanssa Tukikummit-säätiön, jonka puheenjohtajana hän toimii yhä
presidenttikautensa aikana. Viimeisen kansanedustajakautensa päätteeksi Niinistö
lahjoitti kansanedustajan palkkionsa, eli yhteensä yli 120 000 euroa,
hyväntekeväisyyteen.

Vuoden 2012 presidentinvaalien kampanjoinnin aikaan Heikki Hursti liittyi
Niinistön tukijoihin ja kertoi arvostavansa Niinistön työtä syrjäytyneiden
hyväksi. Niinistö on työskennellyt Hurstin avustusjärjestössä ja tukenut
järjestön työtä kolumneistaan saamilla palkkioilla.



https://fi.wikipedia.org/wiki/Mika_Myllyl%C3%A4

Mika Kristian Myllylä (12. syyskuuta 1969 Oulu – 5. heinäkuuta 2011 Kokkola) oli
Suomen menestyneimpiä mieshiihtäjiä. Hän voitti olympiakultaa perinteisen
hiihtotavan 30 kilometrin matkalla Naganossa 1998 ja neljä maailmanmestaruutta,
joista kolme Ramsaun MM-hiihdoissa 1999. Yhteensä Myllylä voitti urallaan kuusi
olympiamitalia ja yhdeksän MM-mitalia. Seuratasolla Myllylä edusti Haapajärven
Kiiloja ja uransa viimeisinä vuosina Joutsan Pommia.

Myllylästä, Jari Isometsästä ja Harri Kirvesniemestä käytettiin heidän
aktiiviaikanaan nimikettä ”karpaasit”.

Myllylä oli yksi niistä suomalaishiihtäjistä, jotka jäivät kiinni dopingtestissä
Lahden MM-hiihdoissa 2001. Hän ei kilpailukieltonsa jälkeen onnistunut tekemään
paluuta maajoukkueeseen ja lopetti uransa kauden 2004–2005 jälkeen.

Mika Myllylä löydettiin kotoaan kuolleena 5. heinäkuuta 2011. Kuolinsyyksi
todettiin tapaturma, mutta asiasta ei ole annettu sen tarkempaa tietoa
julkisuuteen.

Ensimmäisissä aikuisten arvokilpailuissa Val di Fiemmen MM-hiihdoissa 1991 Mika
Myllylä osallistui 10 km perinteisen kilpailuun, jolla sijoitus oli 39:s.
Seuraavalla kaudella hänet valittiin Suomen joukkueeseen Albertvillen
olympialaisiin, jossa hänen paras sijoituksensa oli 14:s perinteisen hiihtotavan
10 kilometrillä. Alkutalvesta 1992–1993 Myllylä sijoittui maailmancupin
osakilpailussa Ramsaussa neljänneksi, mutta Falunin MM-hiihdoissa hänen
parhaaksi sijoituksekseen jäi 17:s sija, jälleen perinteisen 10 kilometrillä.

Kaudella 1993–1994 Myllylä löi itsensä kansainväliselle huipulle. Alkutalvesta
hän sijoittui kahdesti palkintokorokkeelle maailmancupissa, ja Lillehammerin
olympialaisissa hän oli Suomen menestynein mieshiihtäjä. Myllylä voitti kaksi
henkilökohtaista mitalia: olympiahopeaa perinteisen 50 kilometrillä ja -pronssia
vapaan 30 kilometrillä. Lisäksi hän oli mukana Suomen pronssia voittaneessa
viestijoukkueessa.

Thunder Bayn MM-hiihdoissa 1995 Myllylä voitti pronssia perinteisen 10
kilometrillä ja oli takaa-ajokilpailun neljäs. Kausi 1995–1996 oli välivuosi
arvokisojen osalta ja Myllylä sijoittui maailmancupissa vain kertaalleen
palkintokorokkeelle; lopputuloksissa hän oli 14:s. Alkutalvesta 1996–1997
Myllylä voitti ensimmäiset maailmancupin osakilpailut. Trondheimin MM-hiihdot
Myllylä aloitti sijoittumalla kymmenenneksi vapaan 30 kilometrillä, mutta
perinteisen 10 kilometrillä hän voitti pronssia ja tämän jälkeisessä
takaa-ajossa hän nousi MM-hopealle. Hän oli mukana myös Suomen hopeaa
voittaneessa viestijoukkueessa. Kilpailujen päätösmatkalla, perinteisen 50
kilometrillä hän voitti ensimmäisen maailmanmestaruutensa vajaan minuutin erolla
Erling Jevneen. Maailmancupin kokonaistilanteessa Myllylä sijoittui toiseksi
Björn Dählien jälkeen. Myllylä palkittiin Vuoden urheilijana 1997.

Myllylä aloitti kauden 1997–1998 vaihtelevasti, mutta voitti myös yhden
maailmancupin osakilpailun. Naganon olympialaiset Myllylä aloitti voittamalla
kovassa lumisateessa käydyn perinteisen 30 kilometrin kilpailun ylivoimaisesti,
puolentoista minuutin erolla toiseksi sijoittuneeseen Erling Jevneen. Hän voitti
kisoissa myös jälleen pronssia perinteisen 10 kilometrillä sekä Suomen
viestijoukkueessa. Maailmancupkausi 1998–1999 alkoi Myllylältä vaisuhkosti,
mutta ennen Ramsaun MM-hiihtoja hän voitti maailmancupin osakilpailun.
MM-hiihdoissa Myllylä voitti henkilökohtaisella tasolla lähes kaiken
mahdollisen: maailmanmestaruudet vapaan 30 kilometrillä, perinteisen 10
kilometrillä ja 50 kilometrillä. Lumisateisessa takaa-ajokilpailussa Myllylä
taipui loppusuoralla Norjan Thomas Alsgaardille, joka sai Myllylän kiinni tämän
joutuessa avaamaan lumen peittämän ladun, ja otti hopeaa. Maailmancupissa
Myllylä sijoittui lopulta kolmanneksi. Hänet palkittiin jälleen Vuoden
urheilijana.

Arvokisojen välikautena 1999–2000 Myllylä kilpaili maailmancupissa
harvakseltaan, vaikka voittikin yhden osakilpailun. Alkukaudesta 2000–2001
Myllylä voitti osakilpailun Davosissa ja oli yksi ennakkosuosikeista ennen
Lahden MM-hiihtoja. Myllylän kuitenkin väitettiin sairastuneen ennen kilpailuja,
eikä hän osallistunut perinteisen 15 kilometrin avausmatkalle. Takaa-ajon
ensimmäisellä osuudella, 10 km:n perinteisellä Myllylä oli nopein, mutta tästä
ei jaettu mitaleja eikä Myllylä osallistunut kilpailun ratkaisevalle vapaan
osuudelle. Hän ei osallistunut myöskään 30 kilometrille, mutta ankkuroi Suomen
miehet viestikultaan. Mitali kuitenkin hylättiin, kun Janne Immonen jäi kiinni
Hemohesin käytöstä. Lopulta Myllylä jäi myös itse kiinni samasta aineesta, kun
koko Suomen joukkue testattiin, ja hänelle langetettiin kahden vuoden
kilpailukielto. Myllylä ilmoitti tämän jälkeen lopettavansa kilpahiihtämisen ja
pyysi rikettään anteeksi Suomen kansalle osoitetussa testamentissa.

Myllylä perusti vuonna 1999 Mika Myllylä Oy -nimisen urheilualan tukkukauppaan
keskittyvän yrityksen (aikaisemmin Hespolar Oy). Yrityksen aputoiminimenä oli
M-LOGO ja hallituksen toisena varajäsenä toimi Myllylän vaimo Suvi-Päivikki
Myllylä. Yritys toimi Kokkolassa ja Nivalassa.

Kilpailukieltonsa jälkeen Myllylä palasi kilpaladuille muttei tehnyt paluuta
maajoukkueeseen eikä kansainväliselle huipulle. Hän voitti kuitenkin muutaman
suomenmestaruuden ennen kuin lopetti uransa lopullisesti kauden 2004–2005
jälkeen. Myllylä palasi kuitenkin kilpaladuille vielä vuonna 2009 ja hiihti
Keski-Pohjanmaan Maakuntaviestissä Nivalan joukkueen ankkurina sekä
Kontiolahdella SM-kilpailuissa Joutsan Pommin miesten viestijoukkueen 3.
osuuden. Maakuntaviestissä Myllylä hävisi kaksi minuuttia osuuden nopeimmalle,
Teemu Kattilakoskelle.

Mika Myllylä oli naimisissa Suvi Myllylän (ent. Paavola) kanssa ja heillä on
kolme lasta. Myllylän häistä julkaistiin Ilta-Sanomissa vuonna 1995 viiden sivun
mittainen hääartikkeli. Myllylän häissä olivat kutsuttuina mm. Kirvesniemet,
Räsäset, Vähäsöyringit ja Leppävuoret Myllylät erosivat vuonna 2007. Eronsa
jälkeen Myllylä teki vuonna 2007 testamentin kahdelle pojalleen ja yhdelle
tyttärelleen. Myllylät palasivat yhteen vuoden 2009 alussa mutta erosivat
uudelleen saman vuoden syksyllä. Myllylä myös tunnusti julkisesti kristillistä
uskoaan.

Myllylä työskenteli oululaisessa metsästys- ja ulkoiluvaatteita myyvässä
Erätukussa vuonna 2006 hetken ja teki yrityksen toimintaa tunnetuksi.

Hämeenlinnan kaupunginteatteri teki näytelmän Riisuttu mestari Myllylän
tarinasta, joka perustui samannimiseen omaelämäkerralliseen kirjaan, joka
ilmestyi Lahden doping-skandaalin jälkeen. Näytelmän dramatisoi ja ohjasi Hannu
Matti Tyhtilä ja sen ensi ilta oli 21. helmikuuta 2008.

Kesällä 2009 Mika Myllylä aloitti maastopyöräilyn osallistumalla muun muassa
Suomen suurimman maastopyörätapahtuman Tahko Mtb:n 60 kilometrin
kilpailuun.lähde? Lisäksi Myllylä kilpaili Finlandia-maastopyöräilyssä ja
Vuokatti Mtb:ssä hyvällä menestyksellä.lähde?

Joulukuussa 2009 Myllylä aloitti työt kokkolalaisessa kiinteistönvälitysfirmassa
Asunto Björndahl Oy:ssä myyntineuvottelijana. Tammikuussa 2011 yhtiön
www-sivuille ilmestyi Myllylää esittävän kasvokuvan päälle pahoinpitelyjupakan
jälkeen teksti ”kuivumassa”.

2. helmikuuta 2010 Nelosen tv-uutiset kertoi Myllylän tunnustaneen
Keskusrikospoliisin dopingtutkinnassa epo-hormonin käytön. Käytön tarkkaa aikaa
tai sitä, kuka oli ainetta hänelle antanut, Myllylä ei ollut kertonut.

Toukokuussa 2011 Myllylä löydettiin tajuttomana kauppareissultaan WC-kopista ja
kiidätettiin tapauksen johdosta sairaalaan. Tapauksen johdosta poliisi eristi
alueen.

Vuoden 2008 tammikuussa Myllylä sai Haapajärven käräjäoikeudessa kolme kuukautta
ja kymmenen päivää ehdollista vankeutta sekä 40 päiväsakkoa (520 euroa).
Tuomioon kuului myös kahdeksan kuukauden ajokielto. Hänen katsottiin
syyllistyneen törkeään rattijuopumukseen, tavalliseen rattijuopumukseen,
kulkuneuvon kuljettamiseen oikeudetta sekä kahteen väärän lausuman
yllytysyritykseen viranomaismenettelyssä.

Myllylä kärähti uudelleen ratista marraskuussa 2009 ja hänet tuomittiin 18.
helmikuuta 2010 30 päivän ehdolliseen vankeuteen törkeästä rattijuopumuksesta.
Lisäksi hänet määrättiin ajokieltoon vuoden 2010 loppuun asti.

Lokakuussa 2010 Myllylä sai käräjäoikeudessa 74 päiväsakkoa kolmesta
pahoinpitelystä, jotka olivat tapahtuneet saman vuoden tammi- ja maaliskuussa.

Myllylä oli hankkinut itselleen revolverin kuolemaansa edeltävänä viikonloppuna
sillä seurauksella, että poliisi oli käynyt hakemassa hänet huostaansa. Myllylä
oli hankkinut aseen kertomansa mukaan, koska eräs hänen tuttavansa oli uhannut
tappaa hänet. Lisäksi Myllylän kerrottiin nukkuneen viime ajat kirves sängyn
alla. Kiinni otettaessa hän puhalsi 2,05 promillea. Myllylä vakuutti
poliisikuulustelussa ampuneensa rivitalonsa terassin ovelta takapihalle
tähtäämättä mitään tai ketään. Hänellä ei kuitenkaan ollut revolverin
hallussapitämiseen oikeuttavaa lupaa. Poliisivankilassa vietetyn yön jälkeen
Myllylä ei muistanut, miksi hän oli ampunut revolverillaan.

Mika Myllylä löydettiin kotoaan kuolleena 5. heinäkuuta 2011 kello 11. Poliisi
tutki asiaa kuolemansyynselvittämisenä eikä epäillyt tapaukseen liittyvän
rikosta. Ilmoitus asiasta tuli sivulliselta, ja Myllylä oli asunnossaan yksin,
kun hänet löydettiin. Myllylälle tehtiin oikeuslääketieteellinen ruumiinavaus.
Kuolinsyytutkimuksen valmistumisesta julkisuuteen kertoi Paavo M. Petäjä, jonka
mukaan Myllylän kuolinsyy oli tapaturma. Kuolinsyyn huhuttiin aikaisemmin olleen
itsemurha mutta Petäjän mukaan kyseessä ei ollut sairauskohtaus eikä itsemurha
vaan tapaturma, johon ei liity rikosta. Tarkempia tietoja tapaturmasta ei ole
kerrottu. Myllylä haudattiin hiljaisesti perhepiirissä 22. heinäkuuta 2011
Haapajärven uudelle hautausmaalle.

Haapajärven kaupunki avasi 7. heinäkuuta 2011 Myllylän muistonäyttelyn, joissa
esiteltiin mm. Myllylän palkintokokoelma, hiihtoasuja ja mitalisuksia.

Tammikuussa 2012 tuli esiin, että useat poliisit olivat urkkineet tietoja
poliisin tietojärjestelmästä liittyen Myllylän kuolemaan. Poliisihallitus teki
tutkintapyynnön Valtakunnansyyttäjänvirastolle, ja asiaa tutkitaan
rikosnimikkeinä henkilörekisteririkos sekä virkavelvollisuuden rikkominen.
Selvisi, että 136 poliisia epäillään urkinnasta. Kesäkuussa 2013 syytteen sai 90
ihmistä. Ensimmäiset tuomiot urkinnasta annettiin heinäkuussa: Pohjois-Karjalan
käräjäoikeus tuomitsi neljästä syytetystä kahdelle seitsemän päiväsakkoa ja
hylkäsi kahden muun syytteet. Kaiken kaikkiaan urkinnasta tuomittiin 72
henkilöä. Poliisien lisäksi tuomittujen joukossa oli myös vartijoita ja
toimistotyöntekijöitä. Rangaistukseksi tuomitut saivat korkeintaan 15
päiväsakkoa.

Mika Myllylä on saanut viisi Suomen Olympiakomitean myöntämää sisupuukkoa.
Näistä kolme jaettiin Lillehammerissa 1994 ja kaksi Naganossa 1998.

Myllylälle ollaan pystyttämässä patsasta hänen kotikuntaansa Haapajärvelle.
Patsaan on määrä valmistua vuonna 2019, jolloin tulee kuluneeksi 50 vuotta hänen
syntymästään.



https://fi.wikipedia.org/wiki/Aspergerin_oireyhtym%C3%A4

Aspergerin oireyhtymä (myös Aspergerin syndrooma tai AS) tarkoittaa jo
sairausluokituksesta poistumassa olevaa lapsuudesta alkaen ilmenevää, yleensä
läpi koko eliniän esiintyvää ihmisyksilön käyttäytymispiirteistöä, jolle ovat
ominaisia tavallisesta poikkeava sosiaalisen vuorovaikutuksen tyyli sekä
epätavallisen voimakkaat rajoittuneet mielenkiinnon kohteet. Aiheeseen
liittyvissä tutkimuksissa ei ole onnistuttu löytämään käyttäytymispiirteistölle
yksiselitteistä syytä.

Aspergerin syndrooma jätettiin pois vuonna 2013 julkaistusta yhdysvaltalaisen
American Psychiatric Association -yhdistyksen häiriöluokituksesta DSM-5. Siinä
kaikki autismityyppistä käyttäytymispiirteistöä sisältävät lapsuudesta alkaen
ilmenevät niin sanotut laaja-alaiset kehityshäiriöt sisällytettiin yhteen
autisminkirjon häiriöksi nimettyyn käyttäytymispiirteistöön. Kansainvälinen,
suomalaisessa lääketieteellisessä diagnostiikassa virallisesti noudatettava
ICD-luokitus, jonka seuraavan version on tarkoitus ilmestyä 2018, näyttäisi
nykyisen (heinäkuu 2016) vedoksen mukaan olevan menossa samaan suuntaan.

Henkilöihin, joilla Aspergerin oireyhtymän diagnostiset kriteerit toteutuvat,
viitataan usein lyhyesti esimerkiksi sellaisilla ilmauksilla kuin
Asperger-henkilö, AS-henkilö ja aspergeri. Aspergerin oireyhtymän määrittelevien
varsinaisten, diagnostisissa kriteereissä luonnehdittujen käyttäytymispiirteiden
lisäksi Asperger-henkilöillä yleisesti esiintyy myös muita muusta väestöstä
erottavia piirteitä. Alla kerrotaan lähemmin näistä niin sanotuista
liitännäisoireista, joita kuitenkaan ei edellytetä diagnoosin asettamiseksi.

Aspergerin oireyhtymään liittyvien erityispiirteiden esiintyvyys ja voimakkuus
ovat yksilökohtaisia. Ulospäin havaittavat poikkeavuudet viestinnässä ja
sosiaalisessa vuorovaikutuksessa ovat tyypillisesti suurimmillaan ennen
kouluikää ja vähenevät aikuisikään mennessä. Aspergereilla saattaa ilmetä
etenkin lapsuudessa myös käsien räpyttelyn kaltaista epätavanomaista
liikehdintää eli stimmailua, tarvetta päivittäisten rutiinien toistumiseen
täsmälleen samalla tavalla taikka rituaalinomaiselta näyttävää toimintaa, kuten
lelujen järjestelyä riviin.

Aspergerin oireyhtymään liittyy yleensä poikkeuksellista aistiyliherkkyyttä,
joka saattaa aiheuttaa jopa invalidisoivaa oireilua. Osittain tämän myötä
aspergereilla esiintyy myös niin sanottua autistista stressiherkkyyttä. Tämä
ilmenee siten, että hyvin erityyppiset tilanteet, toiminnot ja ympäristöt
aiheuttavat ylikuormittumisen kokemusta sekä tarvetta levätä ja hakeutua
sellaiseen ympäristöön tai tilanteeseen, joka ei aiheuta aistikuormitusta.
Aspergereilla tavataan tavallista useammin myös uni-valverytmin häiriöitä,
joiden taustalla on usein elimellisiä poikkeavuuksia. Osalla aspergereista
esiintyy myös ruoansulatuskanavan toiminnan poikkeavuuksia, mikä edellyttää
erityisruokavalion noudattamista.

Aspergereilla esiintyy usein yhdellä tai useammalla muistin osa-alueella joko
poikkeuksellista lahjakkuutta tai muistihäiriöitä tai molempia. Aspergereilla
esiintyy yleisesti myös jonkinasteista kasvosokeutta, ja jopa neljälläkymmenellä
prosentilla AS-lapsista on arvioitu esiintyvän merkittävässä määrin
tarkkaavaisuus- ja ylivilkkaushäiriö ADHD:n oireita. Myös hermovärve- eli
tic-oireet ovat yleisiä etenkin lapsuudessa.

Oireyhtymä on nimetty itävaltalaisen lastenlääkäri ja erityispedagogi Hans
Aspergerin mukaan.

Aspergerin oireyhtymä on sijoitettu kansanvälisessä tautiluokituksessa
laaja-alaisten kehityshäiriöiden (pervasive developmental disorders) luokkaan.
Cambridgen yliopiston autismitutkimuskeskuksen johtaja Simon Baron-Cohen päätyi
kuitenkin esittämään vuonna 2000, ettei Aspergerin oireyhtymää ja lievää
autismia ole syytä nimittää arvottavasti häiriöiksi, koska kysymys olisi
pohjimmiltaan vain erilaisuudesta, ja sen lisäksi mainittuihin oireyhtymiin
liittyi usein myös kognitiivisia vahvuuksia ja muita hyödyllisiä ominaisuuksia.
Joissakin englanninkielisissä maissa onkin ollut havaittavissa merkkejä
asennemuutoksesta, mikä on näkynyt esimerkiksi niin, että on luovuttu sanan
"häiriö" käytöstä ja sen sijaan on ruvettu puhumaan "autismin kirjon tiloista",
englanniksi "autism spectrum condition".

Simon Baron-Cohen korosti kuitenkin, että eläminen neurotyypillisiä ihmisiä
varten suunnitellussa yhteiskunnassa aiheuttaa Asperger-ihmisille
erityistarpeita, jotka pitäisi ottaa huomioon. Viime vuosina onkin saatu
tutkimusnäyttöä siitä, että autismin kirjon tiloihin liittyy neurologisia
autonomisen hermoston toimintahäiriöitä.

Autistien oikeuksien liikkeen parissa on ollut tapana verrata Aspergerin
oireyhtymää homoseksuaalisuuteen, joka myös löytyi aiemmin tautiluokituksesta,
persoonallisuushäiriöiden luokasta. Liikkeen tavoitteena onkin, että autismin
kirjolla olevat saisivat samanlaisia juridisia oikeuksia kuin homoseksuaaleilla
on nykyisin monessa maassa.

Tieteellisissä tutkimuksissa käytetään yleensä yhdysvaltalaista
DSM-tautiluokitusta, joka ei ole vertailukelpoinen Suomessa käytettävän
kansainvälisen ICD-tautiluokituksen kanssa, sillä DSM IV -luokituksen mukainen
AS-diagnoosi edellyttää vaikea-asteisempia oireita kuin ICD-luokituksen
mukainen. Yhdysvalloissa onkin annettu usein määrittämättömän lapsuusiän
laaja-alaisen kehityshäiriön diagnoosi (PDD-NOS) tapauksissa, joissa kaikki AS-
tai autismidiagnoosin DSM-kriteerit eivät täyty.

Uusimmat väestöseulontoihin perustuvat arviot Aspergerin oireyhtymän ja
PDD-NOS:in kokonaisesiintyvyydestä vaihtelevat 0,6 ja 1,7 prosentin välillä.
Arviohaarukan suuruus johtuu lähinnä siitä, että esiseulottuja henkilöitä on
lähetetty jatkotutkimuksiin osassa tutkimuksia herkemmin kuin toisissa
tutkimuksissa. Mitä alemmas vaadittu seulontalomakkeesta saatu
vähimmäispisteraja asetetaan, sitä suurempi osa diagnoosikynnyksen ylittävistä
tapauksista löydetään seulontaa seuraavassa diagnostisessa jatkotutkimuksessa.
Suurin ja kattavin tähän asti suoritetuista väestönseulontatutkimuksista on
antanut tulokseksi, että 1,7 prosentilla väestöstä olisi Aspergerin oireyhtymä
tai PDD-NOS. Sen mukaan Suomessa olisi noin 90 000 henkeä, jolla täyttyvät
jommankumman tilan DSM-luokitukseen mukaiset kriteerit.

Miehille annetaan moninkertainen määrä AS-diagnooseja naisiin verrattuna, sillä
vain noin viidesosa henkilöistä, joille tehdään AS-diagnoosi, on naispuolisia.
Miesten ja naisten erot diagnoosien määrissä ovat suuret etenkin kouluiässä,
mutta myöhemmin ero pienentyy. Sitä, että miehet saavat naisia useammin
AS-diagnoosin, on selitetty tutkimuksissa sillä, että naiset olisivat
geneettisesti vähemmän alttiita Aspergerin oireyhtymälle. Marja-Leena Mattila
sai kuitenkin yli 4 000 lasta kattavaan väestöseulontaan perustuvassa
väitöstutkimuksessaan tuloksen, jonka mukaan Aspergerin oireyhtymää esiintyisi
naisilla jopa hiukan enemmän kuin miehillä suhteen ollessa 0,8:1. Tutkimuksessa
esiin seulottujen tapausten pieni määrä saattoi kuitenkin vääristää tulosta.

Tutkimusten mukaan naisten pitää olla miehiä autistisempia, jotta heille
annettaisiin autismin kirjon diagnoosi. Iso-Britannian Kansallinen Autistiseura
on väittänyt, että naisten alidiagnosointi johtuu siitä, että monien
ammattilaisten käsitys Aspergerin oireyhtymästä pohjautuu liian yksipuolisesti
autististen miesten oireisiin. Autismin kirjon naisia edustava brittiläinen
Autism Women Matter -järjestö sekä osa tutkijoista on esittänyt syyksi, että
autismin kirjon tilojen diagnostisissa tutkimuksissa käytetään kysymyksiä, jotka
eivät sovellu yhtä hyvin molempien sukupuolten diagnosointiin.

Tutkijoiden mukaan miespuoliset aspergerit myös ohjataan naispuolisia useammin
diagnosoitaviksi muun muassa sen vuoksi, että Asperger-piirteet ovat heillä
näkyvämpiä. Esimerkiksi ulospäin näkyvät sosiaaliset vaikeudet ovat miehillä
tavallisempia. AS-tyttöjen sosiaaliset taidot ovat tutkimusten mukaan samaa
luokkaa valtaväestön poikien kanssa, kun AS-pojilla on valtaväestön poikia
huonommat taidot. Tutkijoiden mukaan diagnostisissa tutkimuksissa ei yleensä
osata kuitenkaan verrata AS-tyttöjen käyttäytymistä muiden tyttöjen
käyttäytymiseen, vaan heidän käyttäytymistään verrataan AS-poikien
käyttäytymiseen.

AS-naisille on lisäksi on tyypillistä, että lapsuudessa havaitut ulospäin
näkyvät sosiaaliset vaikeudet lievenevät tai katoavat aikuisikään mennessä
huomattavasti useammin kuin AS-miehillä. Lisäksi erityiskiinnostuksen kohteet
ovat lapsuudessa ja nuoruudessa tytöillä poikia harvemmin epätavallisia ja tytöt
luennoivat niistä poikia harvemminlähde?. AS-pojat herättävät myös enemmän
huomiota, sillä he saattavat reagoida kohtaamiinsa vaikeuksiin aggressiivisesti.

AS-naiset kärsivät AS-miehiä enemmän aistiyliherkkyyksien tuomista ongelmista.
AS-naisten aivot ovat lisäksi selvästi maskuliinisempia kuin neurotyypillisten
naisten aivot, joten heidän kokemusmaailmansa ja vuorovaikutuksensa poikkeavat
heidän sosiaalisen viiteryhmänsä keskiarvosta. Tästä saattaa aiheutua
sosiaalisia ongelmia, koska ihmiset kokevat samanlaisen viestinnän usein hyvin
eri tavalla riippuen siitä, onko viestijä mies vai nainen.

Aspergerin oireyhtymän syyt ovat suurelta osin tuntemattomia. Perinnöllisten
tekijöiden tiedetään näyttelevän jonkinlaista osaa oireyhtymän synnyssä.
Seuraavassa esitellyt otteet ja ajatukset eivät kuvasta tieteellistä konsensusta
Aspergerin oireyhtymän syistä ja syntymekanismista.

Aspergerin oireyhtymä johtuu geeneissä ja kromosomeissa tapahtuneista
mutaatioista tai ympäristön aiheuttamista geenien niin sanotuista
epigeneettisistä toimintahäiriöistä. Yleensa kyse on useampien geenimuunnosten
yhteisvaikutuksesta. Osa DNA:n rakenteellisista tai toiminnallisista muutoksista
periytyy vanhemmilta ja osa tapahtuu yksilölle itselleen jo sikiönkehityksen
aikana. 2000-luvun alussa käynnistynyt kansainvälinen Autism Genome Project on
keskittynyt viime vuosina autismin kirjon tiloja aiheuttavien
kromosomimutaatioiden tutkimiseen, joita onkin löytynyt jo satoja.

Ympäristötekijöiden aiheuttamien geneettisten ja epigeneettisten prosessien
osuuden arvioidaan olevan lievien autismin kirjon tilojen kohdalla noin 50
prosenttia loppujen 50 prosentin johtuessa vanhemmilta perityistä geneettisistä
muunnoksista. Tällaisia ympäristötekijöitä ovat esimerkiksi raskaana olevan
äidin sairaudet, synnytyksenaikaiset komplikaatiot sekä sikiön altistuminen
vierasaineille. Esimerkiksi masennuksen hoidossa yleisesti käytettyjen
SSRI-lääkkeiden nauttiminen alkuraskauden aikana nelinkertaistaa riskin saada
autismin kirjolla oleva lapsi ja epilepsian, kaksisuuntaisen mielialahäiriön,
migreenin, masennuksen ja skitsofrenian hoitoon käytetyn natriumvalproaatin
nauttiminen alkuraskauden aikana jopa seitsenkertaistaa riskin synnyttää lapsi,
jolla on autismin kirjon oireyhtymä. Eläinkokeissa on havaittu, että
natriumvalproaatti aiheuttaa sikiön aivoihin samanlaisia poikkeavuuksia, joita
esiintyy autisminkirjolaisilla.

Myös äidin astma, allergiat, metabolinen oireyhtymä, autoimmuunisairaudet ja
synnytyksenaikaiset komplikaatiot lisäävät syntyvällä lapsella autismin kirjon
oireyhtymän riskiä. Esimerkiksi keliakia ja äidin sairaalahoitoa vaativa
virusinfektio alkuraskauden aikana kolminkertaistavat riskin synnyttää
autistinen lapsi. Myös vauvan altistuminen virusinfektiolle, hoitamaton
keltaisuus ja talviaikaan syntyminen lisäävät riskiä. Äidin raskaudenaikainen
tupakointi lisää 40 prosentilla riskiä, että lapsella diagnosoidaan myöhemmin
Aspergerin oireyhtymä tai lievä autismi.

Keskushermosto toimii aspergereilla usein hieman poikkeavasti. On esimerkiksi
viitteitä siitä, että aspergerit käsittelevät kieltä eri aivoalueilla kuin
valtaväestö. Lievästi autististen lasten keskushermoston on myös havaittu
reagoivan valtaväestöstä poikkeavalla tavalla katsekontaktiin: suora
katsekontakti rauhoittaa valtaväestöllä keskushermoston toimintaa, mutta
kiihdyttää sitä lievästi autistisilla lapsilla.

Monilla Asperger-henkilöillä esiintyy myös poikkeuksellisia hormonipitoisuuksia.
Esimerkiksi tavanomainen kouluympäristö nostaa tutkimusten mukaan vireys- ja
stressihormoni kortisolin pitoisuuksia aspergereilla enemmän kuin muilla
lapsilla. Lisäksi on viitteitä siitä, ettei aspergereiden elimistössä tapahtuisi
heräämisen jälkeistä kortisolitason nousua (CAR), minkä on todettu korreloivan
unihäiriöiden kanssa. Autististen ihmisten aivoissa on tavallista vähemmän
elimistön vuorokausirytmiä sääteleviä RORA-geenejä (retinoic acid-related orphan
receptor-alpha gene). Lievästi autististen naisten aivot ovat rakenteellisesti
maskuliinisempia kuin muiden naisten aivot. On havaittu, että autistista poikaa
odottavan äidin kohdussa esiintyy usein poikkeuksellisen paljon
sukupuolihormoneita sekä vireys- ja stressihormoni kortisolia.

Joka kolmannella Asperger-henkilöllä on normaalia korkeampi elimistön
serotoniinitaso. Joidenkin aspergereiden tavanomaista korkeampi kipukynnys
saattaisi selittyä poikkeuksellisella serotoniiniaineenvaihdunnalla. Lisäksi
pitäisi noudattaa suurta varovaisuutta pohdittaessa Asperger-ihmisen hoitoa
keskushermoston serotoniinitasoa nostavilla lääkkeillä. Sama pätee kaikkien
aivoihin ja muuhun keskushermostoon vaikuttavien lääkeaineiden käyttöön, sillä
autisminkirjolaiset ovat usein yliherkkiä kyseisten lääkkeiden vaikutuksille.
Esimerkiksi AD/HD:n hoitoon käytetty lääke aiheuttaa merkittävästi enemmän
haittavaikutuksia autisminkirjolaisille kuin muille AD/HD-potilaille.

Aspergerin oireyhtymän diagnoosin voi saada aiheeseen perehtyneeltä neurologilta
tai neuropsykiatriaan perehtyneeltä psykiatrilta. Oireiden pitää olla ollut
havaittavissa jo potilaan lapsuusaikana. Eri lääkäreiden noudattamat
diagnoosikäytännöt poikkeavat kuitenkin toisistaan, koska kaikki lääkärit eivät
noudata sairausluokituksen diagnostisia kriteereitä. Aspergerin oireyhtymän
diagnoosi saatetaan antaa esimerkiksi kielen kehityksen häiriöistä kärsivälle
lapselle tai jopa älyllisesti kehitysvammaiselle ihmiselle. Marja-Leena Mattilan
epidemiologisessa väitöstutkimuksessa havaittiin, että kymmenestä lapsesta
neljälle, joille oli annettu ICD-luokituksen mukainen Aspergerin oireyhtymän
diagnoosi tai jotka eivät olleet saaneet diagnoosia, mutta jotka oli luokiteltu
Asperger-piirteisiksi, olisi ICD-luokituksen mukaan pitänyt antaa autismin
(lapsuusiän autismi F84.0 tai epätyypillinen autismi F84.1) diagnoosi.
Christopher Gillbergin vuonna 1989 julkaisemien kriteerien mukaan myös heillä
olisi ollut Aspergerin oireyhtymä, mutta Gillbergin kriteerit eivät ole saanut
missään maassa virallista asemaa.

Aspergerin oireyhtymä ilmaistaan koodinumerolla F84.5.. Oireyhtymän
diagnosoimiseksi vaaditaan karkeasti ilmaistuna toteutuviksi seuraavat kohdat:

Jotkut tutkijat ovat kuitenkin havainneet, että myös Aspergerin oireyhtymän
omaavat henkilöt voivat sairastua pakko-oireiseen häiriöön ja esittäneet
diagnoosikriteereiden korjaamista tältä osin.

Yhdysvalloissa ja Ruotsissa käytetään ICD:n sijaan Amerikan psykiatrisen
yhdistyksen kehittämää mielenterveydellisten ongelmien referenssiopasta DSM.
Suurin osa maailmalla tehtävästä Asperger-tutkimuksesta on tehty henkilöillä,
joille on annettu DSM:n mukainen Asperger-diagnoosi. Näitä tutkimustuloksia ei
voida siksi yleistää sellaisinaan suomalaiseen Asperger-väestöön, koska ICD ja
DSM eivät ole yhteismitallisia. Yhdysvalloissa käytetään laajalti myös Szatmarin
tutkimusryhmän kehittelemiä epävirallisia kriteereitä. Myös ruotsalainen
Christopher Gillberg on kehittänyt oman kriteeristönsä Aspergerin oireyhtymän
diagnosointiin.

Aspergerin syndrooman diagnoosi jätettiin pois vuonna 2013 julkaistusta Amerikan
psykiatrisen yhdistyksen mielenterveyden häiriöiden käsikirjan (DSM) uudesta
versiosta, jossa nimekkeen autismikirjon häiriö on tarkoitus korvata Aspergerin
syndrooma, autistinen häiriö, epätyypillinen autismi, tarkemmin määrittelemätön
laaja-alainen kehityshäiriö (PDD-NOS) ja Hellerin tauti.

Diagnoosiuudistuksen tarkoituksena oli tuottaa kolmiportainen diagnostinen
järjestelmä, joka sopii kaikkien autismityyppistä käyttäytymispiirteistöä
ilmentävien henkilöiden diagnosointiin riippumatta heidän iästään tai
älyllisestä kehitystasostaan. Lisäksi haluttiin poistaa diagnostinen sekaannus,
joka syntyi siitä, että oli vaikea erottaa toisistaan Aspergerin syndroomaa ja
tarkemmin määrittelemätöntä laaja-alaista kehityshäiriötä.

Aspergerin oireyhtymän perushoitona on suojautua liialta ylikuormitukselta, joka
saattaa johtaa uupumukseen, masennukseen tai pakko-oireiseen häiriön, krooniseen
väsymysoireyhtymän tai fibromyalgian puhkeamiseen.

Aspergerin oireyhtymän ydinoireisiin ei ole olemassa toimivaa lääkehoitoa, mutta
jos Aspergerin oireyhtymään liittyy gluteeniyliherkkyyttä, gluteenin jättäminen
pois ruokavaliosta vähentää todennäköisesti AS-oireita.

Jos Aspergerin oireyhtymään liittyy tasapaino-ongelmia tai motoriikan häiriöitä,
lapsuudessa saatu toimintaterapia voi auttaa esimerkiksi perusliikuntalajien
oppimisesssa.

Asperger-henkilöt joutuvat usein kokemaan kiusaamista ja syrjintää lapsena,
teini-iässä sekä opiskelu- ja työpaikoilla. Jo työnsaanti voi olla vaikeaa
sosiaalisuuden vaatimusten vuoksi, vaikka AS-henkilöllä olisi hyvätkin
tutkintopaperit.lähde?

Monia AS-lapsia kiusataan muun muassa koulussa heidän erikoisuutensa takia.
Toinen kiusaamista aiheuttava ongelma on se, että heidän on vaikeampi luoda
vertaiskontakteja muiden samanikäisten kanssa. Vaikka AS-lapset kokevat tarvetta
kuulua johonkin vertaisryhmään, he eivät välttämättä löydä samanhenkisiä ihmisiä
omasta ikäluokastaan, mikä vaikeuttaa ystävyyssuhteiden syntyä.lähde?

Vahvaluonteinen, vahvamielipiteinen ja näennäisesti ulospäin suuntautunut, mutta
kuitenkin sosiaalisesti muita kyvyttömämpi AS-oppilas saatetaan luokkayhteisössä
kokea oudoksi ja hän saattaa olla helppo kohde muun joukon ärsytettäväksilähde?.
Toisaalta hiljainen, omissa oloissaan viihtyvä, omituisia rutiininomaisia tapoja
omaava sulkeutunut AS-oppilaskin on kiusaajille helppo maalitaulu.

Joskus AS-henkilö saattaa tajuta joutuneensa kiusatuksi vasta paljon
myöhemminlähde?. Toiset AS-henkilöt taas saattavat ylireagoida vähänkin
kiusaamiseen vivahtavissa tilanteissa, vaikkei vastapuolella olisikaan ollut
mitään aikomusta kiusata ko. henkilöä.

Tutkimusten mukaan Aspergerin oireyhtymä -diagnoosin omaavat henkilöt eivät
syyllisty rikolliseen toimintaan muuta väestöä useammin.

Diagnoosin saaneilla aspergereilla on valtaväestöä selvästi enemmän
mielenterveyden ongelmia. Esimerkiksi Britanniassa on havaittu, että aikuisiässä
diagnoosin saaneilla aspergereilla esiintyy kymmenen kertaa todennäköisemmin
itsemurha-ajatuksia kuin muulla väestöllä ja yli kolmannes diagnoosin saaneista
aspergereista on suunnitellut tai yrittänyt itsemurhaa jossain elämänsä
vaiheessa. Toisaalta kun tutkimuksiin otetaan mukaan myös ne aspergerit, joilla
ei ole diagnoosia, on havaittu, että mielenterveysongelmista vain pakko-oireinen
häiriö on sellainen, jota esiintyy AS-väestössä useammin kuin muussa väestössä.
Pakko-oireinen häiriö on virallisesti Aspergerin oireyhtymän erotusdiagnostinen
kriteeri eli tautiluokituksen ohjeistus estää Asperger-diagnoosin antamisen
pakko-oireista häiriötä sairastavalle. Tutkijat ovat kuitenkin havainneet, että
myös Aspergerin oireyhtymän omaavat henkilöt voivat sairastua pakko-oireiseen
häiriöön. Suuri ero diagnosoidun ja diagnosoimattoman AS-väestön välillä viittaa
siihen, että mielenterveyden ongelmista kärsivä AS-väestö hakeutuu muuta
AS-väestöä helpommin Aspergerin oireyhtymän diagnostisiin tutkimuksiin.

Autismin diagnosointiin erikoistuneen brittiläisen Lorna Wing -keskuksen
johtajan Judith Coden mukaan noin 40 prosenttia AS-naisista on saanut väärän
psykiatrisen diagnoosin. Aspergerin oireyhtymään tyypillisesti liittyvät
syrjäänvetäytymistaipumus ja unihäiriöt tulkitaan helposti masennusoireiksi.
Lisäksi on olemassa viitteitä siitä, että aspergerit saavat muuta väestöä
helpommin väärän masennusdiagnoosin poikkeavan ruumiinkielensä kuten vähäisen
katsekontaktin ja ilmeettömyyden vuoksi. Myös ylikuormituksesta johtuvaa
uupumusta saatetaan erehtyä pitämään masennuksesta johtuvana jopa silloin, kun
masennusta ei esiinny.

Monet Aspergerin oireyhtymään usein liittyvät piirteet, kuten puheen ja
tunnetilojen ilmaisun niukkuus, muuta väestöä vähäisempi katsekontakti, omiin
oloihin vetäytyminen, epäsovinnainen käyttäytyminen ja epätavalliset
kiinnostuksen kohteet saattavat muistuttaa myös skitsofrenian oireita. Myös
aistiherkkyyttä ja epätavallista ruumiinkieltä on saatettu pitää osoituksena
skitsofreniasta.

Jotkut Suharevan aikalaiset epäilivät, että skitsoideilla eli eristäytyvillä
henkilöillä olisi muuta väestöä suurempi riski sairastua skitsofreniaan. Hans
Aspergerin aineisto kuitenkin todisti epäilyn turhaksi aspergereiden osalta: 200
potilaan joukosta vain yhdelle kehittyi skitsofrenia kahdenkymmenen vuoden
pituisen tarkastelujakson aikana. Aspergerin oireyhtymän oireiden saatettiin
silti vielä 1990-luvun alussa tulkita johtuvan esimerkiksi skitsofrenian kirjon
häiriöistä, kaksisuuntaisesta mielialahäiriöstä, ahdistuneisuushäiriöistä tai
pakko-oireisesta häiriöstä, minkä vuoksi monet psykiatrit pitivät Aspergerin
oireyhtymää ”kiisteltynä ilmiönä”. Ennen Aspergerin oireyhtymän liittämistä
tautiluokitukseen aspergereille saatettiin antaa myös MBD:n, mielialahäiriön,
epävakaan persoonallisuuden tai syömishäiriön diagnoosi. Edellä mainittuja
diagnooseja sekä muita psykiatrisia diagnooseja annetaan perusteettomasti
edelleen etenkin autismin kirjon naisille. Yhä edelleen paljastuu säännöllisin
väliajoin tapauksia, joissa Asperger-piirteitä on erehdytty luulemaan jopa
skitsofrenian oireiksi.

Asperger-kulttuuria syntyy yleensä luonnostaan kahden tai useamman aspergerin
kohdatessa. Asperger-kulttuurilla tarkoitetaan tällöin yhteisesti jaettuja
käsityksiä siitä, mikä on normaalia ja hyväksyttävää aistimista ja
käyttäytymistä. Asperger-kulttuurin mukaisissa tulkinnoissa ei esimerkiksi
lähdetä siitä, että katsekontaktin välttely olisi merkki epärehellisyydestä,
epäkohteliaisuudesta, ujoudesta tai huonosta itsetunnosta. Asperger-kulttuurin
sisällä syntyy myös uusia neurotyypillisen kaltaisia käsitteitä, jotka kuvaavat
autisminkirjolaisten ja valtaväestön välisiä eroja aiempia käsitteitä paremmin.

Yhä useammat aspergerit ovat alkaneet mieltää itsensä osaksi yhteiskunnan
vähemmistöryhmää, jonka jäsenillä on monia yhteisiä piirteitä ja tarpeita.
Aspergereille on tarjoutunut mahdollisuus päästä keskusteluyhteyteen toistensa
kanssa etenkin sen jälkeen, kun internetiin on perustettu autisminkirjolaisille
ja muille aiheesta kiinnostuneille tarkoitettuja keskustelufoorumeita. Suomen
suurin autisminkirjolaisille ja aiheesta kiinnostuneille tarkoitettu Aspalstan
nimellä toiminut keskustelupalsta perustettiin vuonna 2001.

Kansainvälisen Autistien oikeuksien liikkeen nousun myötä on alettu muun muassa
viettää Autistien oikeuksien päivää 18. kesäkuuta. Liike toimii sen puolesta,
että yhteiskunta hyväksyisi neurologisen poikkeavuuden homoseksuaalisuuden
kaltaisena asiana. Tavoitteena on, että autisminkirjolaiset saisivat virallisen
vähemmistöaseman, mikä turvaisi sen, ettei kirjolaisia asetettaisi perusteetta
muita huonompaan asemaan. Hans Aspergerin syntymäpäivä 18. helmikuuta on
julistettu kansainväliseksi Asperger-tietoisuuden päiväksi.

Kansainvälistä menestystä saavuttaneen tanskalais-ruotsalaisen tv-jännityssarjan
Silta päähenkilöllä Saga Norénilla on samanlaisia sosiaalisen vuorovaikutuksen
ongelmia, joita esiintyy Aspergerin oireyhtymän omaavilla henkilöillä.

Ruotsalaisen Stieg Larssonin Millennium-trilogian päähenkilöllä Lisbeth
Salanderilla on Aspergerin oireyhtymälähde tarkemmin?.

Lasse Hallströmin vuonna 2012 ensi-iltaan tulleen elokuvan Rakkaudesta,
unelmista ja kaloista päähenkilö Fred Jones on aspergeri. Ewan McGregorin
näyttelemä Jones on luonnonvaraministeriön erityisasiantuntija, joka saa
tehtäväkseen konsultoida Jemenin hallitsijaa paikallisessa
lohenistutushankkeessa.

Vuonna 2005 valmistunut elokuva Mozart and the Whale kertoo taksinkuljettajan ja
tutkimusapulaisen rakkaustarinan. Molemmilla on Aspergerin oireyhtymä.
DVD-version nimeksi tuli Crazy in Love..

Brittiläisen Mark Haddonin vuonna 2003 kirjoittama nuortenromaani Yöllisen
koiran merkillinen tapaus kertoo kirjan takakansitekstin mukaan pojasta, jolla
on Aspergerin oireyhtymä. Haddon on kuitenkin ilmoittanut blogissaan, että on
tutustunut vain pintapuolisesti Aspergerin oireyhtymään, eikä hänen kirjan
päähenkilöllä ole todellisen elämän esikuvia. Haddon toteaa myös, että kirjassa
ei mainita Aspergerin oireyhtymää tai autismia sekä kertoo katuvansa, että näitä
termejä on käytetty kirjan markkinoinnissa.

Aspergerin oireyhtymän on epäilty johtuvan rokotteiden apuaineena käytetystä
elohopeasta. Institute of Medicine on kuitenkin julkaissut kolme kattavaa
tutkimusyhteenvetoa. Jokaisessa näistä metatutkimuksista päädyttiin siihen
johtopäätökseen, että rokotteet ovat tässä suhteessa turvallisia.

Myös väitteet empatiakyvyn puuttumisesta ovat osoittautuneet vääriksi. Tutkimus
viittaa sellaiseen, että aspergerihmisillä vain kognitiivinen empatia on
keskimääräistä heikompi, mutta emotionaalinen empatia ei ole normaalista
poikkeava.

Venäläinen neurologi, tohtori Grunja Suhareva julkaisi vuonna 1926 ensimmäisen
Aspergerin oireyhtymää käsittelevän vertaisarvioidun tieteellisen artikkelin.
Suharevan tutkimus oli kuuden poikalapsen tapaustutkimus, jossa hän kutsui
oireyhtymää skitsoidiseksi psykopatiaksi. Psykopatialla tarkoitettiin silloin
perinnöllisiksi otaksuttuja luonteen- ja käyttäytymisen piirteitä, joista oli
haittaa henkilölle itselleen ja jotka johtivat sosiaalisiin konflikteihin.
Skitsoidinen viittasi eristäytyvään persoonallisuuteen. Skitsoidisen psykopatian
tunnusmerkkejä olivat muiden muassa hentorakenteisuus, motorinen kömpelyys,
ilmeettömyys, puhemelodian monotonisuus tai muu puheilmaisun erikoisuus,
taipumus pysytellä sivussa muiden lasten leikeistä ja oman rauhan kaipuu,
haluttomuus jättää aloitettua tekemistä kesken, vaikeus sopeutua muutoksiin sekä
taipumus pakko-oireisiin. Suhareva mainitsi myös taipumuksen pohdiskella asioita
sekä ajatella abstraktisti ja kaavamaisesti. Suharevasta tuli kansainvälisesti
tunnettu vasta vuonna 1996, kun Sula Wolff käänsi hänen artikkelinsa saksasta
englanniksi.

Oireyhtymä vaipui unohduksiin 12 vuodeksi, kunnes itävaltalainen lastenlääkäri
ja erityispedagogi Hans Asperger mainitsi sen vuonna 1938 artikkelissaan Das
psychisch abnorme Kind. Vuonna 1944 hän julkaisi aiheesta väitöskirjan. Asperger
ei oletettavasti ollut tutustunut Suharevan artikkeliin, koska käytti potilaista
nimitystä autistiset psykopaatit. Asperger lisäsi oireyhtymän tunnusmerkkeihin
muun muassa älylliset tai keräilyharrastukseen liittyvät erikoiskiinnostuksen
kohteet ja taipumuksen esitelmöidä niistä, katsekontaktin puuttumisen,
pyrkimyksen tasa-arvoiseen suhteeseen keskustelukumppanin kanssa, puuttuvan
taipumuksen muiden ihmisten alitajuiseen jäljittelyyn, intensiivisen
uppoutumisen omaan tekemiseen, ruokailuun liittyvät erikoiset mieltymykset,
aistiyliherkkyydet, nukkumiseen liittyvät ongelmat, kehittyneen taiteellisen
silmän sekä varhaisen kielenkehityksen ja normaaliväestöä suuremman kielellisen
lahjakkuuden. Hän korosti, ettei kaikilla yksilöillä suinkaan ollut kaikkia
oireyhtymän tyypillisiä piirteitä, vaan kyse oli edellä mainittujen
ominaisuuksien kohonneesta todennäköisyydestä.

Asperger ei ollut tietoinen, että itävaltalainen lastenpsykiatri Leo Kanner oli
julkaissut oman autismikuvauksensa vuotta aiemmin. Heitä erotti valtameri ja
meneillään ollut toinen maailmansota. Suharevan artikkelin tavoin myös
Aspergerin saksankieliset tutkimukset jäivät vuosikymmeniksi tuntemattomiksi
saksalaisen kielialueen ulkopuolella. Ne käännettiin englanniksi vuonna 1991.

Vuonna 1981 brittiläinen psykiatri Lorna Wing julkaisi oman tapaustutkimuksensa,
jossa nimesi autistisen psykopatian uudelleen, koska sanalla psykopatia oli
alettu yleiskielessä viitata narsismiin ja sosiopatiaan. Koska Wing ei ollut
tietoinen Suharevan työstä, hän piti Aspergeria oireyhtymän löytäjänä ja nimesi
sen Aspergerin syndroomaksi.

Aspergerin oireyhtymä lisättiin kansainväliseen ICD-tautiluokitukseen vuonna
1992 ja kaksi vuotta myöhemmin myös amerikkalaiseen DSM-luokitukseen.

Suomessa ensimmäinen Aspergerin oireyhtymän diagnoosi annettiin vuonna 1989, ja
yleinen tietoisuus oireyhtymästä alkoi kasvaa 1990-luvulla. Kesti kuitenkin
kauan, ennen kuin tieto Aspergerin oireyhtymän neurologisesta luonteesta
tavoitti kaikki alan ammattilaiset. Tämä lienee osittain vaikuttanut siihen,
että monet psykiatrit pitivät oireyhtymää vielä 1990-luvulla ”kiisteltynä
ilmiönä”. Toisaalta myös ICD-10 sisältää Aspergerin oireyhtymän diagnostisten
periaatteiden kuvauksen yhteydessä maininnan "a disorder of uncertain
nosological validity".



https://fi.wikipedia.org/wiki/Suomen_maakunnat

Maakunta voi tarkoittaa Suomessa 1900-luvulla muodostuneita nykymaakuntia tai
historiallisia maakuntia. Nykymaakuntien rajat olivat epävirallisia ja osin
rajoiltaan epäselviä, kunnes vuoden 1994 aluehallintouudistuksen yhteydessä
yhdistettiin aiemmat maakuntaliitot ja seutukaavaliitot.

Suomen yhdeksän historiallista maakuntaa olivat Ahvenanmaa, Häme, Karjala,
Lappi, Pohjanmaa, Satakunta, Savo, Uusimaa ja Varsinais-Suomi. Keskiajalla
syntynyt hallinnollinen jako linnalääneihin vastasi melko pitkälle maakuntien
rajoja. Linnaläänit korvattiin vuonna 1634 maaherrajohtoisilla siviililääneillä,
jotka eivät enää täysin noudatelleet vanhaa maakuntajakoa. Tämän jälkeen
historiallisilla maakunnilla ei enää ole ollut hallinnollista merkitystä, mutta
niiden perinteet ovat säilyneet monin tavoin.

Etenkin taloudellisilla ja liikenteellisillä perusteilla muotoutui Suomeen
1900-luvulla uusi maakuntajako, niin sanotut uudet maakunnat tai nykymaakunnat.
Maakuntien syntyyn vaikuttivat myös kotiseutuhengen herääminen,
yhdistystoiminnan järjestäytyminen sekä alueellisen lehdistön synty.
Nykymaakunnat ovat yleensä historiallisten maakuntien pienempiä osia kuten
Etelä-Savo ja Pohjois-Savo, tai ne ovat syntyneet kahden tai useamman
historiallisen maakunnan raja-alueista kuten Kymenlaakso ja Pirkanmaa tai
yhdistämällä, kuten Lappi (Lappi ja Peräpohjola, osa Pohjanmaata). Ennen vuotta
1994 niillä ei ollut selvää hallinnollista merkitystä eivätkä niiden rajat
olleet kaikilta osin täsmällisiä. Maakuntahengen kasvaessa alettiin 1920-luvulta
lähtien perustaa maakuntaliittoja, ensin Varsinais-Suomessa vuonna 1927 ja
viimeisimpänä Päijät-Hämeessä vuonna 1967. 1960-luvulta alkaen maakuntiin
muodostettiin alueellista suunnittelua varten erikseen myös seutukaavaliittoja.

Ennen vuotta 1994 nykymaakunnat Suomessa olivat epävirallisia ja niiden rajat
poikkesivat vuonna 1994 virallistetusta maakuntajaosta. Muun muassa
Etelä-Pohjanmaan maakunnasta erosi tuolloin Pohjanmaan maakunta, suuri osa sitä
ennen Keski-Pohjanmaan maakunnaksi mielletystä alueesta liittyi
Pohjois-Pohjanmaan maakuntaan ja Uudenmaan maakunnasta jäi omaksi maakunnakseen
Itä-Uudenmaan maakunta, joka sittemmin vuoden 2011 alusta liittyi jälleen
Uuteenmaahan. Samoin maakuntaliittojen toimialueet ennen vuotta 1994 limittyivät
myös päällekkäin ja niiden alueet saattoivat poiketa myös seutukaavaliittojen
aluejaoista.

Vuoden 1994 alusta voimaan astuneen aluekehityslainsäädännön uudistuksen
yhteydessä Suomi jaettiin 20:een niin sanottuun toiminnallis-taloudelliseen
maakuntaan. Samalla aiemmat seutukaavaliitot ja maakuntaliitot yhdistettiin
maakuntien liitoiksi. Kuntayhtymiä kutsutaan maakuntien liitoiksi, koska kaikkia
yhdistysmuotoisia maakuntaliittoja ei lakkautettu. Tästä huolimatta Etelä-Savo
ja Pohjois-Karjala ovat ottaneet käyttöön maakuntaliitto-termin. Vuoden 1997
lääniuudistuksen ansiosta näiden uusien maakuntien rooli vahvistui entisestään.
Lopullisesti nykyään voimassa oleva maakuntajako ja maakuntien nimet
määriteltiin vuonna 1998 Valtioneuvoston päätöksessä maakunnista. Vuonna 2011
maakuntajakoa muutettiin yhdistämällä alun perin seutukaavaliittojen aluejakojen
perusteella muodostunut Itä-Uudenmaan maakunta Uudenmaan maakuntaan. Tämän
jälkeen maakuntia on Suomessa 19.

Maakunnan alueella sijaitsevat kunnat muodostavat yhdessä maakunnan liiton, joka
on luonteeltaan kuntien autonomiseen päätöksentekovaltaan perustuva
yhteishallinnollinen yksikkö, joka ilmentää paikallista demokratiaa aluetasolla
valtion suuntaan. Lain mukaan maakuntajohtajan johtama Maakunnan liitto vastaa
maakunnan yleisestä kehittämisestä ja suunnittelusta. Valtionhallinnon
alueellinen toimeenpanovalta ja kunnallishallinnon alueellinen päätösvalta
kohtaavat Suomessa elinkeino-, liikenne- ja ympäristökeskusten (ely-keskus) ja
maakuntien liittojen tasolla. Näiden aluejaot ovat yhtenevät siten, että
jokainen nykymaakunta kuuluu yhden aluehallintoviraston toimialueeseen joko
yksin tai yhdessä toisten maakuntien kanssa.

Suomen 19 maakunnasta vain Ahvenanmaan autonomisella maakunnalla on vaaleilla
valittu maakuntaneuvosto (Kainuussa kokeiltiin mallia 2004–2012). Muissa
maakunnissa maakunnan liiton ylin päättävä elin maakuntavaltuusto on
kunnanvaltuustojen nimittämä.

Maakunnilla on erilaisia tunnuksia kuten vaakunoita (joillain maakunnilla myös
lippuja) sekä nimikkoeläimiä, -kasveja ja -kiviä. Näiden lisäksi maakunnilla on
maakuntalauluja ja myös esimerkiksi maakuntaruokia.

Kuten maakuntaliittojen ja seutukaavaliittojen rajoissa ennen vuotta 1994, myös
maakuntien rajoissa vuoden 1994 jälkeen on tapahtunut vähäisiä muutoksia lähinnä
yksittäisten kuntien kohdalla, jos esim. kuntaliitos on tapahtunut toisessa
maakunnassa olevaan kuntaan. Myös yksi kokonainen maakunta on vuoden 1994
jälkeen hävinnyt, kun Itä-Uudenmaan maakunta vuoden 2011 alusta liittyi osaksi
Uudenmaan maakuntaa.

Suomen maakunnilla on joukko enemmän tai vähemmän virallisia ja vakiintuneita
maakuntatunnuksia. Näistä vanhimpia ja ehkä tärkeimpiä ovat maakuntavaakunat ja
maakuntalaulut. Näiden ohella maakunnille on valittu muun muassa nimikkolajeja
kuten maakuntakukkia, -eläimiä ja -kaloja sekä lisäksi muun muassa maakuntakivet
ja maakuntajärvet.



https://fi.wikipedia.org/wiki/Ramadan

Ramadan (arab. رمضان‎, ramaḍān) on islamilaisen hijra-kalenterin yhdeksäs
kuukausi. Sen näkyvin tapahtuma on koko tämän kuukauden kestävä uskonnollinen
paasto, saum, jonka aikana terveet aikuiset muslimit syövät vain auringonlaskun
ja aamuhämärän välisenä aikana. Tämä perustuu Koraaniin (2:187): "... syökää ja
juokaa aamuhämäriin asti, kunnes vaalea lanka selvästi erottuu mustasta. Mutta
sitten noudattakaa tarkoin paastoa yön tuloon saakka". Myös juominen,
tupakointi, kiroilulähde?, itsetyydytys ja seksuaalinen kanssakäyminen ovat
valoisaan aikaan kiellettyjä. Ramadanin aikana muslimit työskentelevät yleensä
vain aamupäivisin. Paaston päätyttyä vietetään seuraavan, šawwal-kuun kolmena
ensimmäisenä päivänä Id al-Fitr -juhlaa.

Ramadan on kuukausi, jolloin Koraani lähetettiin profeetta Muhammedille.
Profeetan perimätiedon mukaan Ramadanin ajaksi avataan Paratiisin portit,
lukitaan Helvetin portit ja kahlitaan paholaiset. Ramadan-kuun paasto on islamin
neljäs pilari.

Koska islamilainen kalenteri on puhdas kuukalenteri, ramadan ei ole aina samana
vuodenaikana vaan se kiertää noin 30 vuoden kuluessa kaikkien vuodenaikojen
ympäri. Ramadan on viime vuosina sijoittunut seuraavasti:

Jotkut muslimit edellyttävät uuden kuun näkemistä paikkakunnalla kuukauden
vaihtumisen merkiksi, kun taas toisille riittää tähtitieteellisesti laskettu
hetki tai radioteitse kuultu ilmoitus.



https://fi.wikipedia.org/wiki/Lentopallo

Lentopallo on yleensä sisätiloissa pelattava joukkuepeli, jossa kaksi verkon
erottamaa kuusihenkistä joukkuetta lyövät ilmatäytteistä palloa puolelta
toiselle. Pallo ei saa koskettaa kenttää. Pelin kehitti tenniksestä ja
koripallosta William Morgan, ja sitä alettiin pelata 1800-luvun lopulla
Yhdysvalloissa, Suomessa 1930-luvulla.

Lentopallo on Kansainvälisen olympiakomitean tunnustamista lajeista levinnein
kansainvälisen lajiliiton jäsenmailla (220) mitattuna.

Pelikenttä muodostuu kahdesta 9 × 9 metrin kenttäalueesta, joka erotetaan
verkolla. Kummallakin puolella on hyökkäysraja kolmen metrin etäisyydellä
verkosta. Takarajojen takana on 9 metriä leveät aloitusalueet. Verkon korkeus on
miehillä 243 cm ja naisilla 224 cm. Verkon päissä on antennit, joiden päät
ulottuvat 80 cm verkon yläpuolelle.

Pelivälineenä käytettävä lentopallo on kuoreltaan nahkaa tai synteettistä
nahkaa, ja sen ympärysmitta on 65–67 cm ja paino 260–280 g.

Pallon voittanut joukkue saa pisteen. Erävoittoon vaaditaan 25 pistettä, mutta
tasatilanteessa 24–24 jatketaan siihen asti, että toinen joukkue saavuttaa
kahden pisteen eron. Ottelun voittaa se joukkue, joka voittaa ensin kolme erää.
Jos erävoitot ovat 2–2, viides erä pelataan 15 pisteeseen ja vähintään kahden
pisteen eroon.

Palloa saa pelata kaikilla ruumiinosilla. Sitä on kuitenkin lyötävä, eikä sitä
saa kopata tai heittää.

Joukkue asettaa kentälle kuusi pelaajaa, joista kolme etukentälle ja kolme
takakentälle. Pelaajat siirtyvät seuraavalle pelipaikalle myötäpäivään aina, kun
oma joukkue saa syöttövuoron. Näin jokainen pelaaja on vuorollaan kolme paikkaa
edessä ja kolme paikkaa takana. Heti kun syöttö lähtee, etukenttäpelaajat saavat
vaihtaa keskenään paikkaa, samoin takakenttäpelaajat. Takakenttäpelaaja ei saa
lyödä etukentältä palloa vastustajan puolelle, paitsi jos pallo on verkkonauhan
alapuolella tai jos hän ponnistaa hyökkäysrajan (kolmen metrin viivan) takaa.

Lentopallon kehitti vuonna 1895 NMKY:n liikunnanohjaaja William Morgan
Massachusettsin Holyokessa. Ensimmäinen tunnettu virallinen ottelu pelattiin
Massachusettsissa 1896.

Laji tuli Eurooppaan vuonna 1914 ja Pohjoismaihin 1920-luvulla. Kansainvälinen
lentopalloliitto FIVB perustettiin vuonna 1947. Lajin ensimmäiset
maailmanmestaruuskilpailut järjestettiin 1949. Lentopallosta tuli olympialaji
1964 kisoista alkaen.

Kansainvälisessä lentopalloliitossa on nykyisin 220 jäsenmaata, ja lentopallon
aktiivipelaajia on maailmassa noin 200 miljoonaa.

Lentopallo tuli Suomeen 1920-luvun lopulla, kun nuorisopastori Heimer Virkkunen
oli tutustunut lajiin Yhdysvalloissa. Ensimmäiset lentopallo-ottelut pelattiin
seuraavan vuosikymmenen alussa Helsingin Mustasaaressa, jossa vuodesta 1931
lähtien toimi Helsingin seurakuntien leirikeskus. Lajia kutsuttiin aluksi
nimellä ”kaaripallo”.

Vuodesta 1939 alkaen lentopallo kuului Suomen Koripalloliiton ja sen jälkeen
Suomen Koripallo- ja Lentopalloliiton ohjelmaan. Suomen Lentopallokomitea
perustettiin 1956 ja Suomen Lentopalloliitto 1959. MM-kisoissa Suomi oli ensi
kerran mukana 1952 ja EM-kisoissa 1955. Lentopallon SM-liiga perustettiin 1994.
Syksystä 2010 sarjan nimi on ollut Lentopallon Mestaruusliiga.

Suomessa on rekisteröityjä pelaajia nykyisin 11 500. Liittoon kuuluu noin 400
jäsenseuraa.

Mieslentopallon 2000-luvun kestomenestyjiin ovat kuuluneet Brasilia,
Yhdysvallat, Serbia ja Venäjä. Naisten lentopallossa ovat menestyneet muun
muassa Venäjä, Kuuba, Italia, Yhdysvallat ja Kiina.

EM-kisoissa vahvimpia maita ovat olleet itäblokin maat. Eniten mestaruuksia on
Neuvostoliitolla, muita menestyjiä ovat muiden muassa Unkari, Puola, Bulgaria ja
Tšekkoslovakia.

Pan-Amerikan kisoissa lentopallo on ollut mukana vuodesta 1955 lähtien. Amerikan
mantereen menestyneimpiä maita ovat Brasilia, Yhdysvallat ja Kuuba, kuten myös
Meksiko ja Kanada. Aasiassa vahvimpia lentopallomaita ovat olleet Kiina, Japani
ja Etelä-Korea.

Lentopallosta kehitettyjä muunnelmia ovat hiekka-alustalla kahden hengen
joukkuein pelattava rantalentopallo sekä suolla pelattava suolentopallo. Nuoret
(10–14 v) voivat pelata Ruotsissa keksittyä Volley 2000:ta, jossa pallo saa
kerran koskea kenttää ja jota on helpompi oppia. Ruotsissa pidetään tässä
pelimuodossa kansainvälisiä otteluja.



https://fi.wikipedia.org/wiki/Jalkapallon_maailmanmestaruuskilpailut_2014

Jalkapallon maailmanmestaruuskilpailut 2014 pelattiin Brasiliassa. Ne olivat
järjestyksessään 20. maailmanmestaruuskilpailut. Brasilia on näin viides maa,
joka järjestää maailmanmestaruuskilpailun toisen kerran. Ensimmäisen kerran maa
järjesti kilpailun vuonna 1950.

Kisaisännyys ratkesi 30. lokakuuta 2007 Sveitsissä, jonne myös Brasilian
presidentti Luiz Inácio Lula da Silva oli saapunut vastaanottamaan tiedon.
Brasilia oli kisojen ainoa hakijamaa.

Maailmanmestaruuskilpailuihin valmistautuminen maksoi Brasilian jalkapalloliiton
mukaan noin 800 miljoonaa euroa, jotka käytettiin vanhojen stadionien
kunnostukseen ja uusien rakentamiseen. Kisakaupunkeina toimivat Belo Horizonte,
Brasília, Cuiabá, Curitiba, Fortaleza, Manaus, Natal, Porto Alegre, Recife, Rio
de Janeiro, Salvador ja São Paulo.

Kisojen karsintalohkojen arvontatilaisuus järjestettiin Rio de Janeirossa 30.
heinäkuuta 2011 .

Jo aikaisemmin päätetty, että vuoden 2014 jalkapallon MM-kilpailut pelataan
Etelä-Amerikassa. Alun perin turnauksen isännyydestä olivat kiinnostuneet
Argentiina, Brasilia ja Kolumbia. Argentiina ei koskaan jättänyt virallista
hakemusta, ja Kolumbia veti hakemuksensa huhtikuussa 2007. Brasilian
kisaisännyys varmistui 30. lokakuuta 2007. Viimeksi Brasilia isännöi vuoden 1950
jalkapallon MM-kilpailuja.

Brasiliassa järjestettiin 15.–30. kesäkuuta 2013 maailmanmestaruuskilpailujen
esiturnaus eli Maanosaliittojen cup 2013. Turnaukseen osallistuivat kaikkien
maanosaliittojen mestarit, isäntämaa Brasilia sekä maailmanmestari Espanja.
Koska Espanja oli myös hallitseva euroopanmestari, osallistui myös
EM-kilpailuissa 2012 toiseksi sijoittunut Italia turnaukseen.
Eteläamerikkalaiset ja eurooppalaiset joukkueet hallitsivat alkulohkoja, sillä
Brasilia voitti lohkon A Italian ollessa toinen. B-lohkon voitti Espanja ennen
Uruguayta. Loppuottelussa hallitseva mestari Brasilia löi Espanjan 3–0.
Pronssiottelussa Italia voitti Uruguayn rangaistuspotkukilpailun jälkeen.
Turnauksen parhaaksi pelaajaksi valittiin brasilialainen Neymar.

Yhteensä 203 jalkapallomaajoukkuetta karsivat Brasilian MM-kilpailuihin.
Paikkoja oli yhteensä 32, mutta isäntämaa Brasilia pääsi suoraan kilpailuihin,
joten paikkoja oli jaossa 31. Ensimmäiset karsintaottelut pelattiin kesäkuussa
2011, ja marraskuussa 2013 oli selvillä kaikki lopputurnaukseen osallistuvat
joukkueet. Euroopan jalkapalloliiton joukkueille oli 13 paikkaa ja Afrikan
viisi. Etelä-Amerikan liiton karsintojen neljä parasta pääsivät suoraan
turnaukseen, kun taas viides pelasi kaksiosaisen karsintaottelun Aasian liiton
karsintojen viidettä vastaan. Myös Aasian liitosta pääsivät neljä parasta
joukkuetta suoraan lopputurnaukseen. Pohjois- ja Väli-Amerikan liitosta pääsi
suoraan kolme joukkuetta lopputurnaukseen, ja näiden karsintojen neljäs pelasi
karsintaottelun Oseanian liiton karsintojen voittajaa vastaan. Oseanian liitolla
ei ollut yhtään suoraa lopputurnauspaikkaa.

Oseanian liitosta ei selvinnyt yhtään joukkuetta lopputurnaukseen, koska Meksiko
voitti jatkokarsinnoissa Uuden-Seelannin. Aasian liitosta kisoihin selvisi neljä
joukkuetta, kun Uruguay voitti jatkokarsinnassa Jordanian. Kisoihin selvisi vain
yksi ensikertalainen, Bosnia ja Hertsegovina.

Joukkueet jaettiin neljään koriin: ensimmäiseen koriin sijoitettiin isäntämaa
Brasilia sekä seitsemän joukkuetta, joilla oli suurin FIFA-ranking lokakuussa
2013. Toiseen koriin sijoitettiin afrikkalaiset ja loput eteläamerikkalaiset
joukkueet. Kolmanteen koriin sijoitettiin aasialaiset sekä pohjois- ja
väliamerikkalaiset joukkueet. Neljänteen koriin sijoitettiin loput
eurooppalaiset joukkueet. Jotta koreissa oli sama määrä joukkueita, arvottiin
korista neljä yksi joukkue koriin kaksi. Brasilia sijoitettiin suoraan lohkoon
A. Jokaisesta muusta korista arvottiin yksi joukkue jokaiseen lohkoon. Tällöin
yhdessä lohkossa ei voi olla kahta joukkuetta samasta maanosaliitosta (pois
lukien Eurooppa, josta voi olla kaksi joukkuetta samassa lohkossa)

Lohkoarvonta suoritettiin Costa do Sauipessa Bahian osavaltiossa 6. joulukuuta
kello 13:00 paikallista aikaa (kello 18:00 Suomen aikaa). Arvonnan suoritti
uransa lopettaneita jalkapalloilijoita. Tilaisuuden alussa pidettiin hiljainen
hetki edellisenä päivänä kuolleen Nelson Mandelan muistolle.

FIFA julkaisi maaliskuussa 2013 listan, jossa oli 52 tuomariehdokasta
lopputurnaukseen. Tuomareita on kaikista kuudesta maanosaliitosta. Lopullinen 25
tuomarin sekä heidän avustavien tuomariensa lista julkaistiin tammikuussa 2014.

MM-kilpailuissa 2014 esiteltiin kaksi uudistusta, joka helpottavat
tuomarityöskentelyä. Heinäkuussa 2012 jalkapallon säännöistä päättävä elin IFAB
hyväksyi maaliviivateknologian eli maalikameroiden käytön jalkapallossa.
Saksalainen GoalControl toimii 14 kameran systeemillä (seitsemän kameraa
kumpaakin maalia kohden), ja kun pallo ylittää maaliviivan, ilmoittaa se
tuomarille siitä. Toinen uudistus oli vapaapotkusuihkeen, haihtuvan spraymaalin
käyttö merkitsemään muurin ja pallon paikka vapaapotkuissa. Spraymaali haihtuu
noin minuutin ruiskuttamisen jälkeen. Kumpaakin uudistusta kokeiltiin ennen
MM-kilpailujen lopputurnausta muissa FIFA:n turnauksissa.

Jos ilman lämpötila ylitti 32 astetta Wet Bulb Globe Temperature -indeksillä
mitattuna, ottelujen aikana pidettiin juomatauot kummankin puoliajan 30.
minuutin tienoilla. FIFA joutui ottamaan juomatauot käyttöön brasilialaisen
oikeusistuimen vaatimuksesta.

Turnauksessa mukana olevat joukkueet nimeävät 23 pelaajaa kokoonpanoonsa, joista
kolmen on oltava maalivahteja. Joukkueiden lopullinen kokoonpano pitää olla
vahvistettuna viimeistään 10 päivää ennen turnauksen alkamista. Loukkaantumisten
sattuessa joukkueilla on aikaa korvata loukkaantunut pelaaja 24 tuntia ennen
ensimmäisen pelinsä alkua asti.

MM-kilpailujen virallinen maskotti on brasilialaista vyötiäislajia (Tolypeutes
tricinctus) esittävä Fuleco. Fulecon nimi tulee sanojen futebol ja ecologia
yhdistelmästä.

Vuoden 2014 kisojen virallinen pelipallo on Brazuca. Sana Brazuca on puhekieltä
ja tarkoittaa brasilialaista elämäntapaa ja -iloa. Pallon runsas värimaailma ja
varsinkin raidat on lainattu suosituista brasilialaisista onnenrannekkeista.

Kisojen virallinen tunnuskappale on Pitbullin, Jennifer Lopezin ja
brasilialaisen laulajan Claudia Leitten kappale "We Are One (Ole Ola)", joka
julkaistiin 8. huhtikuuta 2014. Kisojen virallisella albumilla, nimeltään 2014
World Cup, monet kuuluisat laulajat esittävät oman Brasilian 2014 kisoihin
liittyvän kappaleensa. Muita levyllä esiintyviä artisteja ovat muun muassa Ricky
Martin, jonka kappale "Vida" julkaistiin levyn toisena singlenä 22. huhtikuuta
2014, Adelén kappaleellaan "Olé", joka julkaistiin neljäntenä singlenä 12.
toukokuuta 2014 ja Shakira muokatulla versiolla kappaleestaan "Dare (La La La)",
joka kantaa nimeä "La La La (Brasil 2014)" ja saavutti suuren suosion heti
julkaisustaan, 27. toukokuuta lähtien.

Jos kaksi tai useampi joukkuetta on kolmen ensimmäisen säännön perusteella
tasoissa, käytetään sijoitusten ratkaisuun seuraavia sääntöjä:

Pudotuspelit pelataan aina ratkaisuun saakka. Ottelun ollessa tasan varsinaisen
peliajan (mahdollisine lisäaikoineen) päättyessä, pelataan 2 × 15 minuutin
jatkoaika, joka pelataan kokonaan riippumatta syntyykö maaleja vai ei. Kultainen
maali -sääntö ei ole käytössä. Mikäli peli on tasan jatkoajan jälkeen,
suoritetaan jatkoonpääsystä, tai mitaliotteluissa lopullisesta sijoituksesta
rangaistuspotkukilpailu.

Suomessa televisioinnista vastaa Yleisradio. Kisoista kuvataan kolme ottelua
4K-resoluutiolla. Ylen Areena-palvelussa voi suoran lähetyksen lisäksi peliä
seurata myös lintuperspektiivikamerasta ja kahta pelaajaa seuraavista
kameroista.

Lopputurnauksen sponsorit on jaettu kolmeen osaan: FIFA:n yhteistyökumppaneihin,
maailmanmestaruuskilpailujen sponsoreihin ja paikallisiin sponsoreihin. FIFA:n
yhteistyökumppaneita ovat Adidas, Coca-Cola, Hyundai Motor Company, Emirates,
Sony ja Visa. Maailmanmestaruuskilpailujen sponsoreita ovat Budweiser, Castrol,
Continental, Johnson & Johnson, McDonald's, Oi, Moy Park ja Yingli Solar.
Paikallisia sponsoreita ovat Apex-Brasil, Garoto, Centauro, Itaú Unibanco,
Liberty Seguros ja Wiseup.



https://fi.wikipedia.org/wiki/Klaus_Barbie

Klaus Barbie, "Lyonin teurastaja" (25. lokakuuta 1913 – 25. syyskuuta 1991) oli
natsisotarikollinen, joka myöhemmin osallistui huumekauppaan Etelä-Amerikassa.
Hänellä oli SS-Hauptsturmführerin (kapteeni) arvo SS:ssä ja Gestapossa. Toisen
maailmansodan aikana hän toimi Lyonin Gestapon päällikkönä.

Sodan jälkeen Barbie toimi brittien tiedustelupalvelun ja CIA:n tehtävissä
kukistamassa saksalaisvastaista toimintaa Ranskassa, Kreikassa, Italiassa ja
lännen miehitysvyöhykkeillä Saksassa.

Vuonna 1955 hän pakeni Etelä-Amerikkaan, lopulta Boliviaan, jossa
piilotellessaan käytti nimeä Klaus Altmann. Tuottoisan liiketoiminnan puutteessa
hän vuonna 1980 osallistui Luis García Meza Tejadan
"kokaiinivallankaappaukseen", jossa sotilasjuntta nousi korruptoituneen maan
johtoon.lähde?

Ranskassa asuvat "natsienmetsästäjät" Klarsfeldit tunnistivat hänet Boliviassa
vuonna 1971. Barbie pidätettiin vuonna 1983 ja luovutettiin Ranskaan, jossa
oikeudenkäynti häntä vastaan alkoi vuonna 1987. Barbie tuomittiin elinkautiseen
rikoksista ihmiskuntaa vastaan. Hän kuoli leukemiaan 1991.

Vuonna 1986 valmistunut elokuva Natsirikollinen (Nazi Hunter: The Beate
Klarsfeld Story) kertoo Barbien kiinnijäämisestä, pääosassa Farrah Fawcett.



https://fi.wikipedia.org/wiki/Eino_Leino

Eino Leino (oikealta nimeltään Armas Einar Leopold Lönnbohm, 6. heinäkuuta 1878
Paltamo – 10. tammikuuta 1926 Tuusula) oli suomalainen kirjailija, lehtimies ja
kriitikko. Leinon laaja ja monipuolinen kirjallinen tuotanto sisälsi runoutta,
romaaneja, näytelmiä, esseitä ja lehtipakinoita sekä suomennoksia ulkomaisesta
kirjallisuudesta. Leino luetaan Suomen merkittävimpiin kirjailijoihin. Sekä
hänen lyriikkansa että mahtavat aaterunonsa ovat vuosikymmenestä toiseen
pysyneet laajojen lukijapiirien suosiossa.

Eino Leino kuului sanomalehti Päivälehden ympärille muodostuneeseen
radikaaliliberalistiseen Nuoren Suomen kulttuuripiiriin. Kulttuuripoliittisiin
väittelyihin hän osallistui aktiivisesti paitsi Päivälehden ja sen seuraajan
Helsingin Sanomien palstoilla myös veljensä Kasimir Leinon kanssa
julkaisemassaan Nykyajassa, viikkolehti Päivässä sekä L. Onervan kanssa
toimittamassaan Sunnuntaissa.

Eino Leino syntyi 6. heinäkuuta 1878 Paltamon Paltaniemellä (nykyisin osa
Kajaania) sivistyneeseen keskivarakkaaseen maalaisvirkamieskotiin. Leinon isä
vaihtoi nimensä Antti Mustosesta Anders Lönnbomiksi parantaakseen
mahdollisuuksiaan tulevaan säätyläistaustaiseen vaimoonsa. Hän oli valtion
palveluksessa oleva maanmittari, joka viljeli samalla omistamaansa Hövelön
tilaa. Oulujärven välittömässä läheisyydessä sijaitseva maatila oli sama, jossa
Elias Lönnrot oli asunut nelisenkymmentä vuotta aikaisemmin Kajaanin vuosinaan.
Sekä isän että äidin Anna Emilian (o.s. Kyrenius) kautta Leinon sukujuuret
juontavat Liperiin ja Sortavalaan Karjalassa, äidin kautta lisäksi
Varsinais-Suomeen.

Lönnbohmien kodissa vaikutti nousevan snellmanilaisen suomalaisuusaatteen henki.
Kymmenlapsisen perheen nuorimpana Eino Leinosta kasvoi varhaisvanha poika, joka
omaksui aatteellis-kirjallisia vaikutteita vanhemmilta veljiltään Oskarilta,
Kaarlolta, Viktorilta ja Kasimirilta. Varsinkin Kasimir Leino välitti
sisaruksilleen ajan yleiseurooppalaisia kulttuurivaikutteita.

Leinon lapsuuden henkiseen ympäristöön Hövelössä kuului vanha kainuulainen
tarinaperinne loitsuineen ja runoineen sekä värikkäät kertomukset isonvihan ja
Kajaanin linnan aikoihin liittyneistä tapahtumista Pohjois-Pohjanmaalla. Elämän
karuista tosiasioista muistuttivat Hövelön rantaan pysähtyneet nälkämailta
Ouluun matkaavat tervansoutajat.

Käytyään Kajaanin alkeiskoulua ja Oulun suomalaista lyseota (1889–1890) Leino
siirtyi veljensä, toimittaja Oskar Lönnbohmin luokse Hämeenlinnaan. Tähän
pakotti perheen taloudellisen tilanteen heikkeneminen isän kuoleman jälkeen
1890. Hämeenlinnan lyseosta hän valmistui 16-vuotiaana ylioppilaaksi 1895. Leino
aloitti opinnot myös Keisarillisessa Aleksanterin yliopistossa Helsingissä,
mutta ne jäivät pian taka-alalle kirjallisten harrastusten vuoksi.

Leinon runokokeilut alkoivat jo kouluvuosina. Ensimmäisen runonsa hän sai
julkisuuteen 12-vuotiaana, kun ”Kajaanin linna” ilmestyi Hämeen Sanomissa
syksyllä 1890 – lehden päätoimittajan Oskar Lönnbohmin myötävaikutuksella.
Hämeenlinnan lyseon toverikunnan käsin kirjoitettuun Vasama-lehteen
kirjoitettuja runoja ilmestyi myöhemmin uusina versioina Leinon ensimmäisessä
runokokoelmassa Maaliskuun lauluja (1896). Hämeenlinnan kouluvuosina Leino
kartutti tietojaan maailmankirjallisuudesta. Antiikin kirjailijat tulivat
tutuiksi latinan tunneilla. Hän oppi lukemaan alkukielillä myös saksan- ja
ranskankielisiä tekstejä – Heinrich Heinea, Friedrich Nietzscheä, Émile Zolaa,
Guy de Maupassantia. Leino aloitti uran maailmankirjallisuuden suomentajana
Runebergin Kuningas Fjalarin, jonka SKS julkaisi 1894.

Koti- ja kouluympäristönsä tapahtumia Leino kuvaili elämänsä lopulla
muistelmateoksessaan Elämäni kuvakirja (1925).

Helsinkiin saapunut Eino Leino löysi luontevan henkisen kodin nuorsuomalaisen
Päivälehden aateyhteisöstä. Eero Erkon, Juhani Ahon ja Arvid Järnefeltin
aloitteesta 1889 perustettu sanomalehti ajoi äänioikeusuudistusta ja
poliittisten oikeuksien laajentamista sekä vastusti vanhemman fennomaanipolven
ahdasmielistä kielinationalismia ja kirkollis-konservatiivista aatemaailmaa.
Alkavassa Venäjän-poliittisessa kiistassa, joka koski Suomen asemaa Venäjään
kuuluvana suuriruhtinaskuntana, lehti edusti perustuslaillista kantaa. Vuonna
1898 Leinosta tuli lehden vakituinen kirjallisuus- ja teatteriarvostelija.
Joitakin vuosia myöhemmin hän alkoi kirjoittaa kulttuuripakinoita nimimerkillä
”Mikko Vilkastus”. Kun Venäjän viranomaiset lakkauttivat Päivälehden sen
radikaalien kannanottojen vuoksi, tilalle perustettiin Helsingin Sanomat, jossa
Leino jatkoi pakinointiaan ”Teemu”-nimimerkillä. Suurlakkovuonna 1905 hän
kirjoitti satakunta pakinaa, joissa ruoskittiin ”venäläismielisiä virastoja ja
virkamiehiä, uskonnonvapauden kuristajia, valtiollista urkkija- ja
santarmijärjestelmää”, kuten L. Onerva kuvaa Leino-elämäkerrassaan.
Pistävänsatiirisen vitsailunsa vuoksi Leino sai mainetta, mutta myös vihamiehiä.

Toimittajan ammattia Eino Leino oli opetellut veljensä Kasimirin kanssa
kulttuurilehti Nykyajassa (ilmestyi 1897–1899). Lehden perustaneet veljekset
ottivat tehtäväkseen esitellä ja kommentoida uusimpia eurooppalaisia
taidevirtauksia. Leino kirjoitti lehdessään muun muassa esteettisen kasvatuksen
puolesta, vaati korkeatasoisia klassikkosuomennoksia ja ajoi kieliriidoista
vapaata ”jakamattoman, yhteisen isänmaan” ihannetta. Leino koki sanomalehdet
kanavaksi joiden kautta hän saattoi puhua suoraan Suomen kansalle.

Journalistinen tuotteliaisuus ei estänyt Eino Leinoa paneutumasta samanlaisella
vimmalla myös runouteen. Runokokoelmille Sata ja yksi laulua (1898) sekä Ajan
aalloilla (1899) oli ominaista isänmaallinen miete- ja herätysrunous.
Suvaitsevaisuutta ja lähimmäisenrakkautta ylistävä runoelma Hymyilevä Apollo ja
kansallinen toiveunelma Päivän poika ilmensivät nuoren Leinon optimistista
ihmisyysuskoa. Hiihtäjän virsiä -kokoelmaa (1900) sävytti puolestaan
melankolinen lapsuudenkodin nostalgia.

Ystävystyminen nousevan suomalaisen muusikko- ja taiteilijapolven edustajien
Axel Gallénin, Jean Sibeliuksen, Robert Kajanuksen, Pekka Halosen ja Emil
Wikströmin kanssa synnytti virikkeitä uudenlaiseen taiteelliseen ilmaisuun. Ajan
karelianistis-uusromanttisen valtavirran mukana Leino alkoi syventyä
kalevalaiseen aihepiiriin. Runonäytelmien Tuonelan joutsen (1898) ja Sota
valosta (1900) on katsottu aloittaneen suomalaisen kirjallisen symbolismin.
Realismia ja naturalismia vastaan suuntautunut yleiseurooppalainen taidesuuntaus
kohdisti kiinnostuksen yleisinhimillisiin myytteihin ja ikivanhoihin tarinoihin,
joiden uskottiin heijastelevan ihmiskunnan universaaleja tuntemuksia ja ideoita.
Tämän mukaisesti myös Leino pyrki löytämään kalevalaisesta
muinaissuomalaisuudesta aineksia oman aikansa tulkitsemiselle.

Nämä pyrkimykset huipentuivat vuonna 1903 ilmestyneessä Helkavirsiä-kokoelmassa,
jota pidetään suomalaisen runouden yhtenä merkkiteoksena. Kalevalaista
runomittaa soveltaen ja varioiden Leino loi muinaistyylisiä balladeja ja
legendoja, joiden aiheissa ja kohdehenkilöissä on löydettävissä kiinnekohtia
sekä roomalaiskatoliseen hämäläiseen keskiaikaan että karjalais-bysanttilaiseen
ja kalevalais-ortodoksiseen maailmaan. Syvimmiltään runoissa on kuitenkin kyse
modernin ihmisyyden peruskysymyksistä: yksilön suhteesta tuntemattomaan ja
kuolemaan, yksilöllisestä vapaudesta ja tiedon rajoista. Helkavirsien on
tulkittu heijastelevan ibseniläistä individualistista ”tinkimättömyyden eetosta”
ja Nietzschen filosofiaan pohjautuvaa pohdiskelua ihmisen kyvystä uhmata omaa
kohtaloaan. ”Kansanomaiseen ja jylhään tarupiiriin” liittyi myös Leinon vuonna
1904 julkaisema runotarina Simo Hurtta, joka kuvasi Isovihan aikaisia tapahtumia
Pohjois-Karjalassa.

Leinon 1900-luvun alkuvuosien luomiskautta innoitti rakkaus kielenkääntäjä Freya
Schoultziin, jonka kanssa hän avioitui vuonna 1905. Avioliitosta syntyi tytär
Helka. Kokoelmassaan Talviyö (1905) Leino julkaisi rakastetulleen omistamansa
kesäisen yön mystiikkaa säteilevän kuuluisan runon ”Nocturnen”. Pitkän Pariisiin
ja Berliiniin suuntautuneen yhteisen ulkomaanmatkan jälkeen pariskunnan välit
alkoivat viilentyä. Vuonna 1908 Leino muutti pois yhteisestä kodista Länsi
Rannassa (nyk. Eteläranta 12). Samoihin aikoihin alkoi vahvistua Leinon suhde ja
hengenheimolaisuus kirjailijaystävä L. Onervaan.

Suurlakon jälkimainingeissa Leino ryhtyi laajaan aikakauden tilitykseen niin
sanotuissa routavuosiromaaneissaan – Tuomas Vitikka (1906), Jaana Rönty (1907)
ja Olli Suurpää (1908) – joissa hän lehtipolemiikkinsa jatkoksi ruoti
kansallisia heikkouksia ja eritteli ajanjakson ihmistyyppejä, ihanteettomia
aatteidensa luopioita ja anarkismiin päätyviä juurettomia kapinoitsijoita.
Tuomas Vitikka -romaanissa Leino ivaili itsekylläisen kansallisuusajattelun
kustannuksella ja loi suomalaisuus-liikkeen eri sukupolvien edustajista
satiirisia hahmoja, joita aikalaisten oli helppo tunnistaa.

Leinon palava kiinnostus teatteria kohtaan jatkui myös sekä teatterikritiikeissä
että omina näytelminä. Ihailemansa August Strindberg esikuvanaan hän paneutui
historialliseen keskiaikaan ja luotsasi suomalaisen kansansielun kehitystä
näytelmissä Lalli (1907) ja Maunu Tavast (1908). Näytelmä Simo Hurtta (1908)
jatkoi aiemmin ilmestyneen samannimisen runoelman aihepiiriä.

Suurlakko, valtiopäiväuudistus ja ensimmäiset eduskuntavaalit 1907 olivat
kärjistäneet yhteiskunnallis-poliittisia ristiriitoja ja ajaneet
vanhasuomalaiset, ruotsinmieliset, sosialistit ja nuorsuomalaiset repivään
taisteluun vaikutusvallasta. Uusi ”routakausi” Venäjän-suhteissa teki tuloaan.
Myös nuorsuomalainen puolue oli jakaantunut sisäisten kiistojen vuoksi
konservatiiviseen ja sosiaalisesti radikaalimpaan siipeen. Tässä tilanteessa
Eino Leino alkoi tehdä pesäeroa rooliinsa Helsingin Sanomien nuorsuomalaisena
päivänpoliittisena pakinoitsijana. Pettyneenä hän pelkäsi vanhan
päivälehteläisen aatteellisen liberalismin katoavan kabinettipoliittisiin
vehkeilyihin ja toivoi syvällisempää kulttuuris-aatteellista keskustelua maan
tulevaisuudesta.

Uudessa viikkolehti Päivässä, joka yhdisti suomen- ja ruotsinkielisiä
aktivistipiirejä ja vasemmistoliberaaleja, ilmestyivät Leinon kuuluisat
kirjoitukset ”Aleksis Kivi ja Päivä” (10.10.1907), ”Runebergin päivän vietosta
sananen” (13.2.1908) ja ”Hedelmättömyyden henki” (1.12.1908). Niissä hän yritti
löytää syitä kansalliseen eripuraisuuteen ja esitti oman
”kulttuurisuomalaisuuden” julistuksensa. Runebergin ja Snellmanin varaan
rakennetun ohjelmasuomalaisuuden tilalle hän asetti Aleksis Kiveen ja Elias
Lönnrotiin pohjautuvan syvemmän virran. Päivään kirjoittamissaan artikkeleissa
Leino arvosteli muun muassa koulujen ”pappilakasvatusta” ja pääkaupungin
sivistyneistön ”väsynyttä pessimismiä”. Runebergin päivän juhlinnassa hän näki
”rummunpäristävää humpuukia” ja "yläluokan huvia".

Elokuussa 1908 Eino Leino jätti Suomen ja suuntasi kohti Italiaa. Matkan
mahdollisti Suomalaisen kirjallisuuden edistämisvaroista annettu apuraha Danten
Divina Commedia -teoksen suomentamista varten. Kotiuduttuaan Roomaan Saksassa
vietettyjen kuukausien jälkeen Leino ryhtyi intensiivisiin italian opintoihin ja
työhön Danten parissa. Talvella 1908–1909 Roomassa oleskeli muitakin suomalaisia
kirjailijoita ja tutkijoita, kuten L. Onerva, Aarni Kouta, Santeri Ivalo, Onni
Okkonen, Liisi Karttunen ja Henry Biaudet, joiden yhteiseen seuraelämään Leino
otti osaa. Paitsi Dante-suomennosta Leino työsti Rooman aikana
näytelmäluonnoksiaan ja kirjoitti matkakirjeitä Turun Sanomiin. Hän lähti Suomea
kohti L. Onervan kanssa keväällä 1909, mutta pysähtyi matkalla Berliiniin.
Vaikka Leinon ja L. Onervan suhde ei vakiintunut avioliitoksi, heidän
ystävyytensä ja yhteistyönsä jatkui Leinon kuolemaan asti.

Leino muuntautui 1910-luvulla hahmoksi, jollaisena jälkimaailma on oppinut hänet
tuntemaan: pyylevöitynyt boheemi pitkine kiharoineen ja viittoineen,
ravintoloissa työskentelevä flanööri ja seuramies, jolla oli laajat sosiaaliset
verkostot. Vuonna 1914 Leino avioitui Robert Kajanuksen tyttären,
harpputaiteilija Aino Kajanuksen kanssa, mutta jo seuraavana vuonna hän jätti
jälleen taakseen vakiintuneen elämänmenon.

Tänä aikana Leinon kirjallinen tuotteliaisuus tuntui vain kiihtyvän. Danten
Jumalaisen näytelmän suomennos ilmestyi vuosina 1912–1914, ja uudet
runokokoelmat seurasivat toinen toistaan. Rooman-matkan jälkeen Leino alkoi
kirjoittaa kirjallisuushistoriallisia esseitä, joissa hän kartoitti niin koti-
kuin ulkomaisen kirjallisuuden kehityslinjoja ja esitteli eri suuntausten
edustajia. Aluksi Helsingin Sanomien ”alakertoina” ilmestyneistä kotimaisista
kirjailijakuvista Leino muokkasi teoksensa Suomalaisia kirjailijoita (1909).
Hänen taitavat hahmotelmat eri aikojen henkisestä ilmapiiristä ja
kulttuuriympäristöstä sekä osuvat kiteytykset eri kirjailijoiden
ominaispiirteistä ovat tehneet teoksesta suomalaisen esseistiikan klassikon.

Oman aikakautensa kulttuuris-yhteiskunnallisen läpileikkauksen hän loi
Orja-romaanisarjassaan (1911–1913), jossa elämänsä merkitystä etsivää
päähenkilöä kuljetetaan Berliinistä Pariisiin ja Kööpenhaminan kautta Roomaan.
Romaani Pankkiherroja (1914) kuvasi vararikkojen ja keinottelun Helsinkiä.
Sisäiset tunnot ja oman runoilijakohtalon pohdinta sai vertauskuvallisen
ilmaisun eläintarinoissa Mesikämmen (1914) ja Musti (1916) sekä runollisessa
teosofis-panteistisessa tunnustuskirjassa Alla kasvon Kaikkivallan (1917).

1910-luvun alku oli Leinolle toimeliasta aikaa myös teatterimiehenä ja
esiintyjänä. Kesällä 1912 hän perusti yhdessä teatteriohjaaja Kaarle Halmeen
kanssa Seurasaareen ”Helkanäyttämön”, ulkoilmateatterin omille
Kalevala-aiheisille näytelmilleen. Tuhatpäinen yleisö ei kuitenkaan kuullut
repliikkejä ja oli pettynyt kaiken teatterirekvisiitan puuttumiseen. Yritys
päättyi fiaskoon. Myös ympäri maata ulottuvilla runonlausuntakiertueilla Leino
pyrki tuotteistamaan säkeitään lisäansioiden hankkimiseksi. Omia
näytelmätekstejä syntyi tasaisena virtana: Tuomas piispa (1909) täydensi
aikaisempia keskiaikanäytelmiä, Alkibiades (1909) oli antiikin aikaan sijoittuva
poikkeusihmisen tragedia. Leinon omaan aikaan sijoittuivat keskustelunäytelmät
Kirkon vihollinen ja vanhasuomalaisten tekopyhyyttä ivaileva Maan parhaat
(1911). Kalevalamitalla kirjoitettu aatenäytelmä Karjalan kuningas (1917) oli
herätyshuuto puhtaan ihmisyyden puolesta. Lähes kaikki näytelmätekstinsä Leino
julkaisi kuusiosaisessa Naamioita-sarjassa (1905–1911). Naamioiden viidennessä
osassa (1909) ilmestyi näytelmätekstien ohella myös Shakkipeli-niminen
historiallinen pienoiskuvaelma, jolla oli kosketuskohta kirjailijan
henkilökohtaisiin harrastuksiin. Eino Leino oli elämänsä loppuun asti
intohimoinen shakinpelaaja. Helsingin Shakkiklubin talviturnauksessa helmikuussa
1906 hän oli jopa voittanut ensimmäisen palkinnon.

Leinon yhteistyö Kaarle Halmeen kanssa jatkui myöhemmin elokuvan parissa.
Halmeen ohjaaman varhaisen suomalaisen näytelmäelokuvan Kesä käsikirjoitus oli
Leinon käsialaa. Filmin ensi-ilta pidettiin Lyyra-teatterissa Helsingissä
tammikuussa 1915.

Vuonna 1915 Leino oli mukana perustamassa Sunnuntai-nimistä uutta kirjallista
viikkolehteä. Leinon päätoimittaman lehden taustavoiman muodosti joukko
pääkaupungin älykköjä, pasifisteja ja teosofeja. Suhteillaan Leino sai sen
avustajaksi monia tunnettuja kirjailijoita ja tutkijoita. Lehdessä hän pakinoi
maailman menosta ”Kanttori Sepeteus” -nimimerkillä ja kirjoitti laajoja
pääkirjoituksia ajan valtiollisesta tilanteesta. Niissä hän yritti ylläpitää
luottamusta ihmisyyteen maailmansodan melskeiden keskellä.

Loppuvuodesta 1916 painosta ilmestyi Helkavirsien toinen sarja, jonka parissa
Leino oli painiskellut öisinä hetkinään Sunnuntain toimituksessa. Viljo
Tarkiaisen mukaan kosmis-mytologiset runonäyt liikkuivat nyt ”milloin
pakanallis-samanistisilla, milloin kristillis-panteistisilla, milloin
teosofis-haaveellisilla linjoilla”. Runojen on tulkittu heijastavan myös
leinolaista aistillisuutta ja erotiikkaa. Samana vuonna 1916 syttyi
molemminpuolinen ihailu ja ihastus Aino Kallaksen kanssa. Pahennustakin
herättänyt suhde virolaisen tutkijan ja diplomaatin suomalaissyntyiseen
kirjailijapuolisoon antoi virikkeen renessanssi-tyyliin sommiteltuun runoelmaan
Juhana Herttuan ja Catharina Jagellonican lauluja (1919). Tätä ensin Turun,
sitten Gripsholmin linnassa käytyä runollista vuoropuhelua Leino itse nimitti
”viimeisen romantikon” lahjaksi rakastetulleen. Omaa runoilijankohtaloaan Eino
Leino käsitteli Bellerophon-runoelmassa (1919), jossa hän tulkitsi antiikin
kreikkalaista myyttiä Bellerofonista ja tämän siivekkäästä ratsustaan
Pegasoksesta ja loi traagis-optimistisen elämänkäsityksensä synteesin.

Jo marraskuussa 1917 Eino Leino oli Sunnuntaissa tuskastuneena varoittanut, että
maa oli ”kansalaissodan kynnyksellä”, ja arvostellut raivokkaasti sosialisteja
näiden lähtiessä ”ajamaan asiaansa kansalaisverellä ja vieraan valloittajan
pistimillä” (nro 40–41/1917). Sisällissodaksi kärjistynyt poliittinen tilanne
oli katkera kokemus Leinolle, joka oli aina kirjoittanut suvaitsevuuden puolesta
ja arvostanut myös työväenliikettä, jonka piiristä hänellä oli hyviä ystäviä.
Kevään 1918 tapahtumat Leino koki punaisessa Helsingissä. Kokemuksiaan hän
kuvasi reportaasiromaanissa Helsingin valloitus (1918). Etelä-Suomeen
tunkeutunutta ja Helsingin valloittanutta saksalaista Itämeren-divisioonaa hän
tervehti säkeillään vapauttajana. Mutta toisaalta Leino myöhemmin ajoi yleistä
armahdusta vankiloissa viruville punaisen puolen rivimiehille ja -naisille ja
vaati kuolemanrangaistuksista luopumista.

Sosialidemokraattisessa Työn vallassa ilmestyi huhtikuussa 1918 Leinon
kuusiosainen ”Suomen työväelle” osoitettu artikkelisarja, jossa hän
”sivistyneeseen köyhälistöön” kuuluvana puolueettomana kirjailijana vetosi
voimakkaasti rauhan ja keskinäisen ymmärryksen puolesta. Sosialidemokratialla ei
Suomessa olisi enää tulevaisuutta, ellei se kykene sisäistämään laillisuuden,
kansanvallan ja kansalaisvapauden ”ikuisia ihanteita”, hän kirjoitti.

Sisällissodan tapahtumia Leino kuvasi myös romaanissa Punainen sankari (1919) ja
eeppisessä runoelmassa Vanha pappi (1921). Punaisessa sankarissa päähenkilö,
sosialisteihin lukeutuva tuomari, surmaa itsekunnioituksen säilyttääkseen
raakalaismaisen punapäällikön, mutta joutuu maksamaan siitä hengellään punaisten
teloituskomppanian edessä. Vanhassa papissa Leino maalaa lavean kuvan
hämäläisestä pappilayhteisöstä, joka joutuu punaisten ”kadun rääsyläisten” ja
”esikaupunkien eläinkansan” piinaamaksi. Valkoisten sankariensa ”itseuhria” hän
kuvasi runoelmassaan runebergiläiseen tyyliin voimakkaasti ihannoiden. Myös
runokokoelma ”Vapauden kirja” (1918), johon Leino kokosi poliittis-valtiollisia
runojaan kahdelta vuosikymmeneltä, heijasteli sisällissodan synnyttämiä
ristiriitaisia tuntemuksia. Aikalaiskriitikko Huugo Jalkaselle se oli kuin
”noitarumpu”, josta tulevat sukupolvet saavat välittömän kuvan esi-isiensä
kohtaloista ja heidän järkyttävistä kokemuksistaan.

Heinäkuussa 1918 Eino Leinon 40-vuotispäiviä vietettiin juhlavasti ystävien
järjestämine illallisineen. Samana vuonna hänelle myönnettiin valtion
kirjailijaeläke.

1920-luvun alussa Eino Leinon voimat alkoivat ehtyä niin ruumiillisesti kuin
henkisesti ja hän joutui viettämään pitkiä aikoja sairaalahoidossa. Osittain
tähän oli syynä kauan jatkunut epäsäännöllinen elämä majatalojen ja lepokotien
vaihdoksineen sekä ravintolailtoineen. Lamaannus ja levottomuus vaihtelivat
Leinon mielessä, samoin asenteet ja mielipiteet. C. G. E. Mannerheimin
presidenttiehdokkuuden kannattajasta Leino oli muuttunut K. J. Ståhlbergin
ihailijaksi. Ravintoloiden kantavieras ja kieltolain rikkoja laati myös teesejä
kieltolain puolesta. Tilapäisrunoissaan hän kirjoitti ylistyksiä niin ”Rauhan
Internationaalelle” kuin nuoren tasavallan ”järeälle tykistölle” ja ”Vapaalle
Vienalle”.

Kesällä 1921 Leino matkusti Viroon suomalais-virolaisen ystäväpariskunnan Aino
ja Gustav Suitsin järjestämälle kirjalliselle kiertueelle. Runoiltoineen,
esitelmineen ja juhlineen Tartossa ja Tallinnassa matkasta tuli menestys ja Eino
Leino otettiin kaikkialla vastaan merkittävänä runoilijana. Viron matkan jälkeen
hän solmi kolmannen avioliittonsa pankkivirkailija Hanna Laitisen kanssa.
Epätoivoinen yritys tuen ja turvan saamiseksi päätyi melkein välittömästi
puolisoiden asumuseroon.

Leinon viimeisessä runokokoelmassa Shemeikan murhe (1924) kuvastui
sairausvuosien aikana ”melkein maniaksi kehittynyt kunnianteko-asenne tunnettuja
ja edustavia henkilöitä kohtaan”, kuten L. Onerva kirjoittaa
Leino-elämäkerrassaan. Kokoelma sisälsi myös elegisen tilinpäätöksen
”Löysäläisen laulun”:

Viimeisten elinvuosiensa aikana Leino laati muistelmateoksensa Elämäni
kuvakirjan (1925). Hänen viimeinen asuinpaikkansa oli Tuusulan Nuppulinnassa
Riitahuhta-nimisessä talossa ystäväperheen alivuokralaisena. Siellä Eino Leino
kuoli 47-vuotiaana 10. tammikuuta 1926. Hänet haudattiin valtion kustannuksella,
ja hautajaisiin osallistui presidentti Relander ja muuta maan johtoa.

Leinoa pidetään ensimmäisenä ja merkittävimpänä kansallisen uusromantiikan
muotoilijana suomalaisessa kirjallisuudessa. Itse asiassa käsite "kansallinen
uusromantiikka" oli Leinon kiteyttämä kuvaus Sibeliuksen, Gallen-Kallelan ja
Eliel Saarisen tyyleille.

Eino Leinon tyyli muuttui hänen 35 vuotta kestäneen kirjallisen uransa kuluessa.
Varhaiseen tuotantoonsa, kuten Helkavirsiin, hän on saanut vaikutteita
Kalevalasta. Hän palasi kansallisromanttisiin teemoihin uudestaan viimeisinä
vuosinaan.

Uransa keskivaiheilla Leino käänsi suomeksi monia maailmankirjallisuuden
merkkiteoksia, ja samaan aikaan kirjoitti itse sekä runoja, näytelmiä ja proosaa
että erilaisia sanomalehtikirjoituksia. Hän kuvasi erilaisia syviä tunteita
rakkaudesta ihmisinhoon. Vuoden 1908 vaiheilla koettujen vastoinkäymisten
jälkeen tuotannossa korostuvat tummat sävyt, yksinäisyys ja pettymys elämään.

Leinon tuotannon sisäinen dynamiikka kumpuaa jännitteistä itsekeskeisen
sankaruuden ja ajan hengen aistimisen välillä.

Leinon tuotantoon on suhtauduttu aina hyvin kaksijakoisesti sekä akateemisessa
maailmassa että muiden kirjailijoiden keskuudessa. Lahjakas mutta monisärmäinen
persoonallisuus herätti aikalaisissa monenlaisia tunteita. Erityisesti
1920-luvun kirjailijapolvi otti Leinon tuotantoon etäisyyttä, vaikka moni oli
ihaillut häntä nuorempana. Myös toisen maailmansodan jälkeen uransa aloittaneet
modernistit näkivät Leinon oman tuotantonsa vastakohtana. Kirjailijakollegoiden
väheksyntä on vaikuttanut moniin tutkijoihin, ja Leinoa on tutkittu suhteellisen
vähän, verrattuna siihen että hän sai kuitenkin lukuisia valtionpalkintoja,
huomionosoituksia ja lopulta taiteilijaeläkkeen.

Kattavimman Leinon elämää käsittelevän teoksen kirjoitti jo 1930-luvulla on
hänen rakastettunsa ja aikalaisensa L. Onerva. Dramaattisessa tarinassa Onerva
kirjoittaa samalla omasta elämästään. Vielä 1953 Onerva hehkutti
Kaltio-lehdessä:

Leinon kärjekkäissä runoissa ja kirjoituksissa, kuten näytelmässä Maan Parhaat
(1911) eiiintyivät helposti tunnistetavina entiset ystävät, nykyiset kirjalliset
viholliset kuten kirjailijat Maila Talvio ja V. A. Koskenniemi. Nämä vastasivat
samalla mitalla, esimerkiksi Koskenniemi kirjoitti Iltalehden toimittajalle:

Runoilija Elmer Diktonius koetti kuvata Leinon kaksijakoista asemaa Suomen
kulttuuripiireissä käännösvalikoimansa Lyriskt Urval esipuheessa 1931:

Kirjailija Erno Paasilinna kuvasi Leinon kulttuurikritiikin kestävyyttä
puheessaan Paltaniemellä Leinon 100-vuotisjuhlissa:

Jopa kriittisenä tunnettu Helsingin Sanomien kulttuurikriitikko Seppo
Heikinheimo nosti Leinon kielelliset kyvyt maailman kärkikastiin omassa
arviossaan:

Myöhempinäkään vuosikymmeninä Leino ei kuitenkaan ole ollut kaikkien mieleen, ja
esimerkiksi Matti Klinge vähättelee julkaistuissa päiväkirjoissaan:

Toisaalta nuoren polven teatteriväki löytää Leinon tuotannosta edelleen uusia
näkökulmia ja draaman tajua. Ohjaaja Juha Hurme kirjoittaa:

Vaikka Eino Leinolla ei aikalaistietojen mukaan ollut varsinaisesti sävelkorvaa,
hän osoitti runoudessaan täydellistä rytmin ja kielen musikaalisten
ominaisuuksien tajua. Hän oli myös taitava erittelemään kuulemiaan konsertteja.
Leinon tekstit – niin laulurunous kuin näytelmät – tarjosivatkin jo hänen
elinaikanaan innoituksen lähteen monelle säveltäjälle ja toisaalta sävellettyinä
lauluina hänen runonsa tulivat entistä tunnetummiksi. Näin Eino Leino tuli
olennaisella tavalla vaikuttaneeksi myös suomenkielisen musiikkikulttuurin
kehitykseen.

Tuotteliaimpia varhaisista Leino-tulkitsijoista olivat säveltäjäystävät Toivo
Kuula, Leevi Madetoja ja Oskar Merikanto. Kuula sävelsi kaikkiaan 22
Leino-runoa, joista tunnetuimpia ovat Virta venhettä vie (1906), läpimurtoteos
Tuijotin tulehen kauan (ilm. 1907), kantaatti Kuolemattomuuden toivo
baritonille, kuorolle ja orkesterille (1910) sekä Helkavirsi-ruonoelmat
Merenkylpijäneidot, Orjan poika sekä Impi ja Pajarin poika (1911). Eino Leinon
runoudesta Kuula löysi kaikupohjan mietiskeleville tumman-romanttisille
sävelkuvilleen.

Myös Leevi Madetojan ura alkoi Leinon merkeissä; näytelmämusiikki Leinon
Shakkipeliin (1910) oli hänen ensimmäinen huomiota herättänyt
orkesteriteoksensa. Vaativat viisiääniset kuorolaulut, kuten Iltatunnelma (1916)
ja Soita somer, helkä hiekka, ovat vakiinnuttaneet paikkansa suomalaisessa
kuorokirjallisuudessa. Madetojan viimeiset Leino-sävellykset, kuten valoisaa
kesätunnelmaa henkivä Hän kulkevi yli kukkien, syntyivät vasta 1940-luvulla
vähän ennen hänen kuolemaansa. Kuulaan ja Madetojaan verrattuna Oskar Merikannon
yksinlaulut edustivat kansanomaisempaa, vaivattoman kaunista melodisuutta.
Eräinä kaikkein rakastetuimpina Leino-lauluina ovat pysyneet Hymyilevän Apollon
säkeisiin pohjautuva duetto Oi kiitos sa luojani armollinen (1906) sekä
koraalimainen Oi muistatko vielä sen virren (1905).

Varhaisia Leino-säveltäjiä oli myös Erkki Melartin. Näyttämömusiikki Leinon
näytelmään Hiiden miekka syntyi 1906. Hänen kahdentoista Leino-yksinlaulun
joukkoon kuuluvat muun muassa Mirjamin laulut, Minä metsän polkua kuljen sekä
Päivän pojan muutamaan säkeistöön pohjautuva Päivän laulu (1903). Turkulaisen
säveltäjän Sune Carlssonin pienoisooppera Väinämöisen kosinta (1914) pohjautui
niin ikään Leinon tekstiin. Jean Sibeliuksen harvoista Leino-sävellyksistä
tunnetuin on vuonna 1920 syntynyt Maan virsi, kantaatti sekakuorolle ja
orkesterille.

Itsenäisyyden ensi vuosikymmenillä modernimpaa Leino-tulkintaa tarjosivat muun
muassa Aarre Merikannon mieskuorolle ja orkesterille säveltämä Ukri (1938–1943)
sekä Tauno Pylkkäsen ooppera Simo Hurtta (1948). Lausujan taustamusiikiksi
sävellettyä pianosäestyksellistä melodraamaa edusti muun muassa Lauri Parviaisen
Tumma (1941).

Aivan uudentyyppiseen eloon monet tunnetut Leinon runot nousivat 1960-luvulla
Kaj Chydeniuksen sävellysten ansiosta. Nocturnen, Lapin kesän ja Lemminkäisen
äidin kehtolaulun herkät mutta sentimentaalisuutta välttelevät melodiat
vetosivat 60-lukulaiseen nuorisopolveen. Kehtolaulu sisältyi
Ylioppilasteatterille sävellettyyn näytelmämusiikkiin Leinon runonäytelmään
Tuonelan joutsen (1966). Sittemmin Chydeniukselta on tullut julkisuuteen
lukuisia muitakin Leino-sävellyksiä.

Eino Leinon satavuotispäivän tienoilla 1978 julkaistiin uusia Leino-sävelmiä
levytyksinä. Suuren suosion saivat Perttu Hietasen iskelmällisen tunteelliset
melodiat Leinon runoihin, jotka Taisto Wesslinin taitavina sovituksina ja
Vesa-Matti Loirin ekspressiivisesti tulkitsemina jäivät helposti kuulijoidensa
mieleen. (Eino Leino 1–3 1978–1985). Juhlavuonna 1978 ilmestyi myös Heikki
Sarmannon Moment musical, jolla Maija Hapuoja ja Tapani Kansa tulkitsivat
Sarmannon jazz- ja chansonvaikutteisia hyväntuulisia Leino-tunnelmia. Jo vuotta
aikaisemmin 1977 oli ilmestynyt Jorma Panulan Juhana herttuan ja Catharina
Jagellonican lauluja kamarikuorolle ja solisteille. Panulan moderni melodiikka
seuraili runoelman mutkikkaita psykologisia käänteitä.

Antti Karin ohjaamaan Helkavirsiin perustuvaan kolmiosaiseen
tietokoneanimaatioon (1979–1982) sävelsi elektronisen musiikin Jukka Ruohomäki.
Helkavirsiin pohjautui myös itävaltalaissyntyisen säveltäjän Johann Strohoferin
oratorio Herramme vapahtajamme, jonka ensiesitys oli 1975. Vuonna 1980 sai
ensiesityksensä Ilkka Kuusiston Leinon Sota valosta -näytelmään pohjautuva
ooppera.

2000-luvulla Leinon Helkavirsiä on säilyttänyt asemansa säveltaiteen
innoittajana. Olli Mustosen Sinfonia no. 1 Tuuri baritonille ja orkesterille,
joka sai kantaesityksensä Tampere Filharmonian tulkitsemana helmikuussa 2012,
pohjautuu Helkavirsien ensimmäiseen sarjaan sisältyvään Tuuri-runoon. Myös
Hollannissa on tuotettu suomenkielinen levy Eino Leinon runoista. Hollantilainen
Munich Records julkaisi vuonna 2006 CD-levyn Aina Leino, millä esiintyy
hollantilais-suomalainen Aina–yhtye solistinaan suomalainen Pauliina May.
Levyllä on 14 Eino Leinon runoa. Sävellykset ovat hollantilaisen Izak Boomin.

Leinon syntymäpäivä 6. heinäkuuta nimettiin vuonna 1992 Eino Leinon sekä runon
ja suven päiväksi. Se on vakiintunut liputuspäivä. Eino Leinon Seura jakaa
vuosittain Eino Leinon palkinnon arvokkaasta teoksesta tai julkaisutoiminnasta.

Esplanadin puistossa Helsingissä on Lauri Leppäsen veistämä Eino Leinon patsas,
joka paljastettiin 1953. Patsas paljastettiin 26. syyskuuta, jolloin tuli
kuluneeksi päivälleen 63 vuotta siitä, kun Leino oli julkaissut ensimmäisen
runonsa Hämeen Sanomissa. Patsaan jalustaan on kaiverrettu säe Leinon runosta
Väinämöisen laulu: ”Yksi on laulu ylitse muiden: ihmisen aattehen hengen ankara
laulu”. Kiintoisa yksityiskohta patsaassa on sen käsi, johon on valettaessa
asetettu viiden markan kolikko.

Leinon syntymäkunnassa Paltamossa on vuonna 1978 Leinon syntymän
100-vuotispäivänä paljastettu Jouko Toiviaisen suunnittelema osin abstrakti
muistomerkki Ukonlintu ja virvaliekki. Sen jalustassa on myös säe Väinämöisen
laulusta: ”Kansat katoo / ei katoa mahti / jonka on laulanut / mahtaja heimonsa
hengen”. Kajaanissa puolestaan on vuonna 1980 pystytetty Eino Leinon
näköispatsas. Nina Sailon veistos, joka pohjautui hänen miehensä Alpo Sailon
luonnostelmiin, sijaitsee Koivukosken kohdalla Rantapuistossa. Leinon puretusta
syntymäkodista Hövelöstä Paltaniemellä rakennettiin jäljennös 1978. Nykyisin
Kainuun Eino Leino -seuran omistama rakennus sijaitsee lähellä Paltaniemen
kuvakirkkoa.

Leino on haudattu Helsingin Hietaniemen hautausmaan uudelle alueelle, hautaan
U21-15-22. Hautakivessä olevan Leinoa esittävän muistomedaljongin on toteuttanut
kuvanveistäjä Ville Vallgren. Hautamuistomerkin pystytti Suomen
Kirjailijaliitto, joka ylläpitää hautaa edelleen. Hautakiveen on kaiverrettu
viimeinen säkeistö Leinon runosta Hymni tulelle: ”On elon aika lyhyt kullakin /
Siis palakaamme lieskoin leimuvin / tulessa kohotkaamme korkealle! / Maa maahan
jää / mut henki taivahalle.”

Leinon elämästä kertoo Jaakko Pakkasvirran ohjaama elokuva Runoilija ja muusa
(1978), joka valmistui runoilijan syntymän satavuotisjuhlavuonna. Alkutekstien
mukaan ”elokuvan kaikki kohtaukset ovat fiktiivisiä, vaikkakin tositapahtumien
innoittamia”. Eino Leinoa elokuvassa esitti Esko Salminen. Runoilija ja muusa
keskittyy kuvaamaan Leinon suhdetta ensimmäiseen vaimoonsa Freya Schoultziin
(Katja Salminen) ja samanaikaiseen rakastajaansa L. Onervaan (Elina Salo).
Samalla elokuva kuvaa suomalaisten kulttuuripiirien kansallishenkistä
liikehdintää Suomen itsenäisyyden kynnyksellä, ja siinä esiintyy lukuisia Suomen
taiteen suurmiehiä, kuten Akseli Gallen-Kallela ja Jean Sibelius.

Esko Salmisen lisäksi Eino Leinoa on esittänyt muun muassa Leo Riuttu Ilmari
Unhon elokuvassa Ruusu ja kulkuri (1948), Kari Hietalahti Timo Koivusalon
elokuvassa Sibelius (2003) ja Vesa-Matti Loiri Veli-Matti Saikkosen
televisioelokuvassa Tähtikeinu (2003), joka puolestaan oli kuvaus L. Onervan,
Leinon ja Leevi Madetojan välisestä kolmiodraamasta.

Vuonna 1993 Sulevi Peltola ohjasi ja käsikirjoitti yhdessä Helena Ihalan kanssa
televisiolle sarjan Pankkiherroja, joka perustui Eino Leinon samannimiseen
romaaniin. Sarjan pääosaa Antti Puuhaaraa näytteli Matti Pellonpää.



https://fi.wikipedia.org/wiki/Ruotsi

Ruotsin kuningaskunta (ruots. Konungariket Sverige  kuuntele ääntämys?) eli
Ruotsi (ruots. Sverige) on perustuslaillinen monarkia Skandinaviassa
Pohjois-Euroopassa. Sillä on yhteinen maaraja Suomen ja Norjan kanssa. Ruotsi on
pohjoismainen teollisuusmaa ja Euroopan unionin jäsen, mutta sillä on oma
valuutta, kruunu. Maa on pinta-alaltaan (450 295 neliökilometriä) läntisen
Euroopan kolmanneksi suurin valtio ja suurin Pohjoismaa (ellei Tanskan
pinta-alaan lasketa Grönlantia). Ruotsissa on noin 10 miljoonaa asukasta, joten
se on myös asukasluvultaan Pohjoismaista selvästi suurin. Maan pääkaupunki ja
suurin kaupunki on Tukholma.

Ruotsin valtio muodostui keskiajalla ja se nousi suurvalta-asemaan Euroopassa
1600-luvulla. Maa kuitenkin menetti Skandinavian niemimaan ulkopuolelta
valloittamansa alueet vähitellen 1700- ja 1800-luvuilla, lopulta Suomen vuonna
1809. 1800-luvun alkupuolelta lähtien Ruotsi on ollut puolueeton eikä se ole
osallistunut Euroopassa käytyihin sotiin. Ruotsin väestötiheys on Euroopan
unionin keskiarvon alapuolella, ja yli puolet maasta on metsää. Puutavara,
vesivoima ja rautamalmi ovatkin Ruotsin talouden perustana, ja ruotsalaiset ovat
perustaneet monia suuria yrityksiä, kuten Scania, Volvo, Vattenfall, Ericsson,
Ikea, H&M ja Skanska. Maalla on merkittävä kirjallinen perinne ja
kansainvälisesti tunnettu musiikkiteollisuus, ja maan urheilijat ovat
menestyneet sekä kesä- että talviurheilulajeissa.

Ruotsin pinta-ala on 450 295 neliökilometriä. Se rajoittuu idässä ja etelässä
Itämereen ja lounaassa Pohjanmereen. Maa sijaitsee lähes kokonaisuudessaan
Skandinavian niemimaalla. Gotlannin ja Öölannin suuret saaret Itämeressä
kuuluvat Ruotsiin. Korkein kohta on 2 111 metriä korkea Kebnekaise Lapissa.
Norjan halki pohjois–eteläsuunnassa kulkevat Skandit eli vanhalta nimeltään
Kölivuoristo ulottuvat myös paikoin Ruotsiin, mutta niiden korkeimmat huiput
jäävät Ruotsin puolella 1 500 metriin. Kolme suurta jokea, Uumajanjoki,
Tornionjoki ja Ångermanjoki, laskevat Pohjanlahteen. Vuorten eteläpuolella on
järvialue. Suurin järvistä Vänern, on Euroopan kolmanneksi suurin järvi.

Ruotsin ilmastoon vaikuttavat sen pohjoinen sijainti ja Skandien antama suoja
Atlantin lämpimiltä, kosteilta tuulilta. Suuressa osassa maata ilmasto on melko
mantereinen, kesät ovat lämpimiä ja talvet kylmiä. Poikkeus on Göteborgin seudun
länsirannikko, missä meri pysyy useimmiten sulana ja pitää talvet leutoina.
Köppenin ilmastoluokituksen mukaan Ruotsin eteläosissa ja rannikoilla vallitsee
lämminkesäinen mannerilmasto, pohjoisosissa ja sisämaassa subarktinen
mannerilmasto. Tuntureilla on paikoin myös tundraa.

Yli puolet Ruotsista on metsän peitossa. Yleisimmät puulajit ovat kuusi (42
prosenttia), mänty (39 prosenttia) ja koivu (12 prosenttia). Alvareiksi
kutsutaan kuivia kanervaa ja ketokasvillisuutta kasvavia kalkkikiviylänköjä,
joita on Öölannissa. Ruotsin kuusi suurta nisäkäslajia ovat hirvi, ahma, susi,
karhu, ilves ja myskihärkä. Hirviä on paljon, myös kaupunkien lähellä. Ahmat
elävät lähinnä poronhoitoalueella ja karhut Luoteis-Ruotsissa, myskihärkiä
tavataan Härjedalenissa ja Lounais-Ruotsissa.

Ruotsissa on 29 kansallispuistoa. Ensimmäiset yhdeksän niistä perustettiin 1909.
Niiden lisäksi maassa on 3 200 luonnonsuojelualuetta, jotka kattavat yhteensä
neljä miljoonaa hehtaaria. Maan 4 000:sta Natura 2000 -alueesta noin 60
prosenttia on kansallispuistoja tai luonnonsuojelualueita.

Jääkauden loppuessa ihmisiä alkoi asettua Ruotsiin, ensin jäättömille
rannikoille ja myöhemmin myös sisämaahan. Jäätikkö oli kokonaan kadonnut noin
vuonna 7000 eaa. Asutus oli liikkuvaa, kesäisin kalastettiin ja pyydystettiin
hylkeitä rannikolla, talveksi ainakin osa väestöstä siirtyi sisämaahan
hirvijahtiin. Varhaisella kivikaudella asukkaita oli vain muutamia tuhansia.
Noin 5000 vuotta eaa. saviastiat tulivat käyttöön. Noin vuosina 4100–1700 eaa.
kivikautiset yhteisöt Etelä- ja Keski-Ruotsissa harjoittivat jo maanviljelyä ja
karjanhoitoa. Pronssikaudella, noin 1700–500 eaa., muodostui luokkayhteiskunta,
joka kykeni hallitsemaan arvometallien, kuten kullan ja pronssin, valmistusta ja
omistusta. Yläluokan haudoista on löytynyt monenlaisia tarvekaluja
kuolemanjälkeistä elämää varten. Pronssikauden esineistä osa tehtiin
paikallisesti, osa tuotiin manner-Euroopasta. Manner-Euroopassa alettiin käyttää
rautaa arkiesineissä aiemmin kuin Skandinaviassa.

Rauta tuli vähitellen käyttöön Skandinaviassakin, ja rautakausi ajoittui noin
vuosiin 500 eaa. – 1050 jaa. Rautakaudella kehitettiin riimukirjoitus,
skandinaaveja värvättiin Rooman valtakunnan armeijaan ja kansainvaellukset
muuttivat Euroopan valtarakenteita.

800- ja 900-lukujen aikana Etelä- ja Keski-Ruotsissa vallitsi viikinkikulttuuri.
Ruotsalaiset viikingit kävivät kauppaa, sotivat ja liikkuivat Itämeren alueella,
Venäjällä ja aina Mustallamerellä asti. Kristinusko saapui Ruotsiin jo
viikinkiajalla, mutta vakiintui lopullisesti vasta 1100-luvulla.

Ruotsi ulotti valtaansa Länsi-Suomeen hämäläisiä vastaan vuosina 1249-1250
tehdyn niin sanotun toisen ristiretken myötä ja Itä-Suomeen Karjalaan vuonna
1293 tehdyn kolmannen ristiretken myötä. Itäraja Novgorodia vastaan sovittiin
Pähkinäsaaren rauhassa vuonna 1323. Pohjois-Suomi ja Lappi jäivät vielä pitkiksi
ajoiksi varsinaisen hallinnon ulkopuolelle. Ruotsi hivutti valtaansa myös
Pohjanmaalle, mistä saatiin arvokasta suolalohta.

Vuonna 1389 Tanskan ja Norjan valtionpäämiehestä Margareeta I:stä tuli myös
Ruotsin hallitsija. Varsinainen Kalmarin unioni syntyi 1397, kun Margareetan
sukulainen Eerik Pommerilainen kruunattiin koko Pohjolan kuninkaaksi Kalmarissa.
1400-luvulla Ruotsissa esiintyi sekä sisäisiä valtataisteluja että kapinointia
unionia vastaan. Ruotsi erosi unionista Kustaa Vaasan johtaman kapinaliikkeen
voimin. Kustaa Vaasa kruunattiin itsenäisen Ruotsin kuninkaaksi vuonna 1523.
Kustaa Vaasan aikana Ruotsista tuli protestanttinen valtio, ja kuninkuudesta
perinnöllistä.

1600-luvulla Ruotsista tuli eurooppalainen suurvalta, erityisesti kuningas
Kustaa II Aadolfin aikana. Vuoteen 1658 mennessä Ruotsi hallitsi suuria osia
Tanskasta, nykyistä Suomea, Inkerinmaata, Viroa, Latviaa ja Pohjois-Saksan
tärkeitä kaupunkeja. Vuosien 1611–1721 välisestä ajasta Ruotsi oli sodassa 72
vuotta.

1700-luvulla Ruotsi kuitenkin menetti suurvalta-asemansa. Venäjästä tuli uusi
pohjolan suurvalta, kun se kukisti Ruotsin suuressa Pohjan sodassa yhdessä
Tanskan ja Saksi-Puolan kanssa. Ruotsi menetti suuren osan edellisellä
vuosisadalla valtaamistaan alueista. Vuonna 1808 alkaneessa Suomen sodassa
Venäjä valtasi Ruotsilta Suomen, joka liitettiin Venäjään 17. syyskuuta 1809
Haminan rauhassa. Vuonna 1814 Ruotsin kruunu sai Napoleonin sotien
jälkiseurauksena Norjan Tanskalta, mutta maita yhdisti poliittisesti vain
yhteinen hallitsija.

Norja irtaantui Ruotsin kruunun hallinnasta vuonna 1905. Ensimmäisen
maailmansodan aikana Ruotsi oli puolueeton, vaikka ympärysvallat toisinaan
boikotoivat maata Saksan keisarikunnan kanssa tapahtuneen vilkkaan kaupankäynnin
takia. Myös toisessa maailmansodassa Ruotsi oli puolueeton. Sodan alkupuolella
Ruotsi kävi vilkasta kauppaa Saksan kanssa ja myönsi saksalaisille joukoille
kauttakulkuoikeuden. Ruotsi oli virallisesti puolueeton myös kylmässä sodassa,
mutta todellisuudessa läheisessä yhteistyössä länsivaltojen kanssa.

Syyskuussa 1994 Itämerellä uponneen matkustaja-alus Estonian onnettomuudessa
menehtyi 501 ruotsalaismatkustajaa. Koko onnettomuudessa menehtyi 852
matkustajaa. Maa liittyi Euroopan unioniin vuonna 1995. Ruotsi hylkäsi euron
neuvoa-antavassa kansanäänestyksessä vuonna 2003. Vuonna 2008 maa ratifioi
Lissabonin sopimuksen.

Kaksi merkittävää poliitikkoa on murhattu toisen maailmansodan jälkeen:
pääministeri Olof Palme ammuttiin 1986 ja ulkoministeri Anna Lindh puukotettiin
kuoliaaksi 2003. Intian valtameren maanjäristyksen seurauksena joulukuussa 2004
Thaimaassa menehtyi 543 ruotsalaista. (Suomalaisia menehtyi 178.)

Ruotsi on perustuslaillinen, parlamentaarinen monarkia. Ruotsin vuonna 1975
voimaan tulleen nykyisen valtiosäännön mukaan kuningas ei enää käytä edes
muodollista toimeenpanovaltaa. Kuningas hoitaa valtionpäämiehelle kuuluvia
edustustehtäviä sekä toimii ulkoasiainvaliokunnan puheenjohtajana, mutta
yleisesti ottaen kuninkuus on nykyään hyvin symbolista ja ylin poliittinen valta
on pääministerillä. Silti kuninkaalla on laaja vaikutusvalta ja useimmat
ruotsalaiset haluavat säilyttää monarkian. Nykyinen kuningas on Kaarle XVI
Kustaa ja pääministeri Stefan Löfven.

Lainsäädäntövaltaa Ruotsissa käyttää yksikamarinen parlamentti (valtiopäivät,
ruots. riksdag), toimeenpanovaltaa pääministerin johtama hallitus ja
tuomiovaltaa riippumattomat oikeusistuimet. Parlamentissa on 349 jäsentä.
Parlamentarismi on ollut käytössä vuodesta 1917 ja naisilla äänioikeus vuodesta
1919.

Ruotsissa on monipuoluejärjestelmä. Ruotsin valtiopäiväpuolueita ovat vuonna
2014 seuraavat (suluissa valtiopäiväedustajien määrä):

Vuodesta 1970 vuoteen 1994 valtiopäivävaalit järjestettiin joka kolmas vuosi.
Nykyään vaalit pidetään joka neljäs vuosi syyskuun kolmantena sunnuntaina.
Äänioikeutettuja ja vaalikelpoisia ovat viimeistään vaalipäivänä 18 vuotta
täyttäneet. Pohjoismaiden ja EU-maiden Ruotsissa asuvat kansalaiset saavat
äänestää kunnallis- ja maakäräjävaaleissa. Maassa on 29 vaalipiiriä. Käytössä on
suljettu listavaali, mutta 1998 lähtien myös osittainen henkilövaali. Yli 8
prosenttia puolueen äänistä saanut nousee henkilöäänimäärän mukaisessa
järjestyksessä listan kärkeen. Kunnallis- ja maakäräjävaaleissa raja on 5
prosenttia ja vähintään 100/50 ääntä. Valtiopäivävaaleissa puolueen on
ylitettävä 4 prosentin äänikynnys tai 12 prosenttia yhdessä vaalipiirissä
saadakseen yhtään edustajia. Euroopan parlamentin vaaleissa raja on myös 4
prosenttia. Maakäräjävaaleissa äänikynnys on 3 prosenttia, mutta
kunnallisvaaleissa äänikynnys ei ole käytössä.

Toisen maailmansodan jälkeen vallassa on ollut pääasiassa sosiaalidemokraattinen
puolue. Sen johtoon ja pääministeriksi tuli hyvinvointivaltion rakentajana ja
maailmanpolitiikan ”omanatuntona” tunnettu Olof Palme 1969. Vuodesta 1976
vuorottelivat lyhytaikaiset kansanpuolueen ja keskustapuolueen hallitukset.
Palme palasi valtaan 1982, mutta murhattiin 1986. Hänen jälkeensä
pääministeriksi tuli Ingvar Carlsson. Vuoden 1991 laman aikaan pääministeriksi
tuli Carl Bildt keskusta-oikeistolaisen kokoomuksen, liberaalien ja
kristillisdemokraattien hallituksen johdossa. Carlsson palasi pääministeriksi
1994 vaalien jälkeen. Hän luopui virasta 1996, josta lähtien pääministerinä oli
Göran Persson. Vuoden 1998 vaaleissa sosiaalidemokraatit menettivät kannatustaan
ja liittoutuivat vasemmistopuolueen ja ympäristöpuolueen kanssa.
Hallitusratkaisu jatkui vuodesta 2002. Sosiaalidemokraatit kärsivät tappion
vuoden 2006 valtiopäivävaaleissa, ja pääministeriksi tuli kokoomuspuolueen
Fredrik Reinfeldt. Hän jatkoi pääministerinä myös vuoden 2010 valtiopäivävaalien
jälkeen. Reinfeldtin hallituksen puolustusministeri Sten Tolgfors erosi
Saudi-Arabian kanssa käytyjen asekauppojen vuonna 2012 aiheuttaman kohun vuoksi.
Hänen seuraajakseen tuli huhtikuussa 2012 Karin Enström. Vuoden 2014
valtiopäivävaalien jälkeen pääministeriksi tuli sosiaalidemokraattien
puheenjohtaja Stefan Löfven. Toisena puolueena hallituksessa on ympäristöpuolue.
Hallituksella ei ole enemmistöä valtiopäivillä, ja hallituksen ensimmäistä
budjettia ei hyväksytty valtiopäivillä. Hallituspuolueet pääsivät kuitenkin
sopimukseen keskustaoikeiston puolueiden kanssa, ja uusilta vaaleilta
vältyttiin. Sopimuksen on tarkoitus olla voimassa vuoden 2022 vaaleihin asti, ja
siinä sovittiin, että myöskään seuraavien vaalien jälkeen oppositioon jäävä
blokki ei kaada mahdollista vähemmistöhallitusta.

Ruotsi on ollut Yhdistyneiden kansakuntien jäsen vuodesta 1946, vuosi YK:n
perustamisen jälkeen. Ruotsalainen Dag Hammarskjöld oli YK:n pääsihteeri vuosina
1953–1961. Ruotsi ei kuulu sotilasliittoihin, mutta käytännössä se on ollut
läheisessä yhteistyössä läntisten maiden kanssa. Se on esimerkiksi toiminut
Naton rauhankumppanina Balkanilla ja Afganistanissa.

Ruotsi on ollut Euroopan unionin jäsen 1. tammikuuta 1995 lähtien. Ruotsalaiset
hyväksyivät Euroopan unionin jäsenyyden kansanäänestyksen jälkeen, jossa 52,3
prosenttia ruotsalaisista tuki Euroopan unioniin liittymistä.
Liittymissopimuksen mukaan Ruotsin tulee liittyä yhteisvaluutta euroon, kun se
täyttää niin sanotut Emu-kriteerit. Ruotsalaiset kuitenkin hylkäsivät euron
vuonna 2003 pidetyssä kansanäänestyksessä.

Ruotsissa on 21 lääniä (län), 20 maakäräjäkuntaa (landsting) ja 290 kuntaa
(kommun). Läänit ovat osa valtionhallintoa. Maakäräjäkunnat ovat alueellisesti
samoja kuin läänit, mutta niillä on eri tehtävät kuin lääninhallituksilla.
Maakäräjäkunnat huolehtivat esimerkiksi terveydenhuollosta. Ainoastaan
Gotlannissa ei ole omaa maakäräjäkuntaa, vaan sen tehtävistä vastaa Gotlannin
kunta. Ruotsissa järjestetään joka neljäs vuosi yleiset vaalit (allmänna val),
joissa valitaan valtiopäiväedustajat, maakäräjäkuntien valtuustot ja
kunnanvaltuustot.

Perinteisesti Ruotsi jaetaan myös kolmeen pääalueeseen (landsdel, aikaisemmin
hufvuddel), jotka ovat Sveanmaa, Götanmaa ja Norlanti. Ruotsissa on myös 25
maakuntaa (landskap). Maakunnilla ja pääalueilla ei nykyään ole minkäänlaista
asemaa Ruotsin hallinnossa.

Puutavara, vesivoima ja rautamalmi ovat Ruotsin ulkomaankauppaan suuntautuvan
talouden perustana. Palvelualoilla on kuitenkin yhä tärkeämpi osuus maan
taloudessa. Vuonna 2010 palvelusektori tuotti 71,5 prosenttia
bruttokansantuotteesta ja työllisti 70,7 prosenttia työvoimasta. Julkinen
sektori muodostaa taloudesta suuren osan ja työllistää noin 30 prosenttia
työvoimasta (2009). Maan merkittävimmät luonnonvarat ovat sinkki, rautamalmi,
kupari, lyijy, hopea, uraani ja puu. Merkittävimmät vientituotteet ovat
vuorostaan koneet, moottoriajoneuvot, metsätaloustuotteet, rauta, teräs ja
kemikaalit. Työttömyyden on ennustettu pienenevän vuoden 2010 8,4 prosentista
7,5 prosenttiin 2011 ja edelleen 6,7 prosenttiin vuonna 2012.

Maatalous tuottaa vain 1,9 prosenttia bruttokansantuotteesta ja työllistää
prosentin työvoimasta. Se tuottaa ohraa, vehnää ja sokerijuurikasta sekä lihaa
ja maitoa. Maatilat ovat keskittyneet maan etelä- ja keskiosiin.
Rakennemuutoksen myötä tilakoko on suurentunut keskimäärin 32 hehtaariin, tiloja
on enää 75 000 (alle neljäsosa 1950-luvun tilamäärästä) ja monet ovat
erikoistuneet. Myös metsätalous on merkittävää, ja maa on Kanadan jälkeen
maailman toiseksi suurin havupuusta tehdyn sahatavaran viejä.

Vuonna 2010 Ruotsin liikevaihdoltaan suurimmat yritykset olivat Volvo,
Vattenfall, Ericsson, Skanska, SCA, H&M, TeliaSonera, Electrolux ja ICA.
2000-luvulla monet yhtiöt ovat siirtyneet yhä enemmän kansainväliseen
omistukseen, mikä on myös Ruotsissa johtanut monien tuotantolaitosten
lakkauttamiseen. Esimerkiksi Saab Automobile siirtyi General Motorsille ja
sieltä hollantilais-venäläiseen omistukseen. Volvo Cars siirtyi jo aiemmin Ford
Motor Companyn kautta kiinalaisille. Toisaalta ruotsalaiset yhtiöt ovat
yhdistyneet naapurimaiden saman alan yhtiöiden kanssa muodostaen
kansainvälisessä mitassa suurempia ja kilpailukykyisempiä yrityksiä, kuten Stora
Enso, TeliaSonera, TietoEnator ja Nordea.

Ruotsilla on 10 ydinreaktoria sähköntuotantoon, kolme Forsmarkissa Uppsalassa
lähellä Tukholmaa, kolme Oskarshamnissa (kiehutusvesireaktoreja) Smålandissa ja
neljä Ringhalsissa (kolme painevesireaktoria ja yksi kiehutusreaktori)
Hallandissa lähellä Göteborgia. Juutinrauman rannalla Malmön ja Helsingborgin
välillä sijaitsevan Barsebäckin yksiköt suljettiin 1999 ja 2005. Suhde
ydinvoimaan on ongelmallinen: kansanäänestyksessä 1980 hyväksyttiin ydinvoimasta
luopuminen vuoteen 2010 mennessä, mutta päätös kumottiin vuonna 1997.
Ydinvoimalla tuotetaan noin 50 prosenttia sähköstä, eli 65–70 TWh vuodessa.

Ruotsissa on kaikkiaan 249 lentopaikkaa, joista 152:lla on päällystetty
kiitotie. Rautateiden kokonaispituus on 11 633 kilometriä. Merkittäviä satamia
ovat Brofjorden (Lysekilissä), Göteborg, Helsingborg, Luulaja, Malmö,
Stenungsund, Tukholma, Trelleborg ja Visby. Ruotsin joukkoliikenne on hyvin
järjestetty ja saa valtiolta runsaasti tukea. Samat liput kelpaavat junissa ja
linja-autoissa. Junat ovat nopeampia kuin linja-autot, mutta varsinkin
pohjoisessa on monia paikkoja, joihin ei pääse junalla. Nopeimmissa
X2000-junissa peritään lisämaksua.

Ruotsissa sijaitsee monia kansainvälisiä lentokenttiä, joista Arlanda on suurin.
Sen jälkeen tulee Landvetter, Skavsta, Malmö Airport ja Luleå Airport. Näitä
käyttävät monet kansainväliset lentoyhtiöt. Lentoyhtiö SAS on suurin tekijä
Ruotsin asiakaslennoissa, mutta Ruotsissa on myös useita muita lentoyhtiöitä,
joilla on suuri merkitys ruotsin asiakaslennoissa, kuten Lufthansa ja Ryanair.
Pidemmille sisämaan lennoille on monia muitakin vaihtoehtoja SAS:in ohella,
kuten Malmö Aviation ja halpalentoyhtiö Norwegian. Suurimmat lentoyhtiöt
lyhytlennoille ovat nykyään Skyways ja Nexjet, jotka tekevät myös yhteistyötä
SAS:in kanssa. Myös jotkin ulkomaalaiset lentoyhtiöt kuten Finnair, Air France,
British Airways, Continental Airlines ja Aeroflot lentävät Arlandan ja jossain
tapauksessa Landvetterin kautta. Arlandaan pääsee myös rautateitse pohjoisesta
ja etelästä tiheillä aikaväleillä.lähde?

Vuoden 2011 lopussa Ruotsin väkiluku oli 9 482 855 henkeä. Noin 85 prosenttia
väestöstä elää taajamissa.

Asukkaista valtaosa on ruotsinkielisiä, mutta Ruotsissa on myös huomattava
suomalainen ja meänkielinen vähemmistö: Ethnologue-sivuston mukaan edellisiä on
noin 201 000 ja jälkimmäisiä 30 000. Etnisesti saamelaisia on yhteensä noin
14 600, joista kaikki eivät puhu saamelaiskieliä.

Maahanmuuton takia ruotsalaisista oli vuoden 2011 lopussa 15,1 prosenttia
ulkomailla syntyneitä. 19,6 prosentilla asukkaista on ulkomaalaistausta. Muiden
maiden kansalaisia on 6,9 prosenttia Ruotsin väestöstä. Suurimmat
maahanmuuttajien ryhmät ovat Suomesta, entisen Jugoslavian alueilta ja Irakista.

Ruotsissa puhutaan pääasiassa ruotsia, joka on lainsäädännössä vuonna 2009
määritelty sekä maan pääkieleksi että viralliseksi kieleksi. Ruotsin kielellä on
paljon toisistaan eroavia murteita. Yleiskielen oikeinkirjoitukseen on
vaikuttanut Vadstenan luostarista 1400-luvulta alkanut perinne. Tarve puhutun
kielen yhtenäistämiseen tuli kansakoulun leviämisen myötä, ja silloin suosittiin
Tukholman lähiympäristön kieltä.

Suurin vähemmistökieli on suomi. Euroopan unionin direktiivin johdosta viiden
vähemmistökielen asema kirjattiin lakiin 1999; näitä ovat saame, meänkieli
(suomen murre), suomi, romanikieli ja jiddiš. Näillä kielillä on virallinen
asema valtion virastoissa, oikeudessa, päiväkodeissa ja vanhainkodeissa
tiettyjen kuntien alueella. Saamen kielellä on virallinen asema Arjeplogin,
Jällivaaran, Jokimukan ja Kiirunan kunnissa. Suomi ja meänkieli ovat virallisia
Jällivaaran, Haaparannan, Kiirunan, Pajalan ja Ylitornion kunnissa. Vuonna 2010
uudistettu kielilaki toi suomen vähemmistökieleksi 18 kuntaan Keski- ja
Etelä-Ruotsissa, ja helmikuussa 2011 vielä viiteen muuhun kuntaan. Romanilla ja
jiddišillä on asema historiallisina vähemmistökielinä, ja Ruotsin hallituksella
on tietty velvollisuus tukea niitä. Ruotsissa on paljon vähemmistökieliä suuren
maahanmuuton seurauksena.

Ruotsalaisista 63,2 prosenttia kuului Ruotsin evankelis-luterilaiseen kirkkoon
vuoden 2015 lopussa. Kirkon väestöosuus, kuten myös lapsikasteet, on ollut
jatkuvassa yli prosenttiyksikön laskussa. Vuonna 2015 lapsista kastettiin 45,5
prosenttia. Vuonna 2010 tehdyssä eurobarometrikyselyssä 18 prosenttia
ruotsalaisista ilmoitti uskovansa Jumalaan, 45 prosenttia ilmoitti uskovansa
johonkin ylempään voimaan ja 34 prosenttia ilmoitti, ettei usko mihinkään
näistä. Vuonna 2007 tehdyn tutkimuksen mukaan kolmannes ruotsalaisista katsoo
olevansa kristittyjä. Vuonna 2010 tehdyn tutkimuksen mukaan vain 15 prosenttia
Ruotsin evankelis-luterilaisen kirkon jäsenistä uskoo Jeesukseen. Kymmenessä
vuodessa kuusi suurinta ruotsalaista vapaakirkkoa on menettänyt 70 000 jäsentä,
mikä on 15 prosenttia niiden jäsenkunnasta.

Ruotsissa on paljon muslimeja, arviolta noin 450 000, mutta vain neljäsosa
heistä on uskonnollisia. Vuonna 2010 Ruotsissa oli 110 000 uskoa harjoittavaa
muslimia, kun vuonna 2000 heitä oli 90 000. Joidenkin tutkimusten mukaan Ruotsin
muslimeista vain 5 prosenttia harjoittaa uskoaan siten, että käyvät aina
perjantairukouksissa ja rukoilevat viisi kertaa päivässä, kuten Koraani käskee
tehdä. Suurin osa Ruotsin muslimeista on sunnalaisia. Vuonna 2008 Ruotsin
muslimit saivat oman šaria-lakia noudattavan rahaston, joka sijoittaa
islaminuskon periaatteiden mukaan.

Koulunkäynti on ilmaista ja pakollista yhdeksänvuotisen peruskoulun ajan,
ikävuodet 7–16, mutta lähes kaikki kuusivuotiaat käyvät esikoulun. Peruskoulun
jälkeen ne, jotka suorittavat tasokokeen ruotsissa, englannissa ja
matematiikassa, pääsevät lukioon. Käytännössä suurin osa ikäluokasta aloittaa
lukion. Kunnallisten peruskoulujen rinnalla on tarjolla yksityiskouluja, joita
käy yhdeksän prosenttia peruskoululaisista ja 20 prosenttia lukiolaisista. Myös
niissä opiskelu on oppilaalle ilmaista.

Vuonna 1928 pääministeri Per Albin Hansson kuvasi ruotsia sanalla kansankoti
(ruots. folkhemmet). Se oli hyvinvointivaltion vertauskuva vuosisadan loppuun
asti. Käsitteeseen liittyi joukko yhteiskunnallisia instituutioita: päiväkodit,
vanhainkodit, sairaalat, kunnalliset musiikkiopistot, ammattiliitot ja
vappuparaatit. Toinen kansallisten symbolien joukko liittyy Ruotsin
maaseutumenneisyyteen: lavatanssit, juhannussalko, joulupidot. Teollistuminen ja
kaupungistuminen tapahtuivat maassa myöhään.

Ruotsalaisten ruokavaliossa on nykyisin kansainvälisiä elementtejä: pizzaa,
pastaa ja kiinalaista ruokaa. Perinteinen kotiruoka, husmankost, koostuu
perunasta, lihasta tai kalasta ja kastikkeesta.

Ruotsalainen dynamiitin keksijä, kemisti ja insinööri Alfred Nobel määräsi
testamentissaan omaisuutensa säätiölle, joka on jakanut vuodesta 1901
Nobel-palkintoja uraauurtavasta työstä fysiikan, kemian, kirjallisuuden, rauhan,
lääketieteen sekä taloustieteen aloilta.

Ruotsiin on tullut kahdeksan kirjallisuuden nobelia. Palkinnon ovat saaneet
Selma Lagerlöf (1909), Verner von Heidenstam (1916), Erik Axel Karlfeldt (1931),
Pär Lagerkvist (1951), Nelly Sachs (1966), Eyvind Johnson ja Harry Martinson
(1974), sekä Tomas Tranströmer (2011) August Strindbergin näytelmiä, Astrid
Lindgrenin ja Selma Lagerlöfin lastenkirjoja sekä Harry Martinsonin runoja on
käännetty monille kielille. Etenkin 2000-luvulla myös ruotsalaiset
dekkarikirjailijat kuten Stieg Larsson ja Henning Mankell ovat nouseet
maailmanmaineeseen.

Ruotsin musiikkimaailmasta tunnetaan monet kevyen musiikin tähdet ja yhtyeet,
muun muassa ABBA ja Roxette. Klassisen musiikin piiristä tunnettuja ovat Jenny
Lind ja Jussi Björling. Uudemman polven klassisia laulajia ovat olleet Birgit
Nilsson, Anne-Sofie von Otter ja Nikolai Gedda. Säveltäjistä tunnetuimpia ovat
mm. Wilhelm Stenhammar, Hugo Alfvén ja Kurt Atterberg sekä nykysäveltäjistä
Anders Hillborg. Myös heavy metal-yhtye Sabaton on Ruotsista.

Ruotsin kansallisrunoilijaksi on joskus kutsuttu Carl Michael Bellmania tai Dan
Anderssonia. Evert Taube jatkoi perinnettä lauluntekijänä. Ruotsin
taidemaailmassa Anders Zorn tunnetaan maalaismaisemista ja alastonkuvista ja
Carl Larsson koti-aiheisista idyllisistä maalauksistaan.

Ruotsalaisen arkkitehtuurin kulta-aikaa oli 1920-luku, jonka tyyliin on palattu
myöhempinäkin vuosikymmeninä. Funktionalismi tuli Skandinaviaan Tukholman
maailmannäyttelyssä 1930, jossa Gunnar Asplund oli pääsuunnittelijana.
Kansankodissa piti tuottaa kohtuuhintaisia toimivia asuntoja kaikille. Seuraavan
neljänkymmenen vuoden ajan Ruotsin arkkitehtien tärkein tehtävä oli asuntojen
suunnittelu. Tasakatot ja suuret ikkunat eivät ole käytännöllisiä pohjoisen
ilmastossa ja muutenkin puhtainta funktionalismia pehmennettiin kansallisilla
vaikutteilla. Asplundin Göteborgin raatihuoneen lisärakennus on
puhtaaksiviljelty esimerkki tuolta kaudelta. Asplundin muita tunnettuja töitä
ovat Tukholman kaupunginkirjasto ja Skogskyrkogården.

Ruotsalainen elokuva menestyi jo varhain. Näyttelijät Greta Garbo ja Ingrid
Bergman ja ohjaaja Ingmar Bergman menestyivät 1900-luvulla. Lasse Hallström, Roy
Andersson ja Lukas Moodysson kuuluvat jo seuraavaan sukupolveen.

Ruotsi on toiseksi menestynein maa Eurovision laulukilpailussa kuudella
voitollaan..

Ruotsin sähköistä mediaa hallitsi pitkään lupamaksurahoitteinen julkinen
palvelu, jota hoitaa Sveriges Television eli SVT. Sen tärkein kilpailija on
vuonna 1992 perustettu kaupallinen TV4. Maa siirtyi digitaalitelevisioon
varhain; analogiset lähetykset lopetettiin vuonna 2007. Monissa kotitalouksissa
on kaapeli- tai satelliittivastaanotin. Ensimmäiset kaupalliset radioasemat
aloittivat vuonna 1993, ja niitä on nykyisin yli sata.

Dagens Nyheter on Ruotsin suurin aamulehti. Ruotsin tärkeimmät iltapäivälehdet
ovat vuonna 1830 perustettu Aftonbladet sekä vuonna 1944 perustettu Expressen.
Sanomalehtien tilaaminen kotiin on yleistä, ja ruotsalaiset ovat maailman
ahkerimpien sanomalehtien lukijoiden joukossa. Maassa ilmestyy kuusi
päivittäistä sanomalehteä: Tukholmassa Aftonbladet, Dagens Nyheter, Expressen ja
Svenska Dagbladet, Göteborgissa Göteborgs-Posten ja Malmössä Sydsvenska
Dagbladet.

Unescon maailmanperintöluettelossa on Ruotsista 13 kulttuurikohdetta, yksi
luontokohde eli Höga Kusten/Merenkurkun saaristo, yhteinen Suomen kanssa ja yksi
”sekakohde”, Laponia. Kulttuurikohteet ovat Tanumin kalliopiirrokset
pronssikaudelta, Etelä-Öölannin monipuolinen maatalousmaisema joka on ollut
asutettuna esihistorialliselta ajalta asti, Birka ja Hovgården viikinkiajalta,
Suuren kuparivuoren kaivosalue Falunissa 1200-luvulta, Visbyn hansakaupunki,
Gammelstadin kirkonkylän puutalot ja 1400-luvun kirkko Luulajassa, 1600-luvun
markkinajohtaja Engelsbergin terästehdas, Karlskronan satamakaupunki
1600-luvulta, Drottningholmin kuninkaallinen tila 1700-luvulta, Skogskyrkogården
1900-luvun alusta sekä Varbergin radioasema 1920-luvulta.

Ruotsi on erittäin menestynyt maa sekä kesä- että talviurheilulajeissa, joissa
molemmissa Ruotsissa on hyvät harjoitteluolosuhteet. Maa on saanut
kansainvälistä menestystä erityisesti jalkapallossa, jääkiekossa, golfissa,
hiihdossa, yleisurheilussa ja tenniksessä. Olympialaisiin Ruotsi on osallistunut
joka kerta, lukuun ottamatta St. Louisin kisoja 1904. Ruotsi on isännöinyt
kesäolympialaisia kertaalleen, kun ne järjestettiin 1912 Tukholmassa. Lisäksi
Tukholmassa kilpailtiin vuoden 1956 kesäolympialaisten ratsastuskilpailut
Australian karanteenilakien vuoksi. Kaikki muut lajit kilpailtiin Melbournessa.
Ruotsissa on lisäksi järjestetty muun muassa jalkapallon MM-kilpailut 1958,
EM-kilpailut 1992, yleisurheilun MM-kilpailut 1995 ja useasti hiihdon ja
jääkiekon maailmanmestaruuskilpailut.

Jalkapallo on Ruotsin suosituin urheilulaji. Jalkapallomaajoukkue on voittanut
kultaa olympialaisissa 1948, hopeaa MM-kilpailuista 1958 ja pronssia
MM-kilpailuista 1994. Maajoukkue on pelannut MM-kisojen lopputurnauksessa 11
kertaa. Marraskuussa 2011 se oli Fifan rankigissa sijalla 18. Tunnetuimpia
pelaajia ovat olympiavoittajat Gunnar Gren, Gunnar Nordahl, joka on italialaisen
huippuseura AC Milanin kautta aikojen paras maalintekijä, ja Nils Liedholm sekä
Tomas Brolin, Thomas Ravelli ja Zlatan Ibrahimović.

Ruotsin jääkiekkomaajoukkue, Tre Kronor, on voittanut kaksi olympiakultaa ja
yhdeksän maailmanmestaruutta. Ruotsin jääpallomaajoukkue on eräs kautta aikain
perinteikkäimmistä ja menestyksekkäimmistä maajoukkueista. Ruotsin
salibandymaajoukkue on voittanut seitsemän maailmanmestaruutta ja kaksi
MM-hopeaa. Ruotsi on myös menestynein maa käsipallon miesten maailman- ja
Euroopan-mestaruuskilpailuissa. Brännboll on Ruotsissa suosittu baseballin ja
pesäpallon lähisukulaispeli, jota harrastetaan lähinnä amatööritasolla
puistoissa, eikä sillä ole varsinaista organisoitua toimintaa.

Jääkiekon lisäksi monet muutkin talviurheilulajit ovat suosittuja. Vuosittain
järjestettävä 90 kilometrin mittainen Vaasahiihto on maailman suurin
hiihtotapahtuma. Tunnettuja ruotsalaisia maastohiihtäjiä ovat nelinkertainen
olympiavoittaja Gunde Svan ja yhdeksän olympiamitalia voittanut Sixten Jernberg.
Muita menestyneitä talviurheilijoita ovat alppihiihtäjät Ingemar Stenmark ja
Anja Pärson sekä taitoluistelua kehittänyt Gillis Grafström.

Tennispelaajat Björn Borg, Mats Wilander ja Stefan Edberg kuuluvat lajin kautta
aikojen parhaimpiin. Borg voitti 11 Grand Slam -turnausta, Wilander 7 ja Edberg
6. Menestynein golfinpelaaja on Annika Sörenstam. Kuuluisia yleisurheilijoita
ovat Carolina Klüft, Patrik Sjöberg ja Stefan Holm. Kesäolympialaisissa eniten
mitaleita ovat saaneet ampuja Alfred Swahn (9 mitalia) ja meloja Gert
Fredriksson (8 mitalia).



https://fi.wikipedia.org/wiki/Alan_Turing

Alan Mathison Turing [ˈt(j)ʊ(ə)rɪŋ], OBE, FRS (23. kesäkuuta 1912 Lontoo – 7.
kesäkuuta 1954 Wilmslow) oli brittiläinen matemaatikko ja logiikan tutkija, joka
vuonna 1936 julkaisi formalisoimansa algoritmin ja tietojenkäsittelytieteessä
käytetyn Turingin kone -käsitteen. Häntä pidetään yhtenä modernin
tietojenkäsittelyn merkittävimmistä uranuurtajista. Toisen maailmansodan aikana
hän johti Saksan laivaston Enigma-salakirjoituskoneen purkutyötä
brittitiedustelun Bletchley Park -tukikohdassa. Tämä työ saattoi lyhentää sotaa
Euroopassa kahdesta neljään vuotta. Sodan jälkeen hän suunnitteli yhden
ensimmäisistä ohjelmoitavista digitaalisista tietokoneista ja myös rakensi
prototyypin siitä Manchesterin yliopistossa. Hän esitti merkittäviä ja
luonteenomaisesti provosoivia mielipiteitä keskustelussa koneiden
ajattelukyvystä ja kehitti Turingin testin.

Muita hänen tutkimuskohteitaan olivat todennäköisyyslaskenta, kryptografia,
lukuteoria ja algebra. Turing loi mainetta morfogeneesiteorian ideoijana. Sen
avulla pyritään selittämään, millä tavoin geenit aiheuttavat eliöiden rakenteen
ja muodon muodostumisen. Esimerkiksi seeprojen raitojen ja gepardien pilkkujen
kehittymiseen liittyvät seikat kuuluvat morfogeneesin piiriin.

Turing oli homoseksuaali, minkä vuoksi häntä vainottiin. Hän teki lopulta
itsemurhan. Hänen ansionsa sotasalakirjoituksen parissa tunnustettiin vasta
hänen kuolemansa jälkeen.

Alan Turingin vanhemmat olivat Julius Mathison Turing ja Sara o.s. Stoney.
Julius työskenteli brittien virkamiehistössä Intiassa (Indian Civil Service).
Sara, Madras Railway -rautatieyhtiön pääinsinöörin Edward Waller Stoneyn tytär,
tuli raskaaksi heidän asuessaan Chhatrapurissa Orissan osavaltiossa. Koska
vanhemmat halusivat lapsensa kasvavan Englannissa, he palasivat Lontoon Maida
Valeen, jossa Alan Turing syntyi 23. kesäkuuta 1912. Tapahtumasta todistaa
sininen laatta nykyisen Colonnade Hotelin ulkopuolella. Alanilla oli isoveli
nimeltään John. Turingin isä toimi edelleen virkamiehenä Intiassa, joten Alanin
lapsuusvuosina hänen vanhempansa matkustivat Englannin Guildfordin ja Intian
välillä jättäen kaksi poikaansa perheen ystävien huostaan Englantiin. Jo hyvin
varhain Turing osoitti merkkejä nerokkuudestaan, joka tuli myöhemmin selkeämmin
esiin.

Hänen vanhempansa ilmoittivat hänet St Michael'sin päiväkouluun kuuden vuoden
ikäisenä. Koulun rehtori huomasi hänen poikkeukselliset lahjansa varhain, kuten
myös monet hänen muistakin opettajistaan. 14-vuotiaana vuonna 1926 hän siirtyi
Sherborne Schooliin, kuuluisaan ja kalliiseen yksityiseen oppilaitokseen
Dorsetissa. Lukuvuoden ensimmäisenä päivänä Englannissa oli yleislakko, mutta
Turing halusi olla niin innokkaasti paikalla ensimmäisenä koulupäivänään, että
hän ajoi Southamptonista koululleen yksin polkupyörällään liki sadan kilometrin
matkan yöpyen välillä majatalossa.

Jotkut Sherbornen opettajat eivät arvostaneet Turingin luontaista kiinnostusta
matematiikkaan ja tieteisiin. He painottivat pikemminkin klassista koulutusta.
Hänen rehtorinsa kirjoitti hänen vanhemmilleen: ”Toivon, että hän ei putoa
kahden koulun väliin. Jos hän haluaa jatkaa yksityiskoulussa, hänen täytyy
tähdätä koulutetuksi. Jos hän aikoo olla vain tieteellinen spesialisti, hän
tuhlaa yksityiskoulussa aikaansa.”

Tästä huolimatta Turing menestyi edelleen erinomaisesti aineissa, joista hän
piti, ja ratkaisi vuonna 1927 monimutkaisia ongelmia opiskelematta lainkaan
laskuopin perusteita. 16-vuotiaana vuonna 1928 Turing tutustui Albert Einsteinin
teoksiin; hän ei ainoastaan käsittänyt niitä, vaan päätteli Eisteinin teorian
kyseenalaistavan Newtonin lait tekstistä, jossa tätä ei eksplisiittisesti
ilmaistu.

Turingin toiveet ja kunnianhimo koulussa lisääntyivät, kun hänen ja hieman
vanhemman opiskelijan Christopher Morcomin välille kehittyi läheinen ystävyys.
Morcom oli myös Turingin ensimmäinen romanttinen kiinnostus. Hän kuoli
yhtäkkisesti vain muutama viikko heidän viimeisen Sherbornen-lukukautensa
alkamisen jälkeen naudan tuberkuloosin aiheuttamiin komplikaatioihin. Hän oli
saanut taudin juotuaan lapsena tartunnan saaneen lehmän maitoa. Turingin usko
särkyi ja hänestä tuli ateisti. Hänen vakaumuksensa oli, että kaikken ilmiöiden,
myös ihmisen aivotoiminnan, täytyi olla materialistisia.

Koska Turing ei halunnut opiskella klassisia aineita yhtä ahkerasti kuin
tiedettä ja matematiikkaa, hän ei saanut stipendiä Cambridgen Trinity Collegeen
vaan päätyi King's Collegeen, toiseen vaihtoehtoonsa. Hän opiskeli siellä
vuosina 1931–1934 ja valmistui hyvin arvosanoin. Vuonna 1935 hänet otettiin
King's Collegen jäseneksi (fellow) keskeistä raja-arvolausetta koskevan
tutkielmansa perusteella.

Keskeisen tärkeässä artikkelissaan "On Computable Numbers, with an Application
to the Entscheidungsproblem" (jätetty 28. toukokuuta 1936) Turing muotoili
uudelleen Kurt Gödelin vuonna 1931 saamat matemaattista todistusta ja
laskettavuutta käsittelevät tulokset. Hän korvasi Gödelin universaalin,
aritmetiikkaan pohjautuvan formaalin kielen Turingin koneilla, yksinkertaisilla
formaaleilla malleilla. Hän todisti, että jonkinlainen niiden kaltainen kone
voisi ratkaista minkä tahansa matemaattisen ongelman, jos se voitaisiin esittää
algoritminä, vaikka todellisella Turingin koneella tuskin olisikaan käytännön
sovellutuksia, sillä se olisi huomattavasti hitaampi kuin käytännöllisemmät
vaihtoehdot.

Laskennan teoria tutkii nykyäänkin erityisesti Turingin koneita. Turing todisti
edelleen, että Entscheidungsproblemiin ei ollut ratkaisua. Ensin hän osoitti,
ettei pysähtymisongelmaa voitu ratkaista Turingin koneilla: ei ole mahdollista
saada algoritmisesti selville, pysähtyykö tietty Turingin kone koskaan. Vaikka
hänen todistuksensa julkaistiinkin vasta sen jälkeen, kun Alonzo Church oli
tehnyt vastaavan todistuksen lambdakalkyylinsä suhteen, Turingin teos on
huomattavasti helpommin lähestyttävissä ja intuitiivisempi. Myös siinä esitelty
käsite "universaalista (Turingin) koneesta", koneesta joka kykenisi toimimaan
minkä tahansa muun koneen tavoin, oli uudenlainen.

Suurimman osan vuosista 1937 ja 1938 hän vietti Princetonin yliopistossa
opiskellen Alonzo Churchin ohjauksessa. Vuonna 1938 hän suoritti
tohtorintutkintonsa (Ph.D.) Princetonissa; hänen tutkielmassaan esiteltiin
suhteellisen laskennan käsite (engl. relative computing), jossa Turingin
koneiden lisäksi käytetään niin kutsuttuja oraakkelikoneita. Niiden avulla
voidaan tutkia ongelmia, joita ei Turingin koneella voi ratkaista.

Palattuaan Cambridgeen vuonna 1939 hän osallistui Ludwig Wittgensteinin
matematiikan perusteita koskeville luennoille. Wittgenstein ja Turing
väittelivät ja olivat erimielisiä: Turing puolusti formalismia ja Wittgenstein
väitti, ettei matematiikka löydä mitään absoluuttisia totuuksia vaan pikemminkin
keksii niitä.

Toisen maailmansodan aikana Turing osallistui saksalaisten käyttämien
salakirjoitusjärjestelmien murtamiseen Bletchley Parkissa. Hän tukeutui ennen
sotaa Puolan Biuro Szyfrówissa työskennelleiden Marian Rejewskin, Jerzy Różyckin
ja Henryk Zygalskin kryptoanalyyttiseen tutkimukseen. Hän teki useita
oivalluksia, jotka auttoivat murtamaan Enigma-koneen ja Lorenz SZ-40/42:n
(kaukokirjoittimissa käytetty salauslaite, jolle britit antoivat koodinimen
"Tunny") koodit. Jonkin aikaa hän johti Hut 8:aa, joka oli vastuussa Saksan
laivaston viestinnän tulkitsemisesta.

Syyskuusta 1938 lähtien Turing oli työskennellyt osa-aikaisesti Government Code
and Cypher Schoolissa (GCCS), brittien koodinmurtojärjestössä. Hän työskenteli
Saksan Enigma-salauksen murtamisen parissa ja teki yhteistyötä GCCS:n vanhemman
koodinmurtajan Dilly Knoxin kanssa. 4. syyskuuta 1939, päivä sen jälkeen kun
Yhdistynyt kuningaskunta oli julistanut sodan Saksalle, Turing ilmoittautui
GCCS:n sodanajan tiloihin Bletchley Parkiin.

Viikkojen kuluessa saapumisestaan Bletchley Parkiin Turing oli suunnitellut
sähkömekaanisen laitteen, jonka avulla Enigma voitaisiin murtaa nopeammin kuin
vuoden 1932 bomba-koneella. Uusi bombe-kone nimettiin aiemman puolalaisen bomban
mukaan, johon se perustui. Matemaatikko Gordon Welchmanin ehdottamalla
parannuksella varustetusta bombesta tuli yksi tärkeimmistä työvälineistä, ja
tärkein automatisoitu väline, hyökkäyksessä Enigma-koodin suojaamaa viestintää
vastaan.

Turingin kanssa Bletchley Parkissa työskennellyt kryptoanalyytikko Jack Good
sanoi myöhemmin: "Turingin tärkein kontribuutio, omasta mielestäni, oli
kryptoanalyyttisen bombe-koneen suunnittelussa. Hänellä oli ajatus, että
voitaisiin soveltaa käytännössä loogista teoreemaa, joka kuulostaa
harjaantumattomaan korvaan suhteellisen absurdilta; nimittäin sitä, että
ristiriidasta voidaan päätellä kaikki."

Bombe etsi Enigma-viestissä käytettyjä, mahdollisesti oikeita asetuksia (eli
kiekkojen järjestystä, kiekkojen asetuksia jne.) käyttäen sopivaa "lunttia",
osaa todennäköisestä selkotekstistä. Jokaiselle mahdolliselle kiekkojen
asetukselle (joita oli 1019, tai sukellusveneiden Enigma-koneiden tapauksessa
1022, sillä niissä käytettiin lopulta neljää kiekkoa kolmen tavallisen sijaan)
bombe suoritti sähköisesti sarjan loogisia päätelmiä luntin perusteella. Bombe
havaitsi mahdollisen ristiriidan ja hylkäsi asetuksen siirtyen seuraavaan.
Suurin osa mahdollisista asetuksista aiheutti ristiriitoja, ja vain muutama jäi
jäljelle tutkittavaksi yksityiskohtaisesti. Turingin ensimmäinen bombe otettiin
käyttöön 18. maaliskuuta 1940. Sodan loppuun mennessä oli käytössä useita satoja
bombe-koneita.

Joulukuussa 1940 Turing ratkaisi laivaston Enigman indikaattorijärjestelmän,
joka oli matemaattisesti monimutkaisempi kuin muut vastaavat järjestelmät.
Turing keksi myös bayeslaisen tilastollisen tekniikan, jolle annettiin nimeksi
"Banburismus", auttamaan laivaston Enigman murtamisessa. Banburismus-tekniikan
avulla voitiin sulkea pois laskuista tiettyjä Enigman kiekkojen asetuksia, mikä
vähensi bombe-koneiden käyttöön tarvittavaa aikaa.

Heinäkuussa 1942 Turing kehitti nimillä Turingismus tai Turingery tunnetun
tekniikan sovellettavaksi Lorenz-salaimen murtamiseen. Sitä käytettiin
saksalaisten uudessa Geheimschreiber-koneessa ("salakirjoittaja", yksi
koodinimellä "Fish" tunnetuista koneista). Hän myös esitteli Fish-tiimin Tommy
Flowersille, joka rakensi myöhemmin Max Newmanin ohjauksessa
Colossus-tietokoneen. Colossus oli maailman ensimmäinen ohjelmoitava
digitaalinen elektroninen tietokone. Se korvasi aiemmat yksinkertaisemmat koneet
(kuten "Heath Robinsonin") ja sen suuremman nopeuden ansiosta päivittäin
vaihtuvia salaimia voitiin murtaa. Usein virheellisesti luullaan, että
Turingilla oli keskeinen rooli Colossuksen suunnittelussa; näin ei kuitenkaan
ollut.

Turing matkusti Yhdysvaltoihin marraskuussa 1942 ja työskenteli yhdessä
Yhdysvaltain laivaston kryptoanalyytikkojen kanssa laivaston Enigman ja
bombe-koneiden parissa Washingtonissa. Hän avusti Bell Labsissa puheen
salaukseen tarkoitettujen laitteiden kehittämistä. Hän palasi Bletchley Parkiin
maaliskuussa 1943. Turingin poissaolon aikana Hugh Alexander oli noussut
virallisesti Hut 8:n johtoon, ja hän olikin johtanut yksikköä käytännössä jo
jonkin aikaa, sillä Turing ei juuri ollut kiinnostunut sen päivittäisistä
ylläpitotehtävistä. Turingista tuli Bletchley Parkin kryptoanalyysikonsultti.

Sodan loppupuolella Turing aloitti koodinimellä Delilah tunnetun kannettavan
puheensalauskoneen suunnittelun insinööri Donald Bayleyn avustamana ja opiskeli
samaan aikaan elektroniikkaa. Koneelle oli suunniteltu erilaisia
käyttötarkoituksia, sitä ei voitu käyttää pitkän matkan radiolähetyksissä eikä
se valmistunut ajoissa käytettäväksi sodassa. Vaikka Turing esittelikin sitä
virkamiehille salaamalla ja purkamalla tallenteen Winston Churchillin puheesta,
Delilah-konetta ei otettu käyttöön.

Vuonna 1945 Turingille myönnettiin brittiläisen imperiumin upseerin (OBE) arvo,
mutta hänen työnsä pysyi salaisena useiden vuosien ajan. Royal Societyn hieman
hänen kuolemansa jälkeen julkaisema elämäkerta kertoi:

Vuosina 1945–1947 hän työskenteli National Physical Laboratoryssa suunnitellen
Automatic Computing Engine -tietokonetta (ACE). Hän esitteli artikkelissaan 19.
helmikuuta 1946 Yhdistyneen kuningaskunnan ensimmäisen valmiin suunnitelman
tietokoneesta, jossa sekä käskyt että data olivat samassa muistissa. Vaikka
Turing onnistuikin ACE:n suunnitelussa, hankkeen aloittaminen viivästyi ja hän
pettyi. Vuoden 1947 lopussa hän palasi Cambridgeen viettämään sapattivuotta.
Sillä välin ACE rakennettiin valmiiksi ilman häntä ja se ajoi ensimmäisen
ohjelmansa 10. toukokuuta 1950.

Vuonna 1948 hänet nimitettiin luennoitsijaksi Manchesterin yliopiston
matematiikan osastolle ja vuonna 1949 hänestä tuli yliopiston tietotekniikan
laboratorion apulaisjohtaja. Hän kehitti ohjelmia eräälle varhaisimmista
todellisista tietokoneista, Manchester Mark I:lle. Samaan aikaan hän työskenteli
abstraktimpien kysymysten parissa ja käsitteli artikkelissaan "Computing
machinery and intelligence" (Mind, lokakuu 1950) tekoälyn ongelmaa. Hän ehdotti
nykyisin Turingin testinä tunnettua koetta määrittämään tason, jonka ylittävää
konetta voitaisiin kutsua ajattelevaksi. Jos tietokone onnistuisi huijaamaan
kuulustelijaansa niin, että kuulustelija luulisi keskustelevansa ihmisen kanssa,
koneen voitaisiin sanoa "ajattelevan".

Vuonna 1945 Turing ennusti, että jonain päivänä tietokoneet pelaisivat shakkia
erittäin hyvin. Vuonna 1948 hän alkoi laatia aiemman opiskelijakollegansa D.G.
Champernownen kanssa shakkiohjelmaa tietokoneelle, jota ei ollut vielä olemassa.
Tarpeeksi tehokasta konetta ohjelman suorittamiseen ei ollut, joten vuonna 1952
Turing pelasi shakkipelin simuloiden itse tietokonetta. Jokainen siirto kesti
noin puoli tuntia. Peli tallennettiin; ohjelma hävisi Turingin kollegalle Alick
Glennielle, vaikka sen sanotaankin voittaneen pelin Champernownen vaimoa
vastaan.lähde?

Turing työskenteli vuodesta 1952 kuolemaansa saakka vuonna 1954 matemaattisen
biologian, erityisesti morfogeneesin parissa. Hän julkaisi aiheesta yhden
artikkelin vuonna 1952, "The Chemical Basis of Morphogenesis", jossa hän
esitteli hypoteesinsa kaavoittumisesta (engl. pattern formation). Hän oli
erityisen kiinnostunut Fibonaccin lehtiasennosta, Fibonaccin lukujen
esiintyvyydestä kasvien rakenteessa. Hän käytti reaktio-diffuusiokaavoja, jotka
ovat nykyisin keskeisessä asemassa kaavoittumisen tutkimuksessa. Hänen myöhempiä
artikkeleitaan ei julkaistu ennen kuin vuoden 1992 teoksessa Collected Works of
A.M. Turing.

Turing oli homoseksuaali ja hänen aikanaan homoseksuaalisuus oli Yhdistyneessä
kuningaskunnassa laitonta. Sitä pidettiin mielisairautena ja siitä voitiin
tuomita oikeudessa. Vuonna 1952 Turingin 19-vuotias uusi tuttava Arnold Murray
auttoi rikostoveriaan murtautumaan Turingin asuntoon, ja Turing ilmoitti
rikoksen poliisille. Poliisitutkinnan aikana Turing tunnusti olleensa suhteessa
Murrayn kanssa, ja heitä syytettiin törkeästä säädyttömyydestä Criminal Law
Amendment Act 1885:n pykälän 11 nojalla. Turing ei katunut, ja hänet tuomittiin
samasta rikoksesta kuin Oscar Wilde oli tuomittu yli 50 vuotta aikaisemmin.

Turingin annettiin valita vankilan ja ehdonalaisen välillä, mutta jälkimmäisen
ehtona oli libidoa vähentävien hormonihoitojen aloittaminen. Välttääkseen
vankilatuomion hän hyväksyi estrogeenihormoni-injektiot, joita annettiin vuoden
ajan. Niiden sivuvaikutuksiin kuului gynekomastia (rintojen suureneminen).
Tuomion vuoksi hänen turvallisuusluokituksensa poistettiin eikä hän voinut enää
konsultoida GCHQ:ta kryptografisissa kysymyksissä. Samaan aikaan julkisuudessa
oltiin huolestuneita vakoilusta ja siitä, että homoseksuaalit olisivat alttiina
neuvostoagenttien ansoille.

Turingin siivooja löysi Turingin 8. kesäkuuta 1954 kuolleena; hän oli menehtynyt
edellisenä päivänä syanidimyrkytykseen. Myrkyn hän oli ilmeisesti saanut
syanidilla kyllästetystä omenasta, joka lojui puoliksi syötynä hänen sänkynsä
vieressä. Itse omenaa ei koskaan testattu ja syanidimyrkytys määritettiin
kuolinsyyksi ruumiinavauksessa. Yleensä hänen kuolemansa uskotaan olleen
tahallinen, ja se tuomittiin itsemurhaksi. Hänen äitinsä kuitenkin väitti
sinnikkäästi, että kuolema oli vahinko ja johtui laboratoriokemikaalien
huolimattomasta säilytyksestä. Elämäkertakirjailija Andrew Hodges ehdottaa, että
Turing saattoi surmata itsensä tulkinnanvaraisella tavalla antaakseen äidilleen
mahdollisuuden pitää kuolemaa onnettomuutena. Muut ovat ehdottaneet, että Turing
lavasti kohtauksen Lumikista, joka oli hänen lempisatunsa. Koska Turingin
homoseksuaalisuutta lienee pidetty turvallisuusriskinä, hänen on myös ehdotettu
joutuneen salamurhatuksi. Hänen ruumiinsa tuhkattiin Wokingin krematoriossa 12.
kesäkuuta 1954.

Vuodesta 1966 lähtien Association for Computing Machinery on myöntänyt
vuosittain Turing-palkinnon henkilölle, jolla on ollut merkittävä vaikutus
tietotekniikan kehitykseen. Sitä on pidetty laajalti tietotekniikan vastineena
Nobel-palkinnolle.

Turingille on annettu erityyppisiä kunnianosoituksia Manchesterissä, jossa hän
työskenteli elämänsä loppupuolella. Vuonna 1994 osalle A6010-tiestä (kaupungin
sisempi kehätie) annettiin nimi Alan Turing Way. Manchesterissä paljastettiin
23. kesäkuuta 2001 Turingin muistopatsas. Se sijaitsee Sackville Parkissa
Manchesterin yliopiston Whitworth Streetin rakennuksen ja Canal Streetin
”homokorttelin” välissä. British Logic Colloquium ja British Society for the
History of Mathematics pitivät 5. kesäkuuta 2004 yliopistolla juhlat Turingin
elämän ja saavutusten kunniaksi, ja samana kesänä avattiin yliopiston Alan
Turing -instituutti. Heinäkuussa 2007 avattiin Alan Turing Building, jossa
sijaitsevat yliopiston matematiikan tiedekunta, Photon Sciences Institute ja
Jodrell Bank Centre for Astrophysics.

23. kesäkuuta 1998, Turingin 86. syntymäpäivänä, hänen elämäkertansa kirjoittaja
Andrew Hodges paljasti English Heritagen virallisen sinisen muistolaatan hänen
lapsuudenkodissaan Warrington Crescentissä Lontoossa, nykyisessä Colonnade
Hotelissa. Turingin kuoleman 50-vuotispäivänä 7. kesäkuuta 2004 hänen entisellä
asunnollaan Hollymeadessa, Wilmslow'ssa paljastettiin muistolaatta.

Useat yliopistot ovat kunnioittaneet hänen tietoteknisiä saavutuksiaan. 28.
lokakuuta 2004 paljastettiin John W. Millsin valama pronssipatsas Surreyn
yliopistossa Guildfordissa. Patsaalla muistettiin sitä, että Turingin kuolemasta
oli kulunut 50 vuotta. Se esittää häntä kantamassa kirjoja kampuksen halki. Myös
Bletchley Parkissa paljastettiin 19. kesäkuuta 2007 luonnollisen kokoinen
Turingin patsas, joka painaa 1,5 tonnia. Stephen Kettle veisti sen puolesta
miljoonasta walesilaisen saviliuskeen palasesta. — Turing Relay -juoksukilpailu
on kuusiosainen viestijuoksu joen rantaa pitkin Elystä Cambridgeen ja takaisin.
Turing käytti reittiä juostessaan Cambridgessä; hänen parhain aikansa
maratonilla oli 2.46.

Yhdistyneen kuningaskunnan pääministeri Gordon Brown pyysi 10. syyskuuta 2009
hallituksensa puolesta kirjallisesti anteeksi Turingin kohtelua:

Turingin saama tuomio kumottiin lopullisesti vuonna 2013, ja virallinen
armahdusesitys hyväksyttäneen Britannian hallituksessa.

Vuonna 2014 sai ensi-iltansa Turingista kertova elokuva The Imitation Game.
Elokuvan on ohjannut Morten Tyldum, ja Turingia näyttelee Benedict Cumberbatch.



https://fi.wikipedia.org/wiki/Kimalaiset

Kimalaiset (Bombus) ovat mesipistiäisiä. Niillä on tukeva, karvainen ruumis, ja
suuren kokonsa ansioista ne ovat helposti erotettavissa muista hyönteisistä.
Lajien tunnistaminen toisistaan voi kuitenkin olla haasteellista. Kimalaislajeja
tunnetaan maailmanlaajuisesti yli 300 ja niitä tavataan kaikissa maanosissa.
Euroopassa niistä esiintyy noin 60 lajia, ja Suomessa oli vuoteen 2003 mennessä
tavattu noin 30 eri lajia.

Kimalaiset ovat aitososiaalisia hyönteisiä kuten muurahaiset ja Apis- sekä
Meliponini-sukujen mehiläiset. Ne muodostavat lajista ja olosuhteista riippuen
muutamien kymmenien yksilöiden yhdyskunnista aina muutamaan sataan kasvavia
pesiä. Toisin kuin muilla sosiaalisilla hyönteisillä, kimalaisten pesät ovat
yksivuotisia. Sitä johtaa lisääntymiskykyinen emo, ja pesän naaraat, työläiset,
huoltavat pesää ja keräävät yhdyskunnalle ravintoa. Pesän koiraiden,
kuhnureiden, tehtävänä on pariutua toisen pesän uuden emon kanssa. Kuhnureilla
ei ole siitepölyn keräämiseen soveltuvia ruumiinosia, eivätkä ne osallistu pesän
ruokintaan.

Vain uudet emot talvehtivat. Ensimmäisenä kesänään ne keräävät varastoravintoa,
pariutuvat ja etsivät tai kaivavat talvehtimispaikan, useimmiten maan alle.
Seuraavana keväänä emot heräävät ja aloittavat ravinnonkeruun sekä uuden
pesäpaikan etsimisen. Aikaisin keväällä kukkivat kasvit, kuten pajut, ovatkin
tärkeitä siitepölyn lähteitä kimalaisille. Uusi pesä perustetaan valmiiseen
onkaloon, esimerkiksi vanhaan linnunpönttöön, tai myyrän tai hiiren koloon.

Emo tuottaa vaharauhasistaan vahaa, josta se suuosiensa avulla muokaten rakentaa
koteloita toukilleen. Yhden kotelon se tekee itselleen ravintovarastoksi, sillä
aloitettuaan hautomisen emo ei poistu pesästä kuin äärimmäisen pakon edessä.
Kehollaan se lämmittää munimistaan munista kehittyviä toukkia. Ensimmäiset
työläiset ovat pienikokoisia, ja työläisten koko vaihtelee pesän elinkaaren
aikana olosuhteiden, kuten ravinnon laadun ja saatavuuden mukaan.

Emo tuottaa feromonia, joka estää työläisiä munimasta. Jos feromonintuotto
heikkenee, työläiset saattavat alkaa tuottaa hedelmöittymättömiä munia, joista
kehittyy ainoastaan kuhnureita. Kun pesän elinikä ja kehitys ovat saavuttaneet
huippunsa, emo alkaa munia uusia emoja sekä kuhnureita, jotka lähtevät pesästä
loppukesällä pariutuakseen. Tämän jälkeen pesä hiipuu pikku hiljaa ja kuolee
ennen talvea.

Pesintä tapahtuu pääsääntöisesti keväästä syksyyn. Marokossa ja Sardiniassa on
kuitenkin havaittu kontukimalaisen (Bombus terrestris) perustavan pesänsä
ainoastaan viileämpänä talvikautena, ja emojen lepoajan ajoittuvan kuivaan ja
kuumaan kesäkauteen. Trooppisissa oloissa Etelä-Amerikassa sekä leudossa
Uudessa-Seelannissa pesät voivat olla monivuotisia ja kasvaa useiden tuhansien
yksilöiden suuruisiksi. Etelä-Englannissa on havaittu leutoina talvina emojen
aloittavan pesintänsä jopa joulukuussa.



https://fi.wikipedia.org/wiki/Teemu_Keskisarja

Keskisarja valmistui ylioppilaaksi Porvoossa vuonna 1990. Hän kävi jonkin aikaa
kansanopistoa ja suoritti historiasta opintokokonaisuuden avoimessa
yliopistossa. Hän oli 1990-luvulla myös innokas shakin pelaaja ja pelasi
SM-tasolla. Keskisarja pyrki 2000-luvun alussa Helsingin yliopistoon
opiskelemaan historiaa ja valmistui filosofian maisteriksi vuonna 2003 ja
tohtoriksi 2006 Suomen historiasta. Hänen väitöskirjansa käsitteli
eläimiinsekaantumista 1700-luvun Suomessa.

Keskisarja on Suomen ja Pohjoismaiden historian dosentti Helsingin yliopistossa
ja on kirjoittanut tilaustöinä yrityshistorioita. Keskisarja on käsitellyt
teoksissaan talouden, rikollisuuden ja suomalaisuusliikkeen historiaa.

Marraskuussa 2013 Keskisarjan teos Viipuri 1918 valittiin
Tieto-Finlandia-ehdokkaaksi.

Helsingin Sanomien Teema-lehden Niko Kettusen mukaan Keskisarja tekee
kirjoihinsa ”tanakan tutkimustyön, ja kieli luistaa”. Tekstiä hän kuvaa
”lakoniseksi, äkkivääräksi ja hillittömäksi”. Hänen mukaansa harva kirjoittaa
sodasta yhtä fyysisesti kuin Keskisarja.



https://fi.wikipedia.org/wiki/VPN

VPN (Virtual Private Network) eli virtuaalinen erillisverkko on tapa, jolla
kaksi tai useampia yrityksen verkkoja voidaan yhdistää julkisen verkon yli
muodostaen näennäisesti yksityisen verkon. Nykyisin VPN-määritelmä on
laajennettu koskemaan myös yksittäisten etätyöasemien liittämistä yrityksen
verkkoon.

VPN-verkon yksityisyys ja tietoturva voidaan hoitaa joko fyysisesti tai
salauksella. Asiakkaan verkkoja yhdistävä VPN voi siis perustua jommallekummalle
seuraavista:

Tietoverkkojen yhdistämisessä verkot liitetään runkoverkkoon esimerkiksi xDSL,
Frame Relay, ATM, tai Ethernet-pohjaisia tekniikoita käyttäen. Runkoverkoissa
käytetään useimmiten useiden asiakkaiden liikenteen erotteluun MPLS:ää, ATM:ää
tai yksinkertaisimmillaan IP-osoitekohtaisia pääsylistoja.

Myös IPsec-protokollaa käytetään suljetuissa operaattori-VPN:issä, muttei
tietoturvan vaan konfiguroinnin vuoksi. IPsec-tunneleiden konfigurointi
operaattorin runkoverkon reunareitittimien välillä yksinkertaistaa
konfiguraatiota IP-pääsylistoista huomattavasti, ja ei ole riskiä, että
asiakkaiden verkkojen liikenteet pääsisivät sekaantumaan.

Uusi hieman edellisistä poikkeava ratkaisu on SSL VPN, missä tarjotaan pääsy
yrityksen tietojärjestelmiin salatun liikenteen kautta, mutta varsinaista
pakettiliikennettä ei päästetä yrityksen verkkoihin.

Ratkaisuna ongelmaan IKE-neuvotteluprotokollaan on spesifioitu
IP-osoitteistuksen konfigurointimääreet, joita ei vielämilloin? käytetä
tuotteissa. Toinen ratkaisu jota käytettiin etenkin siirtymävaiheessa vanhoista
protokollista IPSeciin oli tunnelointiprotokollien kuten L2TP:n käyttö, joiden
päällä ajettiin samaa PPP:tä kuin vanhoissa sisäänsoittosarjoissakin. PPP:llä on
oma IPCP-protokollansa, jolla IP-osoitteistus hoidetaan.

Tällä hetkellämilloin? yleisin ratkaisu IP-osoitteistuksen hallintaan ovat
valmistajakohtaiset ratkaisut. Käytännössä, jos yritys tahtoo
etäkäyttöratkaisun, se ostaa VPN-laitteen valmistajalta, ja laitteen mukana
tulee esimerkiksi rajaton määrä lisenssejä VPN-ohjelmistoihin.

IPsec on protokollana todistettu kohtalaisen turvalliseksikenen mukaan? ja hyvä
ohjelmistotuki on antanut sille jalansijan moniin muihinkin käyttötarkoituksiin
VPN:ien lisäksi. Muun muassa langattomissa WLAN-lähiverkoissa voidaan käyttää
joko WLAN:ien omien suojausten sijasta tai lisäksi IPsec-protokollaa.

Erään tutkimuksen mukaan Yhdysvalloissa ollaan VPN-markkinoissa Eurooppaa
perässäkenen mukaan?. Siellä noin 400 000 yritystä on yhdistänyt toimipisteensä
Frame Relay -tekniikkaa käyttäen ja samat 400 000 luottaa salaaviin
VPN-ratkaisuihin. Euroopassa luku on tiettävästikenen mukaan? jo huomattavasti
kallellaanselvennä salaaviin VPN-ratkaisuihin päin.



https://fi.wikipedia.org/wiki/Coitus_Int

Coitus Int oli vuosina 1972–1975 toiminut suomalainen rockyhtye. Sen
alkuperäisjäseniä olivat Mikko Alatalo, Juice Leskinen, Harri Rinne ja Max
Möller. Alkuvaiheessa yhtyeeseen liittyi myös Pentti Penninkilampi.

Yhtye perustettiin nimellä Los Coitus Interruptus. Se nauhoitti demonauhojaan
Harri Rinteen asunnossa Tampereella vuosina 1972–1973. Keväällä 1973 yhtye solmi
levytyssopimuksen Love Recordsin kanssa ja samalla bändin nimi lyheni muotoon
Coitus Int. Ensimmäisen albumin äänitykset alkoivat toukokuussa 1973 ja
jatkuivat tipoittain kesän läpi. Kesken levynteon bändiin otettiin mukaan
rumpali Heikki Jokela ja kitaristi Jarmo Tuominen. Levyllä vierailevat
kokeneemmat muusikot Seppo Hovi, Ronnie Österberg sekä levyn äänittänyt Måsse
Groundstroem. Albumi Juice Leskinen & Coitus Int ilmestyi marraskuussa 1973.
Levyltä muistetaan muun muassa kappaleet Heinolassa jyrää, Jeesus pelastaa ja
Rokkaan. Albumin ilmestymisen aikaan Rinne ja Alatalo olivat jo jättäneet
yhtyeen. Alatalo vieraili kuitenkin kaikilla myöhemmillä Coitus Int -levyillä.
Leskinen soitti alkuun bassoa Rinteen tilalla.

Keväällä 1974 ilmestyi single Marilyn/Einarin polkupyörä, josta tuli iso hitti.
Marilyn nostikin Coitus Int -bändin koko kansan tietoisuuteen. Kappale sai myös
paljon kritiikkiä ja paheksuntaa osakseen. Kesän 1974 aikana Hessu Jokelan
tilalle tuli rumpaliksi Juke Aronen ja samalla uudeksi basistiksi pestattiin
Juuso Nordlund. Pian heidän liittymisensä jälkeen kitaristi Max Möller
erotettiin yhtyeestä. Coitus Int osallistui Syksyn sävel -kilpailun
esikarsintoihin Jyrki boy -kappaleella. Marraskuussa ilmestynyt single Jyrki
boy/Napoleonin mopo jatkoi yhtyeen menestystä.

Coitus Intin kakkosalbumi Per Vers, runoilija ilmestyi joulukuussa 1974 ja
sisälsi useita myöhempiä Juice-klassikoita kuten Panomies, Elämässä pitää olla
runkkua, Juankoski Here I Come ja Kuopio tanssii ja soi. Levyn mukana oli Juho
Juntusen piirtämä, aiheeseen liittyvä sarjakuvavihkonen. Levy myi pian yli
kultalevyrajan ja siltä irrotettiin myös jukeboxeihin singlet Juankoski, here I
come/Panomies sekä Per Vers, runoilija/Tango Iloharjulla soi. Coitus Int säesti
näihin aikoihin myös Muskan Löysä nainen/Heitän hetulaa -singlen B-puolella.
Kappale oli myös kokonaan Juice Leskisen käsialaa. Keväällä 1975 yhtyeeltä
ilmestyi vielä kaksi singleä, jotka tulivat yhtä aikaa kauppoihin. Singlet
olivat Se oli jautaa/Tarzanin kalsarit ja Löyly löi/Seminoloogie Boogie Woogie.
Suosiostaan huolimatta yhtye kuitenkin lopetti Kuusrockin keikan jälkeen
heinäkuussa 1975.

Vuosina 1977–1978 Mikko Alatalo keikkaili ja levytti nimellä Mikko Alatalo &
Coitus Inc. Se julkaisi neljä singleä ja albumin Viimeinen lehmipoika (1978).



https://fi.wikipedia.org/wiki/S%C3%A4%C3%A4ksi

Sääksi eli kalasääski, vanhemmalta nimeltään kalasääksi, (Pandion haliaetus) on
suurikokoinen petolintu, joka elää järvialueilla ja merenrannikolla. Saaristossa
levinneisyys rajoittuu sisä- ja välisaaristoon.

Kalasääski luettiin aiemmin sääksien heimon (Pandionidae) ainoaksi lajiksi,
mutta uudemman luokittelun mukaan se kuuluu haukkojen heimoon omassa
Pandioninae-alaheimossaan.

Sääksi on kalasääsken synonyymi. Nimi on säilynyt monissa suomalaisissa
paikannimissä (Sääksmäki, Sääksjärvi), vaikka itse lintu olisi jo aika päiviä
sitten kadonnut paikkakunnalta. Kalasääksi on linnun vanhentunut nimitys, ja
esiintyy mm. Espoossa kadunnimenä (Kalasääksentie, -katu, ja -kuja). Eri
lähdeteoksista löytyy kuitenkin ristiriitaista tietoa nimiin liittyen, monien
lähteiden mukaan "kalasääski" olisi vanhentunut nimitys.

Sääksi on keskikokoinen petolintu, jonka siivet ovat hyvin pitkät ja kapeat. Sen
pituus on 52–60 cm, ja siipien kärkiväli 152–167 cm. Naaras on koirasta isompi.
Se painaa noin 1,5–2,2 kg ja koiras 1,2–2 kg.

Sääksen lajityypillisessä lentosiluetissa siivet näyttäytyvät kapeina, joissa
käsisiivet ovat pitkät. Siipien kärjissä on vain neljä harittajaa. Sääksen lyhyt
pyrstö on melko tasapäinen. Liidon aikana sääksi pitää siipiä kulmalla, jolloin
siiventaipeet työntyvät eteen. Edestä päin nähtynä siivet näyttävät olevan
pehmeästi alaspäin kuperat.

Sääksen höyhenpuku on alapuolelta pääosin valkea ja selkäpuolelta tummanruskea.
Rinnassa sääksellä on vaihtelevan yhtenevä ruskea rintavyö, joka naaraalla on
keskimäärin laajempi ja tummempi kuin koiraalla. Samana kesänä syntyneet
poikaset poikkeavat vanhoista linnuista selkäpuolen höyhenpeitteen värityksen
perusteella. Nuorilla selkäpuolen höyhenet samoin kuin siipi ja pyrstösulat ovat
vaaleakärkiset, minkä vuoksi koko yläpuolen yleisväritys näyttää kirjavammalta.

Sääksi päästelee soidinlennon aikana valittavia, piipittävältäkin kuulostavia
vihellyksiä ”j-ilp j-ilp j-ilp...”. Varoitusääni, jota sääksi käyttää usein
lentäessään, on hieman epäpuhdas ja terävän kuuloinen ”kju-kju-kju-...”.
Kutsuääni on lyhyt ja selkeästi kuuluva vihellys ”pjyp”.

Sääksi on eräs maailman laajimmalle levinneistä lintulajeista. Euroopassa sen
pesimisalue ulottuu Skotlannin pohjoisosiin ja Itä-Saksasta Mustallemerelle
vedetyn linjan koillispuolelle. Euroopassa pesii noin 5 000 paria. Suomessa
arvioidaan olevan noin 1 200 paria ja laji on luokiteltu silmälläpidettäväksi.
Kanta on pysynyt vakaana ja sitä aiemmin verottaneen DDT:n ja muiden
ympäristömyrkkyjen vaikutus on katoamassa ravintoketjuista. Skotlannissa pesii
99 paria. Euroopan sääkset talvehtivat Afrikassa, Pohjois-Amerikan sääkset
Etelä-Amerikassa. Australian sääkset eivät muuta.

Suomessa sääksi on levittäytynyt koko maan alueelle. Vain vähävesistöisimmiltä
alueilta ja ulkosaaristosta pesivä sääksikanta puuttuu. Tiheimmillään
sääksikanta on Suomessa mosaiikkimaisilla vesistöalueilla, kuten Saimaan
alueella ja lounaissaaristossa. Suomen ja samalla maailman pohjoisimmat
sääksiparit pesivät Utsjoen pohjoisosissa. Sääksi on vakiintunut esimerkiksi
Vanajaveden ympäristöön pysyväksi petolinnuksi. Sääksi on Kanta-Hämeen
maakuntalintu.

Sääkset solmivat elinikäisen parisuhteen. Etelä-Suomessa ne munivat vapun
aikoihin 2–3 kananmunan kokoista, kanelinruskeaa munaa. Pohjoisimmassa Suomessa
muninta alkaa lähes kuukauden Etelä-Suomen ensimmäisiä pesiviä pareja myöhemmin.
Poikaset kehittyvät lentokuntoisiksi kahdeksassa viikossa.

Sääksi syö mitä tahansa saatavilla olevia kaloja. Sääksi saalistaa
lekuttelemalla 10–30 metrin korkeudella ilmassa, josta syöksyy kalan kimppuun.
Se pystyy sulkemaan sierainaukot sukeltaessaan. Saaliskalojen lajikirjo riippuu
eniten saalistusvesistöjen kalalajistosta. Etelä-Suomessa yleisimpiä
saalislajeja ovat monet särkikalat, joista lahna on monin paikoin erityisesti
keväällä kutuaikana yleisin. Myös ahvenet ja pienet hauet ovat yleisiä
saaliskaloja. Sääksen saaliskalojen keski- ja ihannekoko on noin 300 grammaa.
Tätä isompiakin kaloja sääksi toki toisinaan saaliikseen saa, mutta puheet
esimerkiksi puolentoista kilon saaliskaloista ovat useimmiten liioiteltuja. Myös
pienemmät saaliskalat ovat varsin yleisiä. Muiden kuin kalojen esiintyminen
sääksen saalisvalikoimassa on erittäin vähäistä. Todistettavasti sääksi saattaa
saada saalikseen myös sammakoita ja erittäin harvinaisissa tapauksissa myös
vesimyyriä ja piisameita. Niiden osuus saalisvalikoimassa on kuitenkin olematon.
Kalaan lähes yksinomaan keskittyvä saalisvalikoima onkin johtanut siihen, että
monissa kielissä sääksen nimi onkin "kalakotka" tai "kalahaukka".



https://fi.wikipedia.org/wiki/Keltavahvero

Keltavahvero eli kantarelli (Cantharellus cibarius) on kantarellien heimoon
kuuluva herkullinen ruokasieni ja kauppasieni. Keltavahveroa on kutsuttu myös
vanhoissa sieniopaskirjoissa ruskosieneksi tai keltasieneksi.

Väriltään keltavahvero on munankeltainen, vanhemmiten haalistuva. Sen lakki on
melko pieni, noin 4–8 cm leveä, harvoin yli 10 cm leveä. Lakin tasainen pinta on
kuiva ja aaltoileva. Varsi on alaosasta usein vaaleampi. Helttamaiset poimut
ovat paksut, johteiset ja haaraiset. Malto on paksua, lähes valkoista ja
miellyttävän tuoksuista. Maku on raakana aavistuksen verran kirpeä, mutta
kirpeys katoaa täysin kypsennettäessä. Itiöpöly on vaalean kellertävää.

Keltavahveroa muistuttavia sieniä ovat samaan heimoon kuuluva kalvasvahvero
(Cantharellus pallens) sekä kantarelleihin kuulumaton niittyvahakas
(Camarophyllus pratensis), jotka ovat myös hyviä ruokasieniä. Keltavahveroa
muistuttaa myös toinen kantarellien sukuun kuulumaton sieni, valevahvero
(Hygrophoropsis aurantiaca), joka ei ole myrkyllinen, mutta se on ruokasienenä
vähäarvoinen ja nykytiedon mukaan sitä ei suositella syötäväksi, koska se on
sukua myrkylliselle pulkkosienelle. Valevahveron ja keltavahveron erottaa
helposti, sillä valevahvero on pienempi ja hennompi, sen väri on
oranssinkeltainen ja malto on ohutta. Valevahveron lakissa on tiheät heltat eikä
poimuja kuten keltavahverolla. Lisäksi valevahvero kasvaa usein lahopuulla ja
hakkuualueiden kannoilla, toisin kuin keltavahvero.

Pohjois-Amerikassa kasvaa kaksi keltavahveron kaltaista lajia: Gomphus
floccosus, joka muistuttaa hieman nahistunutta kantarellia ja aiheuttaa lieviä
ruoansulatushäiriöitä, sekä Omphalotus olearius, joka on myrkyllinen.

Keltavahvero kasvaa yleisenä Etelä- ja Keski-Suomessa, Pohjois-Suomessa se on
harvinainen. Esiintymiä on kuitenkin löydetty Tunturi-Lapistakin. Sitä tavataan
luonnossa jo kesäkuusta lähtien. Yleisin se on heinä-lokakuussa. Keltavahveron
tyypillisimpiä kasvuympäristöjä ovat erilaiset koivuvaltaiset metsät, mutta
toisinaan myös mäntykankaat ja lehdot. Yleisiä kasvupaikkoja ovat polkujen
varret ja muut kovaksi painautuneet, karikkeiset ja valoisat maastonkohdat.
Keltavahverot kasvavat yleensä ryhmissä, vuodesta toiseen samoissa paikoissa.

Kantarelleja tavataan Euroopassa ja Pohjois-Amerikassa sekä Aasiassa, mukaan
lukien Himalajan vuoristo, sekä Afrikassa.

Keltavahvero on yksi parhaista ruokasienistä, ja se on parhaimmillaan
sellaisenaan paistettuna. Siinä on myös harvoin toukkia. Keltavahveron
lähisukulaiset suppilovahvero, kosteikkovahvero ja mustatorvisieni ovat myös
arvostettuja ruokasieniä. Keltavahvero on paras säilöä pakastamalla. Siihen voi
pakastettaessa tulla kitkeryyttä, joka ei kuitenkaan ole vaarallista.
Kuivattavaksi sieni ei sovellu. Tästä huolimatta markkinoilta löytyy kuivattua
keltavahveroa.lähde? Keltavahveroa on opittu etsimään Suomessa myös sienikoiran
avulla

Keltavahvero on kauppasieni, jota myydään vuosittain 7 000 – 8 000 kiloa eli
huomattavasti vähemmän kuin rouskuja ja tatteja. Suurin osa poimituista
kantarelleista meneekin poimijan omaan käyttöön.

Keskimäärin 25 % sienten kuivapainosta on proteiinia, mikä on huomattavasti
enemmän kuin useimmissa kasviksissa, mutta vähemmän kuin palkokasveissa.
Oheisessa taulukossa on vertailtu keltavahveron ja herkkutatin
ravintoainepitoisuuksia porkkanan ja herneen arvoihin. Muiden sienten tavoin
keltavahverossa on B- ja C-vitamiineja, mutta kantarellissa on lisäksi
A-vitamiinin esiastetta karoteenia. Kantarellin D-vitamiinipitoisuus on
huomattava 12,8 µg/100 g, kun päivittäinen saantisuositus on Suomessa vähintään
7,5 mikrogrammaa . Keltavahverossa on myös runsaasti kuituja.

Ravintokäytön ohella Pohjois-Amerikassa käytetään keltahaarakasta myös
sienivärjäyksessä.



https://fi.wikipedia.org/wiki/HC_Red_Star_Kunlun

Kunlun Red Star on kiinalainen jääkiekkoseura, joka liittyi monikansalliseen
KHL-liigaan kaudeksi 2016–2017.

Joulukuussa 2015, Roman Rotenberg tiedotti KHL:n suunnitelmista laajentaa
toimintaansa Kiinan rajojen sisäpuolelle, mikä tarkoitti käytännössä uuden
joukkueen perustamista. Kyseisellä seuralla ei Rotenbergin mukaan ollut vielä
nimeä, mutta oli jo varmaa, että projekti tulisi saamaan taloudellista tukea
Kiinan hallitukselta. Neljä kuukautta myöhemmin kiinalaisseura nimettiin HC Red
Star Kunluniksi.

Maaliskuussa 2016, kiinalainen HC Red Star Kunlun solmi esisopimuksen KHL:n
kanssa. Sopimuksen mukaan, se tulisi pelaamaan kotiotteluitaan Pekingin LeSports
Centerillä, kaudesta 2016–2017 lähtien.

Venäjän jääkiekkoliiton edustaja Vladislav Tretjak, KHL:n puheenjohtaja Gennadi
Timtšenko ja Red Star Kunlunin puheenjohtaja Ngok Yan Yu olivat sopineet
kiinalaisseuran liittymisen protokollasta kokouksessaan. Tämän protokollan
mukaan, uuden seuran tuli vielä täyttää taloudelliset ehdot 30. huhtikuuta
mennessä. Mikäli seura täyttää kaikki vaatimukset, KHL:n hallitus hyväksyy ja
antaa uudelle tulokkaalle mahdollisuuden liittyä mukaan monikansalliseen
liigaan.

Projektille saatiin varmistus kesäkuussa. Yksi ketju on eurooppalainen, joka
koostuu mahdollisesti Ruotsista, Suomesta tai Tshekistä tulevista pelaajista.
Pohjois-Amerikasta saattaa tulla myös pelaajia. Mutta pääpaino pelaajissa on
venäläisissä ja kiinalaisissa, paljastaa Kretshin Sovetski Sport -lehdelle.



https://fi.wikipedia.org/wiki/Englanti

Englanti (engl. England) on maa, joka sijaitsee pääasiassa Ison-Britannian
saarella. Englanti on osa Yhdistynyttä kuningaskuntaa eli Britannian valtiota ja
sen osista suurin niin pinta-alaltaan kuin asukasluvultaankin. Sen väestö
muodostaa noin 84 prosenttia Britannian väestöstä, ja alaltaan Englanti peittää
kaksi kolmannesta Ison-Britannian saaresta. Englanti rajoittuu Walesiin lännessä
ja Skotlantiin pohjoisessa. Maata ympäröivät Pohjanmeri, Irlanninmeri, Atlantti
ja Englannin kanaali.

Englannilla ei ole ollut itsehallintoa vuoden 1707 unionisopimuksen jälkeen,
jolloin Ison-Britannian kuningaskunta perustettiin. Se kuitenkin poikkeaa
lakijärjestelmältään Skotlannista ja Pohjois-Irlannista, sekä myös pienemmistä
alueista kuten Mansaaresta, koska se kuuluu Englannin ja Walesin kokonaisuuteen.
Englannin suurin kaupunki Lontoo on Britannian pääkaupunki.

Englanti käsittää Ison-Britannian saaresta kaksi kolmasosaa. Se sijaitsee saaren
etelä- ja keskiosassa. Maalle kuuluu myös joitakin saaria, joista suurin on
Wightsaari. Englanti on Skotlantia ja Walesia lähempänä manner-Eurooppaa, ja
matkaa Ranskaan Englannin kanaalin kautta on lyhimmillään vain 38 kilometriä.
Kanaalin tunneli Folkestonen lähellä yhdistää Englannin mantereeseen. Englannin
ja samalla koko Britannian sekä Ranskan raja on tunnelin puolivälissä.

Pääosa Englantia on kumpuilevia kukkuloita, mutta pohjoisessa on
vuoristoisempaa. Siellä Penniinien matala vuorijono jakaa lännen ja idän.
Itäisessä Englannissa on myös matalaa suota, mistä suuri osa on kuivatettu
hyötykäyttöön.

Englannin suurin kaupunki on Lontoo, joka koostuu 32 kaupunkipiiristä;
varsinainen Lontoon City on hyvin pieni. Toiseksi suurin on Birmingham. Sitä
seuraavat Liverpool, Leeds, Sheffield, Bristol ja Manchester.

Korkein Englannissa mitattu lämpötila oli 38,5 °C 10. elokuuta 2003 Kentissä.
Englannin alhaisin todettu lämpötila on −26,1 celsiusastetta 10. tammikuuta 1982
Shropshiressa, lähellä Walesin rajaa.

Englannin merkittävimmät joet ovat Thames, Severn, Trent, Humber, Yorkshire
Ouse, Tyne, Mersey, Dee ja Avon. Maassa on myös satoja muita jokia.

Englanti yhtenäisenä maana muovautui 600-luvun ja 800-luvun välisenä aikana
anglien, saksien ja juuttien kuningaskuntien vähittäisen yhdistymisen myötä.
Wessexin kuningasta Egbertiä (kuoli 839) pidetään yleisesti ensimmäisenä koko
Englannin kuninkaana, vaikkakin hänen arvonimensä oli Bretwalda (sananmukaisesti
Britannian lääninherra) ja teoriassa hän oli samanarvoisten englantilaisten
hallitsijoiden johtaja. Arvonimi Englannin kuningas syntyi kaksi
hallitsijapolvea myöhemmin, ja sen ensimmäinen kantaja oli Alfred Suuri, joka
vapautti Lontoon viikinkien hallinnasta ja hallitsi 871–899. Seuraavina
vuosisatoina skandinaavit saivat jalansijaa Englannista, ja Englannin
kuningaskunnasta tuli yli puoleksi vuosisadaksi osa Knuut Suuren luomaa laajaa
tanskalaisvaltakuntaa, kunnes se sai hetkeksi itsenäisyyden anglosaksi Edvard
Tunnustajan tultua kuninkaaksi. Vilhelm Valloittajan normannien saapuminen
muutti Englannin suunnan 1066.

Joskus Englannin historian katsotaan alkavan vasta Vilhelm Valloittajan
valtaannoususta vuonna 1066. Hän järjesteli uudelleen englantilaisen
aristokratian, mutta hänen ei voida sanoa perustaneen tai yhdistäneen maata.
Suuri osa olemassa olevista anglosaksisista rakenteista säilyi ja
normannisiirtolaiset muodostivat Englannissa vain vähemmistön, joskin vallassa
olevan sellaisen. Normannivalloitus on kuitenkin merkittävä useista syistä. Se
lähensi Englantia manner-Eurooppaan, vähensi skandinaavivaikutusta, loi yhden
Euroopan kehittyneimmistä hallitusjärjestelmistä, muutti englannin kieltä ja
kulttuuria sekä laski perustan Englannin ja Ranskan välisille konflikteille,
jotka jatkuivat 1800-luvulle.

Seuraavina vuosisatoina Englanti oli Ranskaan painottuvan valtion tärkeä osa,
tittelin ”Englannin kuningas” ollessa lähinnä ranskankielisten, Ranskan alueita
hallinneiden herttuoiden toissijainen titteli. He käyttivät Englannin
voimavaroja Ranskan alueidensa vahvistamiseen ja laajentamiseen satavuotisessa
sodassa. Vasta kun Ranskan alueet oli menetetty, Englannin kuninkaat omaksuivat
Englannin valtaväestön ”kansallisuuden” ja kielen.

Plantagenet-kuninkaan Edvard III:n jälkeläiset kävivät niin sanottuja ruusujen
sotia 1400-luvulla. Osapuolina olivat Lancaster-suku ja York-suku. Ruusujen
sodat loppuivat lancasterilaisten voittoon, kun Beaufortin suvun kautta
lancasterilainen Henrik Tudor löi yorkilaisen Rikhard III:n Bosworthin
taistelussa ja nousi kuninkaaksi. Hän yhdisti kilpailevat suvut naimalla Yorkin
Elisabetin, Edvard IV:n tyttären. Samalla hän vahvisti asemaansa ja varmisti
jälkeläistensä laillisen polveutumisen Edvard III:sta. Uusi Tudor-suku nousi
valtaan ja se johdatti maata kohti renessanssia ja myös kansainväliset suhteet
Manner-Eurooppaan lisääntyivät muun muassa kuninkaallisten avioliittojen kautta.
Tudor-suvun kautta pidetään yhtenä maan hienoimpana aikakautena.

Walesin ruhtinaskunta oli Englannin kuninkaiden alaisuudessa
Rhuddlan-asetuksesta 1284, ja osa Englantia siitä tuli 1535.

Englannin reformaatiossa, joka alkoi Henrik VIII:n kaudella vuonna 1521,
katolisen kirkon valta poistettiin ja korvattiin kuninkaanvallalla ja
katolisesta kirkosta riippumaton Englannin kirkko perustettiin. Englannin
reformaatio erosi muun Euroopan reformaatiosta siinä, että se oli luonteeltaan
enemmän poliittinen kuin teologinen.

Elisabet I kuoli lapsettomana vuonna 1603. Se merkitsi Elisabetin ajan, sekä
samalla koko Tudor-suvun sammumista. Skotlannin Jaakko VI nousi Englannin ja
Irlannin valtaistuimelle nimellä Jaakko I. Näin Jaakosta tuli ensimmäinen
hallitsija, jonka alaisuudessa olivat koko Britteinsaaret, mutta valtakunnat
pysyivät itsenäisinä vuoteen 1707 saakka.

Englannin sisällissota oli sarja aseellisia yhteenottoja parlamentaristien ja
rojalistien välillä vuosina 1642–1651. Se johti kuningas Kaarle I:n
mestaamiseen, Englannin julistamiseen tasavallaksi ja Oliver Cromwellin
hallitsemaksi lordiprotektoraatiksi. Sisällissodan vuoksi Englannin kirkon
monopoliasema uskontokysymyksissä murtui. Pian Cromwellin kuoleman jälkeen
Kaarle II nousi valtaistuimelle ja monarkia palautui. Poliittisesti sisällissota
merkitsi sitä, etteivät kuninkaat voineet enää hallita ilman parlamenttia,
joskin asia vahvistui vasta mainiossa vallankumouksessa myöhemmin samalla
vuosisadalla.

Jo aiemmin personaaliunionissa olleet Englannin ja Skotlannin kuningaskunnat
yhdistyivät saman poliittisen järjestelmän alle vuonna 1707.

Englannin ja Skotlannin kuningaskunnat liittyivät personaaliunioniin vuonna 1603
ja reaaliunioniin vuonna 1707. Tällöin ne muodostivat yhden valtion,
Ison-Britannian kuningaskunnan. Vuoden 1800 unionilailla Irlannin kuningaskunta
liitettiin Ison-Britannian kuningaskuntaan. Myöhemmin liittoon jäi vain
Pohjois-Irlanti ja nykyisen mallinen Britannian valtio, Ison-Britannian ja
Pohjois-Irlannin yhdistynyt kuningaskunta, syntyi. Sen jälkeen Britanniaa on
hallinnut yhteinen hallitus, Yhdistyneen kuningaskunnan hallitus. Vuonna 1999
Skotlanti ja Wales saivat omat parlamenttinsa ja Englanti jäi ainoaksi
Britannian osaksi, jolla ei ole edustavaa elintä. Lainsäädännössä Englanti on
vuoden 1284 Rhuddlan-asetuksen ja vuoden 1536 unionisopimuksen voimaanastumisten
jäljiltä samassa yksikössä kuin Wales (Englanti ja Wales). Skotlanti ja
Pohjois-Irlanti ovat erillisiä yksiköitä myös lainsäädännössä.

Skotlannilla, Pohjois-Irlannilla ja Walesilla on alueparlamentit, joilla on
valtaa oman alueensa asioihin, mutta Englannin, Britannian suurimman alueen,
asioista päättää Britannian parlamentti. Tämä johtaa siihen, että samalla kun
englantilaisilla ei ole valtaa moneen Skotlantia koskevaan asiaan,
skotlantilaisilla on valtaa vastaaviin Englantia koskeviin asioihin.
Brittipolitiikassa ongelmaa kutsutaan nimellä Länsi-Lothianin kysymys. Eräät
tahotselvennä ovat kaivanneet uutta Englannin parlamenttia, mutta muun muassa
Työväenpuolue pitää Englantia liian suurena, jotta sille voisi perustaa oman
edustuselimen, ja ajaa sen sijaan paikallishallitusten perustamista. Kannatus
Englannin parlamentille on suurinta maan pohjoisosissa.lähde?

Englanti on jaettu yhdeksään hallintoalueeseen. Ne perustettiin 1994, mutta
niiden omat virastot lakkautettiin 2011. Alueet ovat edelleen monen tilastoinnin
perusta, ja esimerkiksi EU-parlamenttivaalien vaalipiirit.

Hallintoalueet on jaettu yhteensä 83 kreivikuntaan, jotka ovat varsinaisia
aluehallinnon yksiköitä. Kuusi niistä on metropolikreivikuntia, joissa on
enemmän valtaa delegoitu alemmille tasoille kuin harvempaan asutuilla alueilla.
Muut jaetaan shire-kreivikuntiin (shire counties) sekä yhden tason
hallintoyksiköihin (unitary authorities). Suur-Lontoon hallintoalueella ja
Scillyn saarella ei kuitenkaan ole kreivikuntia. Lontoon alueen
aluehallintoyksiköitä ovat Lontoon kaupunkipiirit, London borough.

Vanhempi jako pääosin jo keskiajalta periytyviin ”seremoniallisiin
kreivikuntiin” toimii usein maantieteeellisenä viitekehyksenä. Jokaisella
seremoniakreivikunnalla on kuningattaren paikallisina edustajina Lord Lieutenant
ja High Sheriff.

Lisäksi maassa on 354 civil parishiä, jotka toimivat paikallishallinnon alimpana
tasona.

Englannin lipussa on ollut Pyhän Yrjön risti 1200-luvulta asti. Vuodesta 1606 se
on ollut osa Yhdistyneen kuningaskunnan lippua. Muita symboleja ovat Tudorien
ruusu, valkoinen lohikäärme ja kolme leijonaa. Tammi Englannin symbolina kuvaa
vahvuutta, ja liitetään Kaarle II:n piilopaikkaan. Leijonat vaakunassa liittyvät
Rikhard Leijonamieleen.

Englannissa koulutuksella on pitkä perinne, ja siellä sijaitsee kaksi
englanninkielisen maailman vanhinta yliopistoa: Oxford ja Cambridge, jotka ovat
nykyään myös maan kaksi parasta ja arvostetuinta yliopistoa. Maan suurimpien
joukossa ne eivät kuitenkaan ole: kummassakin on noin 12 000 opiskelijaa.
Yhteensä maassa on yli 90 yliopistoa, jotka ovat yleensä hyvin itsenäisiä ja
joilla on paljon päätäntävaltaa antamaansa opetukseen. Yliopistoissa ovat
käytössä lukukausimaksut, joiden maksamista valtio kuitenkin tukee myöntämällä
opiskelijoille lainaa.

Joissakin urheilulajeissa Englannilla on oma maajoukkueensa, kun taas toisissa
lajeissa ja esimerkiksi olympialaisissa englantilaiset urheilijat ovat osa
Ison-Britannian joukkuetta. Omia joukkueitaan ovat esimerkiksi Englannin
jalkapallomaajoukkue, Englannin krikettimaajoukkue ja Englannin rugby union
-maajoukkue.

Monien suosittujen lajien säännöt on kehitetty Englannissa 1800-luvulla. Näitä
ovat jalkapallo, kriketti, rugbyn kaksi muotoa, tennis, nyrkkeily, sulkapallo,
squash, maahockey, biljardi, darts, keilaus ja verkkopallo.

Jalkapallo on Englannin suosituin urheilulaji. Englannin jalkapallomaajoukkue
voitti maailmanmestaruuden vuonna 1966. Tunnettuja englantilaisseuroja ovat muun
muassa Mestarien liigan tai sitä edeltäneen Euroopan cupin loppuottelussa
pelanneet ja edelleen Englannin pääsarjassa pelaavat Manchester United,
Liverpool, Chelsea, ja Arsenal.

Englantilainen keittiö on kehittynyt omaperäiseksi, mutta on samalla ottanut
vaikutteita esimerkiksi Ison-Britannian siirtomaiden ruokakulttureista.
Englantilaisen keittiön tunnetuimpia ja oleellisia osia ovat englantilainen
aamiainen, tee, pubit, fish and chips ja paahtopaisti.



https://fi.wikipedia.org/wiki/Islam

Islam (arab. الإسلام‎, al-islām 'alistuminen'; vanha virheellinen nimitys
muhamettilaisuus) on monoteistinen abrahamilainen uskonto. Se on maailman
toiseksi suurin ja nopeimmin kasvava uskonto. Islam sai alkunsa Arabian
niemimaalla profeetta Muhammadin ilmestyksien pohjalta vuonna 610. Vain joka
viides islamia tunnustava eli muslimi on etniseltä taustaltaan arabi.
Islaminuskoisten lukumääräksi on arvioitu 1,7 miljardia ihmistä vuonna 2014.

Kirjaimellisesti islam tarkoittaa alistumista (Jumalalle). Islamissa
uskonnollisella lailla (šaria) on keskeinen merkitys.

Islamilainen maailma ulottuu Afrikan länsirannikolta Indonesiaan ja
Keski-Aasiasta Saharan eteläpuolelle. Muslimeista vain joka viides puhuu arabiaa
äidinkielenään. Silti arabiankielinen maailma on säilyttänyt henkisen
johtoaseman islamin tulkinnassa – poikkeuksena šiialainen Iran. Lukumääräisesti
mitaten eniten muslimeita on Indonesiassa.

Seuraavat tiedot ovat islamin suurimman suuntauksen, sunnalaisuuden, mukaisia
ellei toisin mainita.

Muslimit uskovat, että Jumala paljasti sanansa ihmiskunnalle Muhammadin ja
aikaisempien islamin profeettojen kautta. Muhammed ymmärretään "profeettojen
sinetiksi", jonka Jumalallinen ilmoitus annettiin ihmiskunnalle sen lopullisessa
muodossaan Koraanissa. Islam näkee juutalaisuuden ja kristinuskon ”kirjan
uskontoina”, jotka on johdettu profeettojen opetuksista.lähde? Kristittyjen ja
juutalaisten katsotaan kuitenkin vääristäneen profeettojen alkuperäisen viestin
(islam) ja näin korruptoineen oikein ymmärretyn monoteistisen sanoman.

Islam perustuu osin samoille periaatteille kuin juutalaisuus sekä kristinusko,
mutta kolmen abrahamilaisen maailmanuskonnon välillä on myös merkittäviä eroja.
Esimerkiksi kristinuskosta islam eroaa merkittävästi muun muassa sikäli, että se
on lakikeskeinen uskonto, missä uskonnollinen laki on perinteisesti tarkoittanut
aina myös yhteiskunnallista tai valtiollista lakia, ja islamin levittäminen on
uskonnon klassisessa muodossa tarkoittanut nimenomaan islamilaisen yhteiskunta-
tai valtiomuodon levittämistä, eikä islamin alaisuuteen valloitettujen alueiden
asukkaita edes pyritty käännyttämään sikäli kuin he edustivat kirjan uskontoja.
Vastaavasti varhainen kristinusko syntyi poliittisen vallan ulkopuolella, jopa
vainottuna, se pyrki aktiivisesti kaikkien vääräuskoisten käännyttämiseen, ja
esimerkiksi Paavali kehottaa kristittyjä alistumaan roomalaiseen (sekulaariin)
lakiin, eikä kristinuskoon sisälly ajatusta uskonnollisesta laista valtiollisena
lakina Mooseksen lain tai Sharian tapaan (ks. esim. Kirje galatalaisille).
Juutalaisuudesta islam eroaa muun muassa sikäli, että se on kristinuskon tavoin
voimakkaasti käännytykseen (vaikka ei vastaavalla tavoin kuin kristinusko) ja
uskonnon laajenentamiseen pyrkivä oppi. Islamia on perinteisen tai klassisen
katsannon mukaan pyritty laajentamaan aloittamalla käännytyksestä eli
esittämällä jonkin ei-islamilaisen alueen väestölle kutsu (da'wa) kääntyä
islamiin, mutta jos kutsusta on kieltäydytty, on islamilaisen valtion
päämiehellä katsottu olevan velvollisuus julistaa pyhä sota (jihad) aluetta
vastaan.

Johtuen perinteisen islamin poliittisesta luonteesta, sekulaarisia
islaminuskoisten asuttamia valtioita, joissa uskonto ja valtio on erotettu
toisistaan, on melko vähän. Esimerkiksi Turkki, Senegal, Bosnia ja Hertsegovina,
Azerbaidžan ja Syyria ovat kuitenkin sekulaarisia. Islam on sekä yhteisöllinen
että yksilön elämään vaikuttava katsomusjärjestelmä. Nykyaikana vanhoillisissa
islamilaisissa maissa, esimerkiksi Iranissa ja Saudi-Arabiassa, uskonnon
vaikutus näkyy voimakkaana kaikilla elämänaloilla. Maallistuneemmissa maissa,
kuten Keski-Aasian entisissä neuvostotasavalloissa, islamin asema on
samantapainen kuin kristinuskon asema Etelä-Euroopassa.

Islam jakautuu kahteen pääsuuntaukseen, sunnalaisuuteen ja šiialaisuuteen,
joiden sisällä puolestaan on erilaisia koulukuntia ja lahkoja. Lisäksi on
ahmadiyyalaisia, ibadilaisia ja druuseja. Sufilaisuus on mystiikkaa korostava
islamin suuntaus, jonka seuraajia löytyy niin šiialaisten kuin sunnien joukosta.

Nykyajan poliittiset radikaali-islamilaiset eli islamistiset liikkeet ja
aseelliset ryhmät nojaavat pääasiassa fundamentalistisiin islamilaisiin
suuntauksiin kuten wahhabismiin eli salafi-suuntaukseen tai intialaisen
deobandi-koulukunnan opetuksiin. Tärkeänä periaatteena näissä suuntauksissa on
käsite jihad (”pyrkimys johonkin”). Jihad on sekä henkistä kilvoittelua ihmisen
sisäistä pahuutta vastaan että islamin puolustamista fyysisellä väkivallalla
(ks. esim. Koraani, Suura 9:5), ja se on perinteisesti tulkittu myös pyhäksi
sodaksi islamin levittämiseksi. Moderneissa maltillisemmissa tulkinnoissa
aseellinen jihad tulkitaan kuitenkin oikeutetuksi vain puollustustarkoituksessa.

Muhammad syntyi vuoden 570 tienoilla Mekassa, nykyisen Saudi-Arabian alueella.
Mekka oli vilkas mutta pienimuotoinen kaupan keskus, jossa sijaitsi Kaaban
temppeli. Täysi-ikäiseksi tultuaan Muhammadista tuli perimätiedon mukaan
kauppias. Hän avioitui nuorena miehenä rikkaan lesken kanssa. Perimätiedon
mukaan noin vuoden 610 tienoilla Mekan vuorten luolassa ollut Muhammad näki
enkelin ja sai ensimmäisen jumalallisen ilmestyksen. Muhammad ryhtyi julkiseen
toimintaan noin vuonna 613.

Aluksi ilmestykset keskittyivät korostamaan Jumalan mahtavuutta, mutta pian
ilmestyksissä kiellettiin muut jumalat ja alettiin korostaa yhteiskunnallista
sanomaa. Mekan rikkaat kauppiaat eivät halunneet köyhiä samanarvoiseksi Jumalan
edessä ja lisäksi pelättiin pyhiinvaelluksen kärsivän. Muhammadin tilanne kävi
tukalaksi ja hän muutti pohjoisessa sijaitsevaan Medinaan. Muutto (arab.
هِجْرَة‎, hijra, suomeksi usein hidžra) tapahtui vuonna 622. Tästä tapahtumasta
alkaa myös islamilainen ajanlasku. Medinassa köyhien profeetasta tuli valtiomies
ja sotapäällikkö. Samalla Koraanin suuriin eli lukuihin alkoi ilmestyä laki- ja
rituaalisäädöksiä. Muhammad aloitti sota- ja ryöstöretket pääasiassa Mekkaan
sekä sieltä pohjoiseen suuntautuvia karavaaneja vastaan. Kolmen mekkalaisia
vastaan käydyn sodan jälkeen Muhammad solmi aselevon vuonna 629.

Aselevon ehtojen mukaisesti muslimit suorittivat pyhiinvaelluksen Mekkaan.
Seuraavana vuonna 630 he valtasivat kaupungin kohtaamatta suurtakaan
vastarintaa. Muhammadin määräyksestä yksikään ei-muslimi ei saanut astua
jalallaan Mekkaan; nykyisin tämä koskee myös Medinaa. Profeetta Muhammad käski
tuhota mekkalaisten palvomien jumalien patsaat, mutta jätti Kaaban rauhaan.
Muhammad jäi Medinaan ja vahvisti uutta valtakuntaansa sekä kävi taisteluita
niskuroivia heimoja vastaan. Seuraavana vuonna hän lähti toiselle
pyhiinvaellusmatkalle Mekkaan. Matkan alkuvaiheessa Muhammad sai voimakkaan
päänsärkykohtauksen ja palasi takaisin Medinaan. Perimätiedon mukaan Muhammad
kuoli tuolla matkalla 8. kesäkuuta 632 eli hidžran 10. vuotena.

Vallitseva katsanto Koraanin alkuperästä on, että Muhammadin eläessä hänen
ilmestyksensä kirjattiin epäsäännöllisesti ylös tai ne säilyivät ihmisten
muistissa yksittäisinä katkelmina. Ilmestyksien kokoaminen nousi esille vasta
hänen kuolemansa jälkeen. Siihen asti asialla ei ollut merkitystä, sillä yhteisö
saattoi kysyä asiaa suoraan Muhammadilta.

Islamilainen perinne antaa ristiriitaista tietoa Koraanin kokoamisesta.
Myöhäisempi perimätieto kertoo, että arkkienkeli Gabriel kävi Muhammadin kanssa
ilmestykset läpi kerran vuodessa ja kahdesti kuolinvuoteella. Varhaisemmat
lähteet ovat lähes yksimielisiä siitä, ettei Muhammad koonnut Koraania. Koraani
koottiin kirjaksi 600-luvun puolivälissä aluksi konsonanttitekstinä. Arabian
vokaalimerkit ja muut tarkkeet vakiintuivat seuraavalla vuosisadalla. Nykyinen
käytössä oleva versio on vuoden 1923 Kairon kuninkaallinen editio.

Koraani jakautuu 114 suuraan eli lukuun. Suurat jakautuvat vastaavasti
jakeisiin. Koraanin suurat on järjestetty kutakuinkin pituuden mukaan, ja niiden
ikäjärjestys kulkee pääosin takaperoisesti siten, että Koraanin lopussa olevat
lyhyemmät suurat ovat vanhimpia ja etuosassa olevat pidemmät suurat nuorimpia.
Lyhyttä ensimmäistä suuraa, Avauksen suuraa, seuraa Koraanin pisin suura, Lehmän
suura, jossa on kaikkiaan 286 jaetta. Viimeinen, Ihmisten suura käsittää vain 6
jaetta. Koraanin pitemmät suurat eivät muodosta yhtäjaksoisia kertomuksia vaan
ne koostuvat hyvinkin erilaisista katkelmista.

Koraanin suurat käsittelevät usein keskenään samoja asioita. Toistuvana teemana
kirjassa on, että oikein uskovat pääsevät kuoltuaan paratiisiin (arab. جنّة‎,
janna) ja vääräuskoiset joutuvat helvettiin (arab. جهنم‎, jahannam). Koraanissa
myös annetaan paikoin yksityiskohtaisia kuvauksia helvetissä odottavista
kärsimyksistä. Koraanin suurista löytyy toistuvien teemojen lisäksi
historiallista materiaalia, joka on osittain yhteneväistä Raamatun kertomusten
kanssa. Lisäksi Medinan aikakauden suurissa alkaa esiintyä lainopillista
julistusta liittyen esimerkiksi aviollisiin tai omaisuuden periytymistä
koskeviin kysymyksiin. Medinan aikakauden kirjoituksista löytyy sotaa
käsitteleviä ja uskonnon aseelliseen puolustamiseen ja levittämiseen kehoittavia
jakeita (esim. nk. Miekan jae, Koraani 9:5)

Kaiken alku noudattelee Raamatusta tuttua kaavaa, jossa maailma luotiin kuudessa
päivässä. Jumala loi Aadamin ja hänen vaimonsa Eevan savesta ja yhdestä
sielusta. Maailmankaikkeus rakentuu helvetistä ja seitsemästä taivaasta.
Koraanin mukaan olevaiset olennot voidaan jakaa viiteen ryhmään: Jumala,
enkelit, henget (džinnit), ihmiset sekä muu luomakunta. Jumala on selkeästi
monoteistinen ja hänellä on 99 nimeä. Enkelit ovat Jumalan sanansaattajia.
Saatana vastaavasti viettelee ihmisiä pahaan.

Koraanin jälkeen seuraavaksi tärkein auktoriteetin lähde on sunna.
Käytännölliseltä merkitykseltään Sharia-tulkinnalle Sunna muodostuu kuitenkin
usein Koraania merkittävämmäksi, sillä useimpia lainopillisia kysymyksiä ei
Koraanissa käsitellä. Sunnalla tarkoitetaan profeetta Muhammadin elämäntapaa ja
sen esikuvallisuutta muslimeille. Tässä myöhemmin syntyneessä opissa Muhammadin
katsotaan toimineen synniltä suojattuna ja menetelleen elämässään oikein.
Šiialaisessa opissa tämä käsittää myös šiialaiset imaamit.

Muhammadin elämäntavan muisteleminen oli pitkään vain suullisten tietojen
varassa. Vasta 700-luvulta alkaen niitä alettiin kirjoittaa eri kokoelmiin.
Näissä perimätiedoissa eli haditheissa tarkka sanamuoto ei ole yhtä keskeistä
kuin Koraanissa, koska tekstit perustuivat Muhammadin käytökseen – ei
jumalallisiin ilmestyksiin.

Hadith koostuu kahdesta osasta. Alussa luetellaan kertomuksen välittäneet
henkilöt, niin sanottu todistajaketju (isnad), jonka alusta löytyy joko Muhammad
tai hänen seuralaisensa. Tämän jälkeen seuraa varsinainen kertomus (matn).
Hadith-kokoelmia on useita, joista toiset ovat arvostetumpia ja luotettavampia
kuin toiset. Tunnetuin ja merkittävin hadith-kokoelma on luultavasti niin
sanottu Sahih al-Bukhari, yksi sunnalaisten kuudesta pääkokoelmasta (Kutub
al-Sittah), jota myös shiialaiset pitävät yleisesti luotettavana ja
autenttisena. Ristiriitaisuuksien vuoksi islamissa kehittyi jo varhain niiden
aitoutta selvittämään pyrkivä hadith-tutkimus. Historiallis-kriittinen tutkimus
on suhtautunut haditheihin epäluuloisesti, ja niissä nähdään enemmän 700- ja
800-lukujen oppikiistoja kuin aitoa 600-luvun alusta periytyvää aineistoa.

Muslimille velvollisuudet korostuvat enemmän kuin uskonkappaleet. Islamilta myös
puuttuu opilliset kiistat ratkaiseva keskusauktoriteetti (kuten Paavi tai
kirkolliskokoukset kristillisyyden piirissä). Tästä seuraa, että islamiin
sisältyy merkittävässä määrin opillista väljyyttä. Perustaviin opinkappaleisiin
ei kuitenkaan suhtauduta väljästi tai välinpitämättömästi.

Islamin lain eli šarian uskotaan olevan Jumalan määräämä ja sellaisena
muuttumaton, mutta koska uskonnollista lakia tulkisevat ihmiset, seuraa tästä
tiettyä väljyyttä tulkinnan (fiqh) suhteen. Klassisen islamin piirissä tietty
määrä opillista erimielisyyttä onkin katsottu välttämättömäksi osaksi
oikeaoppista traditiota, ja sunnalaisen islamin neljä klassista lainopillista
koulukuntaa (fiqh) ovat kaikki osa islamilaista ortodoksiaa.

Šarian lähteinä toimivat Koraani, hadithit, oppineiden konsensus (ijma) ja
analogia (qiyas). Analogialla tarkoitaan Sunnan esimerkkien esimerkkien käyttöä
konkreettisten lainopillisten kysymysten ratkaisemiseksi tilanteissa. Konsensus
puolestaan tarkoittaa ajatusta, että kun muslimit ovat jostain asiasta
yksimielisiä, tämä todistaa käsityksen oikeaksi. Näkemykset sen suhteen, miten
konsensus käytännössä tulisi ymmärtää, kuitenkin vaihtelevat; esimerkiksi
hanbalistisen koulukunnan (jota salafistit edustavat) piirissä on usein
katsottu, että konsensus viittaa vain ensimmäisen sukupolven muslimeihin tai
"oikeaanjohdettujen kalifien aikakauteen". Konsensus voidaan ymmärtää viittaavan
myös ortodoksisiksi ymmärrettyjä koulukuntia edustavien lainoppineiden yhteiseen
konsensukseen. Yleisesti konsensus-opista seuraa, että kysymyksissä, joissa
yksimielisyyden on katsottu vallinneen, sharia-tulkinnan muuttaminen on hyvin
vaikeaa.

Šarian piiriin kuuluu siviili- ja rikosoikeuden lisäksi rituaalipuhtauteen ja
yleiseen moraaliin liittyviä kysymyksiä. Monet säädöksistä ovat yksityisasioita,
jotka eivät liity maalliseen lainsäädäntöön ja eivätkä ole ristiriidassa sen
kanssa. Suurimmat jännitteet islamin lain ja maallisen lain välillä syntyvät
perintö- ja perheoikeudessa. Useissa islamilaisissa maissa sovellettavat
lapsiavioliitot perustuvat islamin lakiin.

Jihad tarkoittaa sananmukaisesti 'kamppailua' tai 'kilvoittelua', ja nimitystä
käytetään niin muslimin aseellisesta taistelusta kuin sisäisestä
kilvoittelustakin. Käsitteen päämerkityksestä on erilaisia tulkintoja. Koraanin
varhaisissa säkeissä jihadin käsitteeseen viitataan henkilökohtaisen hurskauden
merkityksessä ja sinnikkyydessä, jolla islamia saarnattiin. Muhammadin paettua
Medinaan ja ryhdyttyä kristittyjä ja juutalaisia vastaan taistelevaksi
sotilaskomentajaksi jihad-termin käyttö Koraanissa lisääntyi ja se sai etupäässä
sotilaallisen merkityksen. Muhammadin elämäkerrasta noin kolme neljäsosaa on
omistettu jihadille. Haditheista luotettavimpina pidetyistä Sahih al-Bukharin
niistä haditheista, jotka viittaavat jihadiin, lähes kaikki käsittelevät
aseellista jihadia.

Henkisenä kamppailuna jihad on jokaisen muslimin velvollisuus, jotta pahuus ei
saisi yliotetta. Tässä taistelussa ovat aseina muslimien velvollisuudet
uskontunnustus, rukous, paasto, almut ja pyhiinvaellus. Tämän kamppailun osana
on myös islaminuskon rauhanomainen levittäminen lähetystyönä.

Aseellinen jihad on sallittua tietyistä tarkkaan määritellyistä syistä, kuten
itsepuolustukseksi, muslimien suojelemiseksi ja islamin vahvistamiseksi.
Oikeutetussa jihadissa on myös tarkat säännöt, kuten vihollisten
oikeudenmukainen kohtelu ja se, että jihadin saa julistaa vain uskonnollinen
johtaja.

Jihadistit ovat aseellista jihadia hyökkäyssotana käyviä islamisteja.
Jihadistien kampanjan viimeinen vaihe on islamilaisen valtion perustaminen.
Jihadistien mukaan jihad on heidän uskonnollinen velvollisuutensa ja myös
uskonnollisten kirjoitusten mukaista. Nykyisin toimivia jihadistisia järjestöjä
ovat esimerkiksi Isis Irakissa ja Syyriassa, Al-Qaida Arabiassa ja
Pohjois-Afrikassa, Boko Haram Nigeriassa sekä Taliban Afganistanissa ja
Pakistanissa.

Islam jakautuu kahteen pääryhmään: sunnalaisuuteen ja šiialaisuuteen. Valtaosa,
85–90 prosenttia, muslimeista on sunnalaisia. Sunnalaisuus perustuu Koraanin
lisäksi hadith-perimätietokokelmiin. Ne yhdessä muodostavat profeetta Muhammadin
elämäntavan eli sunnaan, jonka oikeauskoiseen jäljittämiseen sunnalaisuus
perustuu. Perinteisen näkemyksen mukaan jakautuminen sunnalaisiin ja šiialaisiin
on perua profeetta Muhammadin seuraajaan liittyneestä kiistasta.

Perinteisessä näkemyksessä sunnalaiset valitsivat yhteisellä sopimuksella
ensimmäiseksi kalifiksi Abu Bakrin vuonna 632. Hänen kuoltuaan kalifiksi
valittiin Umar vuonna 634 ja hänen jälkeensä kolmanneksi kalifiksi Uthman. Hänet
murhattiin vuonna 656, jolloin Uhtmanin seuraajaksi valittiin Muhammadin serkku
ja vävy Ali. Umaijadien Syyrian kuvernööri Mu'awiya kieltäytyi tunnustamasta
Alin kalifiutta, joka johti Kamelitaisteluun vuonna 656 sekä seuraavana vuonna
Siffinin taisteluun. Islamin kolmannen varhaisen suuntauksen kharidziitien
kannattaja murhasi Alin vuonna 661. Šiialaisten näkemyksen mukaan Ali oli
Muhammadin nimittämä seuraaja, joka syrjäytettiin kolmen ensimmäisen kalifin
valinnassa. Maltillisemmat šiialaiset katsovat Alin itse väistyneen yhteisön
eduksi. Jyrkemmän kannan mukaan kolmea ensimmäistä kalifia olivat
vallananastajia.

Sunnalaisuudessa auktoriteetti kuuluu muuttumattomille kirjoituksille.
Šiialaisuudessa vastaavasti auktoriteetti on elävä, Alin seuraaja, imaami.
Šiialaisessa teologiassa kullekin ajalle on osoitettu imaami, vaikka tämä on
joskus kätkeytynyt. Kummankin ryhmän korkein auktoriteetti on Koraani, mutta
šiialaiset kieltävät sunnalaisten hadith-kokoelmat. Sen sijaan he ovat
muodostaneet omat kommentaarit. Šiialaisuuden vahvin asema on Iranissa, missä se
on ollut valtiouskonto 1500-luvulta lähtien. Muita vahvoja alueita ovat Libanon,
Intia, Jemen, Bahrain ja Irak.

Näiden kahden pääsuuntauksen lisäksi islamin sisällä vaikuttaa sufilaisuus, joka
korostaa uskonnon mystiikkaa. Se syntyi protestiliikkeenä jyrkkiä sääntöjä
vastaan ja korosti sen sijaan rakkauden kautta syntyvää hengellistä yhteyttä
Jumalaan. Sufilaisuutta esiintyy sekä sunnalaisuuden että šiialaisuuden piirissä
ja se on järjestäynyt omiksi veljeskunniksi, tariqa-ryhmiksi.

Muhammadin kuoleman myötä vanha rakennelma natisi liitoksissaan. Muhammad toimi
eläessään niin maallisena kuin hengellisenäkin johtajana, mutta hänen
kuollessaan beduiiniheimot kapinoivat. He olivat sitoutuneet Muhammadiin – eivät
hänen seuraajaansa. Muhammadin seuraajaksi eli kalifiksi äänestettiin hänen
läheinen seuraajansa Abu Bakr, joka palauttikin kapinoivat heimot takaisin
ruotuun ridda-sodissa. Tämän jälkeen muslimit lähtivät valloittamaan Arabian
niemimaan ulkopuolisia alueita. Alkuislamilaisuudessa Muhammad ei pakottanut
ei-muslimeja kääntymään heti islaminuskoon. Valloitetut saivat pitää uskonsa ja
tapansa, kunhan tunnustivat islamin ylivallan ja maksoivat veroja Medinan
keskushallinnolle.

Kalifit valloittivat nopeassa tahdissa suurimman osan Lähi-itää, Pohjois-Afrikan
ja Espanjan. Sadan vuoden aikana Muhammadin kuolemasta arabien perustama
islamilainen valtio ulottui aina Atlantilta Keski-Aasiaan. Kyse oli tällöin
ennen muuta islamilaisen alueen laajenemisesta, ei käännytyksestä uuteen
uskontoon.

Yhtenäinen valtiorakenne hajosi kuitenkin pian ja alkoi kilpailevien
dynastioiden ja sisällissotien kausi, jota islamilaiset historioitsijat kutsuvat
fitnaksi. Muhammadin aikaa seurasi Mekan ja Medinan niin sanotut oikeaanjohdetut
kalifit (noin 632–661). Umaijadien kalifaatti (noin 661–750) oli ensimmäinen
dynastia kalifeja, jotka eivät olleet suoranaista sukua profeetta Muhammadille
itselleen. Abbasidien kalifaatti (noin 750–1258) oli dynastianimi Bagdadin
kalifeille, jotka syöksivät Omaijidit vallasta vuonna 750. Dynastia hallitsi 200
vuotta, mutta alkoi vähitellen hiipua turkkilaisen mamelukkien armeijan vallan
kasvaessa. Kalifaattien aikaa seurasi turkkilainen Osmanien valtakunta (noin
1300–1918).

1700-luvulta lähtien islamilaiset alueet joutuivat eurooppalaisen imperialismin
piiriin. Ensimmäisen maailmansodan jälkeen laajalti tunnustettua kalifaattia ei
enää ollut. 1900-luvulla uskonnon nopea kasvu, länsimaiden kiinnostus
islamilaisiin alueisiin, kansainväliset konfliktit ja globalisaatio ovat
osaltaan pitäneet islamin merkittävänä nykymaailmaa muokkaavana tekijänä.

Vaikka islamilaista lakia eli šariaa pidetään Jumalan säätämänä, on lain
tulkinta islamin mukaan ihmisten käsissä. Šaria ei ole perinteisessä muodossaan
täydellisesti käytössä missään maailman maassa.lähde? Iran, Saudi-Arabia,
Pakistan, Brunei ja Somalia soveltavat sitä lainsäädännössään varsin laajalti.
Myös Sudanissa ja Pohjois-Nigeriassa on ainakin ajoittain ollut käytössä šarian
rikoslaki.

CIA World Factbook 2004:n mukaan islam on maailman toiseksi suurin uskonto. Koko
maailmassa arvioidaan olevan yli 1,3 miljardia muslimia. Noin 18 % muslimeista
asuu arabimaissa, 20 % Saharan eteläpuolisessa Afrikassa ja noin 30 %
Pakistanissa, Intiassa ja Bangladeshissa. Eniten yhden maan sisällä muslimeita
on kuitenkin Indonesiassa, yli 200 miljoonaa, mikä vastaa yli 15:tä prosenttia
maailman muslimeista. Myös Euroopassa, Venäjällä, Keski-Aasiassa ja Kiinassa on
merkittävät muslimiyhteisöt.

Suomessa muslimeja on asunut pysyvästi 1800-luvulta lähtien. Ensimmäiset
muslimit olivat tataareja, jotka muuttivat pääasiassa vuosien 1870 ja 1920
välillä. Seuraavan kerran Suomeen saapui muita muslimeita kuin tataareja vasta
1960-luvulla. Vielä 1990-luvun alussa Suomessa asui muutama tuhat muslimia,
mutta vuonna 2008 heitä oli arviolta yli 40 000 henkilöä.



https://fi.wikipedia.org/wiki/Black_Sabbath

Black Sabbath oli englantilainen heavy metal -yhtye, joka perustettiin
Birminghamissa vuonna 1969. Black Sabbathin alkuperäisen kokoonpanon muodostivat
laulaja John ”Ozzy” Osbourne, kitaristi Anthony ”Tony” Iommi, basisti Terence
”Geezer” Butler ja rumpali William ”Bill” Ward. Ozzy Osbourne erotettiin
yhtyeestä vuonna 1979 ja korvattiin entisellä Rainbow-yhtyeen laulajalla, Ronnie
James Diolla. Tämän jälkeen yhtyeen kokoonpano on muuttunut useasti. Kitaristi
Tony Iommi on ainoa jokaisessa Black Sabbathin kokoonpanossa mukana ollut jäsen.

Black Sabbath aloitti uransa esittämällä bluesrockia, mutta siirtyi jo
esikoisalbumillaan raskaaseen rockiin, jonka kehitykseen yhtye vaikutti
merkittävästi. Joskus Black Sabbathia luonnehditaan jopa ensimmäiseksi
todelliseksi heavy metal -yhtyeeksi. Yhtyeen pitkään säilynyt suosio perustuu
ensisijaisesti sen kuuteen ensimmäiseen albumiin, jotka ilmestyivät vuosina
1970–1975. Paranoid-albumin samanniminen kappale lienee yhtyeen tunnetuin. Black
Sabbathin albumeita on myyty pelkästään Yhdysvalloissa 15 miljoonaa ja
maailmanlaajuisesti 100 miljoonaa. Vuonna 2000 yhtyeelle myönnettiin
Grammy-palkinto.

Black Sabbathin alkujuuret ulottuvat vuoteen 1966, jolloin muutamaa kuukautta
aiemmin vankilasta vapautunut Ozzy Osbourne tapasi Geezer Butlerin. Osbourne oli
jo kierrellyt muutamissa kokoonpanoissa laulajana. Tapaamisen jälkeen Osbourne
ja Butler soittivat yhdessä yhtyeessä Rare Breed, jonka nimi oli aiemmin ollut
The Ruums. Myöhemmin Osbourne vei birminghamilaisen musiikkikaupan ikkunaan
ilmoituksen, jossa ilmoitti etsivänsä yhtyettä, johon liittyä (ilmoituksessa
luki: ”Ozzy Zig needs a gig”, suom. ”Ozzy Zig tarvitsee keikan”). Tuohon aikaan
Osbournen ystävä Butler tunsi jo kitaristi Tony Iommin ja rumpali Bill Wardin.
Nämä olivat soittaneet silloin jo hajonneessa Mythology-nimisessä yhtyeessä,
joka oli aiemmin esiintynyt nimellä The Rest. Ilmoituksen nähtyään Butler vei
Tony Iommin ja Bill Wardin tapaamaan Osbournea, jolloin Iommi tajusi, että
kysymyksessä oli sama mies, jota hän oli aikaisemmin kiusannut poikaporukkansa
kanssa heidän ollessa samassa koulussa.

Alkujärkytyksen jälkeen Ozzy Osbourne ja Tony Iommi sopivat riitansa ja
perustivat Butlerin ja Wardin kanssa Polka Tulk Blues Band -nimisen
bluesjazzfuusioyhtyeen vuonna 1968. Yhtye nimettiin intialaisen vaateliikkeen
mukaan. Orkesteri laajeni kuusimiehiseksi, kun slidekitaristi Jimmy Phillips ja
saksofonisti Alan ”Aker” Clarke liittyivät yhtyeeseen. Ydinnelikko – Iommi,
Osbourne, Butler ja Ward – halusi kuitenkin päästä heistä eroon, joten yhtye
hajotettiin ja perustettiin uudelleen nelimiehisenä. Yhtyeen nimeksi vaihdettiin
The Earth Blues Company, joka pian lyheni pelkäksi Earthiksi. Tällä nimellä
yhtye toimikin vuoden verran. Loppuvuodesta 1968 Tony Iommi jätti yhtyeen ja
liittyi Jethro Tull -yhtyeeseen kitaristiksi Mick Abrahamsin tilalle. Iommi ei
kuitenkaan tullut toimeen yhtyeen johtajan Ian Andersonin kanssa, joten vierailu
jäi lyhyeksi. Iommin voi nähdä soittamassa Jethro Tullissa The Rolling Stones
-yhtyeen DVD:llä Rock And Roll Circus. Iommi palasi Earthiin, jonka
pienimuotoinen klubikonsertointi jatkui.

Loppuvuodesta 1969 Earth joutui jälleen vaihtamaan nimeään. Earth-niminen
tanssiorkesteri oli nimittäin jo olemassa, ja yhtyeet sekoitettiin keskenään.
Kaiken huippu oli viimeinen konsertti, jossa Osbourne, Iommi, Butler ja Ward
esiintyivät Earth-nimellä: järjestäjä oli erehtynyt tilaamaan konserttipaikalle
väärän Earthin. Iltapukuihin sonnustautunut Birminghamin hienostoväki sai kokea
järkytyksen, kun Osbourne kumppaneineen esitti pyjama-asuisina kovaäänisesti
1960-luvun hittikappaleita. Tämän esiintymisen jälkeen marraskuussa 1969 Earth
muutti nimensä Black Sabbathiksi.

Yhtye oli jo Earth-nimisenä esittänyt ”Black Sabbath” -nimistä kappaletta.
Kappaleen nimi valittiin Geezer Butlerin ehdotuksesta myös yhtyeen uudeksi
nimeksi. Nimi lainattiin Mario Bavan ja Salvatore Billitterin ohjaamasta vuonna
1963 julkaistusta italiankielisestä elokuvasta I tre volti della paura (suom.
Pelon kolmet kasvot), jossa näytteli Boris Karloff ja jota Yhdysvalloissa
esitettiin nimellä Black Sabbath (suom. Musta sapatti tai Musta pyhäpäivä).

Black Sabbath -nimen keksimisen jälkeen yhtye esiintyi Englannissa ja muualla
Euroopassa. Yhtye pääsi esiintymään peräti kuutena peräkkäisenä iltana
hampurilaiselle Star-klubille, jossa The Beatles oli esiintynyt 1960-luvun
alussa. Black Sabbathin maine raivokkaana liveorkesterina kasvoi.

Tony Iommi keksi kappaleen ”Black Sabbath” pääriffin. Kyseinen esikoisalbumin
nimiraidaksi päätynyt kappale oli hidastempoinen, raskas ja pahaenteinen. Ozzy
Osbournen korkeaoktaavinen, lähes lausuntaa muistuttava laulu halkoi synkkää
äänimaailmaa, mikä oli omiaan korostamaan kappaleen aavemaisia, ukkosenjylyn ja
rankkasateen ryydittämiä ensimmäisiä minuutteja. Kappaleen pääriffi rakentuu
tritonus-sointuun, ”paholaisen intervalliin”, jonka käyttäminen oli kiellettyä
keskiajalla. Black Sabbath -albumin synkkä äänimaailma ja kauhuelokuvien
inspiroimat sanoitukset alkoivat painaa yhtyeen musiikkia synkempään suuntaan.
Kappaleen myötä yhtye päätti keskittyä säveltämään samanlaista materiaalia.
Heidän tarkoituksenaan oli luoda kauhuelokuvien musiikillista vastiketta ja
erottua massasta.

Black Sabbath hyväksyi Vertigon sopimustarjouksen, jonka se oli saanut sen
jälkeen, kun yhtye oli loppuvuodesta 1969 palannut Englantiin ja palkannut Jim
Simpsonin managerikseen. Ensimmäisen albumin nauhoitukset aloitettiin lokakuussa
1969. Yhtyeelle suotiin äänitysaikaa vain kaksi päivää, joten yhtye soitti
kappaleet nauhalle livenä. Tämä ei kuitenkaan tuottanut vaikeuksia, sillä yhtye
oli soittanut albumin kappaleita keikoilla jo yli vuoden ajan. Albumin
ensimmäinen singlejulkaisu, lainakappale ”Evil Woman”, julkaistiin 9. tammikuuta
1970.

Yhtyeen nimeä kantanut esikoisalbumi julkaistiin perjantaina 13. helmikuuta
1970. Albumin ilmestymisen jälkeen uskonnolliset tahot syyttivät Black Sabbathia
saatananpalvonnasta albumin välikanteen painetun ylösalaisin olevan ristin ja
Still Falls the Rain -runon takia. Levy-yhtiöstä kerrottiin sen kuuluvan yhtyeen
imagoon. Todellisuudessa saatananpalvonnalla ei pintapuolista uteliaisuutta
lukuun ottamatta ollut osaa Black Sabbathin musiikissa. Maine kuitenkin kiiri
yhtyeen edellä. Pian yhtyettä pyydettiin esiintymään Englannin Stonehengellä
järjestettävillä satanistien Night of Satan -festivaaleilla, mutta se
kieltäytyi.

Esikoisalbumi Black Sabbath nousi Britanniassa sijalle 8, ja keväällä 1970 yhtye
sai levytys- ja jakelusopimuksen Yhdysvaltoihin Warner Bros. -levy-yhtiölle.
Yhdysvalloissa 30. kesäkuuta julkaistu albumi nousi Billboardin listalla sijalle
23. Menestys ylitti yhtyeen ja sen harvojen tukijoiden odotukset.

Heinäkuussa 1970 Black Sabbath julkaisi hittisinglen ”Paranoid”, joka nousi
Britanniassa myyntilistan neljänneksi. Kappale sävellettiin tulevan albumin
sessioiden viime hetkillä, ja vasten odotuksia siitä muodostui yksi yhtyeen
tunnetuimmista kappaleista. ”Paranoid”-singlen menestyksen myötä yhtye pääsi
esittämään kappaleen Top of the Pops -listaohjelmaan. Syyskuussa julkaistiin
Black Sabbathin toinen albumi, Paranoid, josta muodostui suuri menestys, kun se
nousi Britannian albumilistan ykköseksi viikon ajaksi. Levyn tunnettuja raitoja
nimikappaleen ohella ovat muun muassa ”Iron Man”, ”War Pigs” ja ”Electric
Funeral”. Albumin nimeksi piti alun perin tulla War Pigs, mutta Vietnamin sodan
ollessa vielä käynnissä nimestä luovuttiin.

Paranoid-albumin Yhdysvaltojen julkaisu tapahtui vasta tammikuussa 1971, koska
ensimmäinen albumi oli vielä korkealla myyntilistoilla. Paranoid pääsi kymmenen
myydyimmän albumin joukkoon ja se on myynyt pelkästään Yhdysvalloissa yli neljä
miljoonaa kappaletta, vaikkei albumin kappaleita aikoinaan soitettukaan
radiossa. Albumi sai ilmestyttyään runsaasti kritiikkiä musiikkitoimittajilta,
mutta nykyisin sitä pidetään yhtenä kaikkien aikojen merkittävimmistä ja
vaikuttavimmista heavy metal -albumeista, ja sen katsotaan määritelleen heavy
metalin äänimaailman ja tyylin.

Black Sabbath esiintyi ensimmäistä kertaa Yhdysvalloissa syyskuussa 1970, ja
siellä yleisö oli vielä innokkaampaa kuin Britanniassa. Erilaiset päihdesekoilut
alkoivat olla merkittävä osa yhtyeen jäsenten elämää. Syyskuun lopussa 1970
Black Sabbath antoi yllättäen potkut manageri Jim Simpsonille ja palkkasi
managerikaksikko Patrick Meehanin ja Wilf Pinen hoitamaan yhtyeen asioita.

Black Sabbath palasi studioon helmikuussa 1971. Koska Paranoid oli osoittautunut
menestykseksi, yhtyeelle annettiin runsaasti aikaisempaa enemmän studioaikaa.
Näihin aikoihin yhtyeen jäsenet alkoivat ensimmäistä kertaa käyttää vahvoja
huumeita.

Black Sabbathin kolmas albumi, Master of Reality, julkaistiin 1. heinäkuuta
1971, vain kuusi kuukautta Paranoidin julkaisun jälkeen. Albumilla yhtye viritti
soittimensa puolitoista sävelaskelta alas ja sai aikaan vielä entistä raskaamman
äänimaailman. Master of Reality sisältää Black Sabbathin kuuluisimpien
kappaleiden joukkoon kuuluvat ”Children of the Graven” ja ”Into the Voidin”.
Aloituskappaletta ”Sweet Leaf” pidetään yleensä ylistyksenä kannabiksen
käytölle. Seuraava kappale, ”After Forever”, ottaa kantaa kristinuskon puolesta.
Master of Reality ylitti Yhdysvalloissa kultalevyrajan jo pelkkien
ennakkotilauksien perusteella. Se oli parhaimmillaan Billboard-listan sijalla
kahdeksan, ja yhtyeen kotimaassa se ylsi viidenneksi. Musiikkimedialta albumi
sai kuitenkin jälleen huonoja arvosteluja. Rolling Stone haukkui Master of
Realitya naiiviksi, yksinkertaiseksi ja itseääntoistavaksi. Myöhemmin sama lehti
kokosi listan kaikkien aikojen 500 parhaasta albumista, ja Master of Reality
ylsi listan sijalle 298. Black Sabbath lähti albumin ilmestyttyä kiertueelle.

Yhtye kokoontui studioon kesäkuussa 1972. Äänitysprosessissa oli ongelmia,
joista useat johtuivat yhtyeen jäsenten runsaasta päihteiden käytöstä. Uuden
levyn, Vol. 4:n alkuperäiseksi nimeksi Osbourne olisi halunnut Snowblind –
levyllä olevan kappaleen mukaan – mutta koska nimi viittasi päihteisiin,
joutuivat yhtyeen jäsenet tyytymään kansitekstiin ”We wish to thank the great
COKE-Cola Company of Los Angeles” (suom. Haluamme kiittää mahtavaa Los Angelesin
KOKA-colayhtiötä). Yhtyeelle kuljetettiin kokaiinia saippuajauhepakkauksissa, ja
Osbourne saattoi istua koko päivän kylpyammeessa käyttäen kokaiinia. Yhtyeen
kaikki jäsenet olivat Vol. 4:n aikoihin hyvin huume- ja alkoholiriippuvaisia.

Yhtyeen jäsenten henkilökohtaisista ongelmista huolimatta Vol. 4 menestyi hyvin,
ja kappaleet ”Snowblind” ja ”Supernaut” ovat klassikoita. Albumin linjasta
poikkeavimpaa materiaalia edustaa ”Changes”-pianoballadi, jota Ozzy Osbourne ja
hänen tyttärensä Kelly Osbourne ovat esittäneet vuonna 2003 duettona.
”Tomorrow's Dream” julkaistiin singlenä, mutta se ei menestynyt listoilla.

Vol. 4 -albumin menestyksestä innostunut Black Sabbath yritti luoda uudelleen
samanlaisen tunnelman tulevalle albumilleen. Yhtye vuokrasi talon Bel Airista ja
aloitti sävellystyön kesällä 1973. Osittain päihdeongelmien ja uupumuksen takia
yhtye ei onnistunut säveltämään ainoatakaan käyttökelpoista kappaletta.

Yhtye vietti yli kuukauden Yhdysvalloissa ja yritti turhaan saada musiikkia
aikaan. Black Sabbath palasi Englantiin ja vuokrasi Walesista linnan, jossa
yhtye yritti aloittaa sävellystyöt uudestaan. Linnassa tapahtuneet omituiset,
jopa aavemaisiksi väitetyt, tapahtumat saivat yhtyeen uskomaan, että linnassa
kummitteli. Ozzy Osbournen ja Tony Iommin mukaan he näkivät kerran illalla
äänitysten jälkeen aaveen. Hieman myöhemmin Osbourne oli sammunut takkatulen
ääreen, ja tuli oli levinnyt hänen jalkoihinsa, josta se levisi takkahuoneen
mattoon. Palo saatiin kuitenkin sammutettua Wardin rumpusetin takana olleen
siiderin avulla.

Linnan ainutlaatuinen tunnelma toi Black Sabbathin jäseniin sävellysintoa. Tony
Iommi keksi riffin kappaleeseen ”Sabbath Bloody Sabbath”, ja pian uutta
materiaalia alkoi jälleen syntyä. Kappaleen mukaan nimetty uusi albumi Sabbath
Bloody Sabbath jatkoi musiikillisesti siitä, mihin Vol. 4 -albumilla jäätiin.
Levyllä kuultiin enemmän syntetisaattoreita, jousisoittimia ja monimutkaisia
kappalerakenteita. Yes-yhtyeen Rick Wakeman soitti koskettimia albumin
kappaleessa ”Sabbra Cadabra”. Sabbath Bloody Sabbath oli ensimmäinen Black
Sabbathin levy, joka sai ilmestymisvuonnaan positiivisia arvosteluja
lehdistöltä. Albumi on saanut runsaasti arvostusta myös myöhemmin. Allmusic
sanoi albumin olevan ”mestariteos, välttämättömyys missä tahansa heavy metal
-kokoelmassa”. Albumin tunnetuimmat kappaleet lienevät ”Sabbath Bloody Sabbath”,
”Sabbra Cadabra” ja ”Killing Yourself to Live”. Huhtikuussa 1974 Sabbath
esiintyi yli 200 000 ihmiselle California Jam -festivaaleilla, jonne yhtye
kuljetettiin helikopterilla.

Yhtye alkoi säveltää uusia kappaleita, ja tulevasta albumista oli tarkoitus
tehdä jälleen erilaiselta kuulostava. Albumin nauhoituksia häiritsivät
manageririidat ja päihteiden käytön lisääntyminen. Kesällä 1975 julkaistu
Sabotage sai Sabbath Bloody Sabbathin tapaan hyviä arvosteluja. Rolling Stone
kirjoitti, että ”Sabotage ei ole vain Black Sabbathin paras levy sitten
Paranoidin, vaan se saattaa olla heidän paras levynsä koskaan”.

Sabotage pääsi 20 myydyimmän albumin joukkoon sekä Yhdysvalloissa että
Isossa-Britanniassa, mutta se oli silti yhtyeen ensimmäinen albumi, joka ei
myynyt platinalevyyn oikeuttavaa määrää. Vaikka albumin ainoa single, ”Am I
Going Insane (Radio)”, epäonnistui nousemaan listoille Yhdysvalloissa, löytyi
albumilta klassikoita, kuten ”Hole in the Sky” ja ”Symptom of the Universe”,
joista jälkimmäistä pidetään joskus jopa kaikkien aikojen ensimmäisenä
progressiivisena metallikappaleena.

Sabotage-albumin myyntiä yhtye lähti tuttuun tapaan edistämään Yhdysvaltoihin.
Tällä kertaa lavakokoonpanoon otettiin mukaan kosketinsoittaja, Birminghamista
kotoisin oleva Gerald ”Jezz” Woodroffe, joka pysyi yhtyeessä aina vuoden 1977
loppuun. Joulukuussa 1975 julkaistiin yhtyeen ensimmäinen kokoelma We Sold Our
Soul for Rock 'n' Roll, joka sisälsi yhtyeen kuuluisimpia kappaleita, kuten
”Black Sabbath”, ”N.I.B.”, ”Paranoid”, ”Iron Man”, ”War Pigs”, ”Children of the
Grave” ja ”Snowblind”.

Black Sabbath alkoi tehdä seuraavaa albumiaan Floridassa kesällä 1976. Silloin
yhtyeen jäsenet erottivat managerinsa Meehanin ja Pinen, koska he hoitivat
yhtyeen mukaan tehtävänsä huonosti. Heti sen jälkeen Black Sabbathin ensimmäinen
manageri, jo syyskuussa 1970 erotettu Jim Simpson, haastoi yhtyeen oikeuteen
laittomasta erottamisesta. Black Sabbathin jäsenet hävisivät oikeudenkäynnin ja
joutuivat maksamaan 35 000 puntaa Simpsonille. Oikeudenkäynnin tulos ei
miellyttänyt kumpiakaan osapuolia, vaan molemmille koitui tapauksesta
taloudellisia haittoja.

Samaan aikaan kun yhtye kärsi rahapulasta, alkoivat Ozzy Osbournen ja Tony
Iommin välit tulehtua yhtyeen sisäisestä valtataistelusta johtuvien riitojen
vuoksi. Riitojen välissä yhtyeen jäsenet yrittivät itse hoitaa managerointiaan,
mutta epäonnistuttuaan siinä he kääntyivät Jet Records -levy-yhtiön
toimitusjohtajan Don Ardenin puoleen ja yrittivät saada hänet hiipuvan yhtyeen
manageriksi. Arden suostui. Solisti Ozzy Osbourne tapasi neuvotteluissa Ardenin
tyttären, tulevan vaimonsa Sharon Ardenin.

Technical Ecstasy julkaistiin syyskuussa 1976, ja se sai ristiriitaisen
vastaanoton. Ensimmäistä kertaa yhtyeen historiassa albumin arvostus ei ole
juurikaan parantunut ajan myötä. Allmusic arvosteli albumin yli kaksi
vuosikymmentä sen julkaisun jälkeen ja antoi albumille kaksi tähteä viidestä.
Technical Ecstasy erosi huomattavasti edeltäjistään; siinä oli vähemmän synkkiä
ja raskaita yhtyeen ominaispiirteitä. Albumilla käytettiin yhä enemmän
syntetisaattoreita, ja kappaleet olivat entistä nopeatempoisempia. Technical
Ecstasy ei päässyt Yhdysvalloissa edes 50 myydyimmän albumin joukkoon, ja se jäi
Sabotagen tapaan ilman platinalevyä. Kultalevyn Technical Ecstasy sai vasta
vuonna 1997. Albumin tunnetuin kappale lienee ”Dirty Women”, jota yhtye on
soittanut keikoillaan vielä 2000-luvullakin. ”It's Alright” on rumpali Bill
Wardin laulama.

Vuoden 1977 lopussa Ozzy Osbourne hakeutui hoitoon päihde- ja alkoholiongelmansa
takia ja erosi yhtyeestä. Eroon vaikutti myös hänen isänsä, joka teki kuolemaa.
Osbournen tilalle otettiin Fleetwood Mac- ja Savoy Brown -yhtyeistä tuttu Dave
Walker, joka ei kuitenkaan onnistunut Osbournen paikan täyttämisessä yhtyeen
haluamalla tavalla. Osbourne halusi takaisin yhtyeeseen tammikuun viimeisellä
viikolla 1978, ja Walker sai lähteä. Tunnelma yhtyeen sisällä rauhoittui
hetkeksi. Uuden albumin äänitykset aloitettiin Torontossa, Kanadassa.

Syksyllä 1978 julkaistu albumi Never Say Die! ei saanut hyvää vastaanottoa
yleisöltä eikä kriitikoilta. Tästä huolimatta ”Never Say Die” -single oli
noussut Britanniassa listan sijalle 21 kesäkuussa 1978. Se oli yhtyeen
ensimmäinen singlejulkaisu Isossa-Britanniassa lähes kahdeksaan vuoteen. Yhtye
sai albumilta myös toisen singlehitin ”A Hard Road” -kappaleen muodossa, joka
pääsi Ison-Britannian singlelistan sijalle 33. Albumilla soitti
kosketinsoittimia Don Airey, joka myöhemmin liittyi Ozzy Osbournen omaan
yhtyeeseen. Ozzy Osbourne vihasi uutta albumia ja oli menettänyt motivaationsa
musiikin tekemiseen Black Sabbathin kanssa. Harjoituksiin hän osallistui enää
vain satunnaisesti.

Albumia seuranneelle kiertueelle Black Sabbath valitsi lämmittelijäkseen
uudehkon Van Halen -yhtyeen, jonka vahva live-esiintyminen jätti pääesiintyjän
varjoonsa. Loppuvuodesta Black Sabbath aloitti jälleen Yhdysvaltain-kiertueen.
Vuoden 1979 alkupuolella ongelmainen yhtye lähti Los Angelesiin työstämään uutta
albumia, mutta ongelmat Osbournen kanssa johtivat lopulta hänen erottamiseensa
maaliskuussa 1979. Samaan aikaan myös Geezer Butler jätti pettyneenä yhtyeen.

Sharon Arden (myöhemmin Sharon Osbourne), Black Sabbathin manageri Don Ardenin
tytär, suositteli entistä Rainbow-laulaja Ronnie James Dioa uudeksi laulajaksi.
Dio liittyi yhtyeeseen kesäkuussa 1979, jolloin yhtye alkoi suunnitella uutta
studioalbumia. Black Sabbathin äänimaailmassa tapahtui muutoksia uuden laulajan
myötä, sillä Dion laulutyyli erosi huomattavasti Ozzy Osbournen tyylistä. ”He
olivat täysin erilaisia”, Tony Iommi selittää. ”Eivät vain lauluääniltään, vaan
myös asenteiltaan. Ozzy oli mainio showmies, mutta kun Dio tuli mukaan, lauluun
tuli erilaista asennetta, ääntä ja musiikillista lähestymistapaa. Ronnie antoi
meille uuden näkökulman säveltämiseen.”

Dio innostui ajatuksesta työskennellä Iommin kanssa, ja miehet alkoivat
suunnitella uutta yhtyettä, johon kuuluisivat Dio, Iommi ja Ward sekä uusi
basisti ja kakkoskitaristi. Kakkoskitaristin virkaan Iommi kutsui vanhan
ystävänsä Geoff Nichollsin, joka soitti birminghamilaisessa Quartz-yhtyeessä.

Uusi kokoonpano palasi Criteria-studioille marraskuussa aloittamaan uuden
albumin nauhoitukset. Geezer Butler palasi yhtyeeseen tammikuussa 1980 ja
kakkoskitaristin virassa ollut Geoff Nichols siirtyi soittamaan
kosketinsoittimia. Uusi albumi, Heaven and Hell, julkaistiin 25. huhtikuuta
1980. Albumi sai innokkaan vastaanoton niin kriitikoilta kuin yleisöltä.
Kymmenen vuotta albumin julkaisun jälkeen Allmusic kehui albumin olevan ”yksi
Sabbathin parhaista albumeista, yhtye kuulostaa uudelleensyntyneeltä”. Heaven
and Hell oli parhaiten listoilla menestynyt Black Sabbath -albumi sitten
Sabotagen. Heaven and Hell saavutti Britanniassa listasijoituksen 9 ja
Yhdysvalloissa sijan 28. Albumi myi Yhdysvalloissa yli miljoona kappaletta, ja
myyntilukujen siivittämänä yhtye aloitti suuren maailmankiertueen, joka alkoi
Saksasta 17. huhtikuuta 1980. Yhtye kiersi aluksi Eurooppaa ja myöhemmin samana
vuonna Yhdysvaltoja, missä Black Sabbath ja Blue Öyster Cult tekivät suuren
yhteiskiertueen. Yhtyeitä manageroi tuolloin Sandy Pearlman.

18. elokuuta 1980 alusta asti yhtyeessä soittanut rumpali Bill Ward päätti
jättää Black Sabbathin. Wardilla oli pahoja ongelmia päihteiden kanssa, ja
lisäksi hänen vanhempansa olivat juuri kuolleet. Tilalle otettiin Ronnie James
Dion vanha tuttu Vinnie Appice, rumpali Carmine Appicen nuorempi veli, ja
kiertuetta jatkettiin.

Vuonna 1980 vanha manageri julkaisi vuonna 1973 taltioidun livealbumin Live at
Last, joka julkaistiin ilman yhtyeen antamaa lupaa. Albumi nousi Britannian
listan viidenneksi.

Kiertueen ja pienen tauon jälkeen Black Sabbath lähti äänittämään seuraavaa
albumiaan, joka ilmestyi syksyllä 1981. Mob Rules menestyi kaupallisesti, mutta
sai kriitikoilta nihkeän vastaanoton. Lähes kaikkien muiden Black Sabbath
-albumien tapaan Mob Rules on saanut ajan myötä lisää arvostusta. Äänitysten
aikoihin yhtyeen englantilais- ja yhdysvaltalaisjäsenten erimielisyydet alkoivat
aiheuttaa ongelmia. Vaikka yhtye vakuutteli kaiken olevan kunnossa, Dio ja
Appice erosivat seuraavan kiertueen jälkeen ja perustivat Dio-yhtyeen.
Kiertueelta julkaistiin myös Sabbathin ensimmäinen virallinen livetallenne Live
Evil, joka ilmestyi kauppoihin joulukuussa 1982. Iommi epäili perusteettomasti
Dion ja Appicen käyneen miksaamassa salaa albumia korostaen omia osuuksiaan
livesoundissa. Todellisuudessa Iommi ja Butler eivät saapuneet studiolle, kun
oli tarkoitus aloittaa levyn miksaaminen. Parin päivän jälkeen Appice ja Dio
kyllästyivät istumiseen ja alkoivat miksata livealbumia kahdestaan. Tämä oli
ollut eräs syy Dion ja Appicen lähtöön yhtyeestä.

Iommi ja Butler alkoivat etsiä uutta laulajaa Black Sabbathille. Kaikkien
yllätykseksi Black Sabbathin uudeksi laulajaksi valittiin Deep Purplesta tuttu
Ian Gillan, jonka oma yhtye oli juuri hajonnut. Laulajavalinta oli iso
uutispommi, ja sitä puitiin kovasti musiikkilehdistössä ja fanien keskuudessa.
Gillan, Iommi ja Butler eivät aluksi halunneet kutsua uutta kokoonpanoa Black
Sabbathiksi, ja uusi levy oli tarkoitus julkaista nimellä
”Gillan/Iommi/Butler/Ward”, mutta levy-yhtiö painosti yhtyeen pitämään nimensä.
Black Sabbathin uusi kokoonpano sai lehdistöltä lisänimen ”Deep Sabbath”, joka
johtui Ian Gillanin taustasta Deep Purplen laulajana. Rumpaliksi palasi vanha
tuttu Bill Ward.

Uusi albumi, Born Again, julkaistiin syksyllä 1983. Jo nauhoitusten päätteeksi
yhtyeen jäsenet olivat huomanneet albumin kärsivän heikosta miksauksesta. Black
Sabbath ei ollut hankkinut levylle erillistä ammattimiksaajaa, vaan yhtye yritti
hoitaa miksauksen itse. Born Again sai kriitikoilta haukkuja, mutta se oli
listasijoitukseltaan yhtyeen menestyksekkäin albumi Isossa-Britanniassa sitten
vuonna 1973 ilmestyneen Sabbath Bloody Sabbathin. Born Againin kappaleista
”Trashed” ja ”Zero the Hero” kuvattiin musiikkivideot. ”Trashed” julkaistiin
myös singlenä.

Yhtye lähti kiertueelle, jolla rumpalina oli Electric Light Orchestra -yhtyeestä
tuttu Bev Bevan, sillä Bill Ward ei katsonut vielä kykenevänsä pitkälle
kiertueelle heikon terveydentilansa takia. Myös Bevanin valintaa ihmeteltiin,
sillä häntä ei pidetty heavy metal -rumpalina. Erikoisuutena kiertueen
settilistalla oli Deep Purplen kappale ”Smoke on the Water”, jonka yhtye esitti
usein encorena. Muutamissa konserteissa se esitti myös The Shadowsin ”Apachen”.
Born Againin materiaalista mukana olivat kaikki albumin kappaleet singlejulkaisu
”Trashediä” lukuun ottamatta.

Gillan lähti yhtyeestä Born Again -kiertueen jälkeen ja liittyi
uudelleenperustettuun Deep Purpleen. Myös Bev Bevan joutui ”reunion-kuumeeseen”
ja lähti takaisin Electric Light Orchestraan.

Tony Iommi ja Geezer Butler päättivät jatkaa kiertueen jälkeen, vaikka Gillan ja
Bevan olivat jättäneet yhtyeen. Black Sabbath palkkasi losangelesilaisen
laulajan, David Donaton. Iommi, Butler ja Donato sävelsivät uutta materiaalia ja
harjoittelivat keskenään. Yhtye äänitti demon lokakuussa, mutta ei ollut
tyytyväinen yhteistyöhön David Donaton kanssa, joten hänelle annettiin potkut.
Geezer Butler turhautui paikoillaan junnaamiseen ja jatkuviin
miehistönvaihdoksiin ja päätti lähteä yhtyeestä marraskuussa 1984.

Butlerin lähdettyä Tony Iommi jäi yksin. Hän päätti laittaa yhtyeen tauolle ja
työstää omaa sooloalbumiaan kosketinsoittaja Geoff Nicholsin kanssa. Black
Sabbathin alkuperäiskokoonpanolle tarjottiin paikkaa Bob Geldofin Live Aid
-hyväntekeväisyyskonserttiin. Yhtye suostui ja alkuperäiskokoonpano palasi
hetkeksi yhteen ensi kertaa sitten vuoden 1978. Tapahtuma kokosi yhteen myös
muita hajonneita suuryhtyeitä, kuten The Whon ja Led Zeppelinin. Black Sabbath
oli Judas Priestin ohella ainoa tapahtumassa soittanut heavy metal -yhtye. Black
Sabbathin esiintyminen Live Aidissa oli menestys, ja reunion-huhut lähtivät
liikkeelle. Ozzy Osbournen päätettyä jatkaa menestyksekästä soolouraansa huhut
vaimenivat.

Alkuperäisen kokoonpanon jäsenet jatkoivat omien sooloprojektiensa parissa. Tony
Iommi työsti edelleen ensimmäistä sooloalbumia, jonka laulajaksi saatiin ennen
muun muassa Deep Purplessa soittanut Glenn Hughes. Iommi palkkasi basistiksi
Dave Spitzin ja rumpaliksi Eric Singerin.

Yhtye äänitti Iommin soololevyn, joka sai nimekseen Seventh Star. Levy-yhtiö ei
suostunut julkaisemaan albumia Iommin soololevynä, vaan halusi levyssä
käytettävän Black Sabbathin nimeä. Lopulta päädyttiin kompromissivalintaan,
jossa albumin esittäjäksi oli merkitty ”Black Sabbath featuring Tony Iommi”.
Albumi sai huonon vastaanoton. Hughesin mielestä albumi olisi saanut paremman
vastaanoton, mikäli se olisi suostuttu julkaisemaan Iommin sooloalbumina.

Uusi kokoonpano harjoitteli kuusi viikkoa ja valmistautui maailmankiertueeseen.
Yhtye joutui käyttämään Black Sabbathin nimeä, vaikka ei olisi halunnut. Glenn
Hughes ei pystynyt kuvittelemaan itseään Black Sabbathin laulajaksi, vaan oli
liittynyt yhtyeeseen ensisijaisesti voidakseen esittää musiikkia Iommin nimen
alla. Juuri ennen maailmankiertueen alkua Hughes joutui baaritappeluun yhtyeen
tuotantomanagerin John Downingin kanssa. Hughes sai tappelussa nyrkiniskun
kasvoihinsa, ja hänen lauluäänensä vaurioitui. Lisäksi Hughes kärsi
päihdeongelmista, joten hän jätti yhtyeen. Dave Spitzin ehdotuksesta laulajaksi
otettiin nuori ja tuntematon Ray Gillen, joka oli laulanut Bobby Rondinellin
yhtyeessä. Maailmankiertue menestyi heikosti, sillä melkein puolet Yhdysvaltojen
esiintymisistä jouduttiin perumaan huonon lipunmyynnin takia.

Black Sabbath, kokoonpanona Iommi, Gillen, Spitz, Singer ja Nicholls, lähti
loppuvuodesta 1986 Montserratin saaristoon levyttämään tulevaa The Eternal Idol
-albumia. Levytyssessiot sujuivat nihkeästi. Ongelmia aiheuttivat Ray Gillenin
ammattitaidottomuus studiotyössä ja säveltämisessä, manageriksi palanneen
Patrick Meehanin temppuilut ja tuottaja Jeff Glixmanin omat ongelmat. Lisäksi
miehistä vaihtui nauhoitusten aikana. Dave Spitz joutui lähtemään
henkilökohtaisten syiden vuoksi, ja tilalle otettiin muun muassa Ozzy Osbournen
yhtyeestä tuttu Bob Daisley. Daisley pysyi yhtyeessä nauhoitusten ajan. Pian
tämän jälkeen rumpali Eric Singer lähti yhtyeestä, sillä hän uskoi, ettei
yhtyeellä ollut enää ollut tulevaisuutta Seventh Starin jälkeen.

Ray Gillen lähti Black Sabbathistä kesken uuden levyn äänitysten. Uudeksi
laulajaksi pestattiin Tony Martin, joka äänitti uudestaan Gillenin lauluraidat.
Rumpali Ben Bevan palasi jälleen yhtyeeseen soittamaan päällekkäinäänityksiä
albumille. Ennen uuden albumin julkaisua Black Sabbath soitti sarjan konsertteja
Sun Cityssä, Etelä-Afrikassa. Tämä rikkoi kansainvälistä kulttuuriboikottia,
johon Etelä-Afrikka oli joutunut apartheid-rotuerottelupolitiikkansa takia.
Black Sabbath esitti myöhemmin anteeksipyynnön, mutta rikkomuksen vuoksi yhtye
joutui pitkäksi aikaa esityskieltoon muun muassa Suomen Yleisradion ohjelmissa.
Bev Bevan kieltäytyi esiintymästä Sun Cityssa ja hän jätti yhtyeen jälleen
kerran. Uudeksi rumpaliksi valittiin The Clash- ja Hanoi Rocks -yhtyeissä
soittanut Terry Chimes.

Uusi albumi, The Eternal Idol, julkaistiin 8. joulukuuta 1987. Kappaleesta ”The
Shining” kuvattiin musiikkivideo. The Eternal Idol ei saanut juurikaan huomiota
musiikkilehdistöltä. Internet-ajan arvosteluissa Allmusic kehui Tony Martinin
laulusuoritusta ja piti Tony Iommin riffejä voimakkaina. Blender antoi albumille
kaksi tähteä ja sanoi albumin muistuttavan Black Sabbathia vain nimeltään. The
Eternal Idol pääsi Britannian listoilla niukasti top-70:een.

Black Sabbath teki pienimuotoisen Euroopan-kiertueen, joka päättyi nolosti
yhtyeen jouduttua perumaan useita konsertteja vähäisen lipunmyynnin vuoksi. Dave
Spitzin palattua Afrikan-kiertueen jälkeen Amerikkaan basistiksi tuli lähinnä
popyhtyeissä soittanut Jo Burt.

The Eternal Idolin huonon menestyksen myötä Vertigo Records ja Warner Bros.
lopettivat yhteistyön yhtyeen kanssa. Black Sabbath allekirjoitti uuden
levytyssopimuksen I.R.S.-yhtiön kanssa. Yhtye piti taukoa vuonna 1988, kunnes
palasi studioon työstämään uutta albumia. Koska The Eternal Idolin äänityksissä
oli ongelmia, Tony Iommi päätti tuottaa uuden albumin itse. Iommi palkkasi
yhtyeeseen entisen Rainbow-rumpalin, Cozy Powellin, kosketinsoittaja Geoff
Nichollsin ja sessiobasisti Laurence Cottlen. Näiden muutosten myötä Tony Iommi
koki Black Sabbathin aloittaneen täysin puhtaalta pöydältä.

Black Sabbath julkaisi Headless Cross -albumin huhtikuussa 1989. The Eternal
Idolin tapaan Headless Cross ei saanut ilmestyessään juurikaan huomiota. Tony
Iommin mukaan albumi olisi voinut pärjätä paremminkin, mutta I.R.S.-levy-yhtiön
huonon markkinoinnin takia levyä ei pystynyt edes ostamaan monestakaan
levykaupoista. Myöhemmin Headless Cross on saanut runsaasti positiivisia
arvioita. Allmusic antoi albumille neljä tähteä ja kutsui sitä ”parhaaksi ei
Osbournen tai Dion aikaiseksi Black Sabbathin levyksi”. Tony Martin on sanonut
Headless Crossin olevan ”Black Sabbathin tärkein levy sitten Heaven and Hellin”.
Albumin nimikkokappaleesta julkaistiin single, ja sen myötä albumi pääsi
Isossa-Britanniassa myyntitilastojen sijalle 31. Queen-yhtyeen kitaristi Brian
May vieraili albumilla soittaen kitarasoolon kappaleessa ”When Death Calls”.
Albumi puhdisti Sabbathin rähjääntynyttä julkisuuskuvaa ja antoi faneille
jälleen ylpeyden aihetta. Albumin julkaisun jälkeen yhtye palkkasi Neil Murrayn
basistiksi.

Black Sabbath lähti Headless Crossin menestyksen myötä
Yhdysvaltojen-kiertueelle. Huonon lipunmyynnin johdosta yhtye joutui perumaan
kiertueen vain kahdeksan esiintymisen jälkeen. Headless Cross olikin menestynyt
lähinnä Euroopassa, jossa yhtye teki menestyksekkään kiertueen. Black Sabbath
oli myös yksi ensimmäisistä yhtyeistä, joka esiintyi Neuvostoliitossa sen
jälkeen, kun ulkomaisille yhtyeille annettiin esiintymislupa.

Yhtye palasi äänitysstudioon helmikuussa 1990 äänittämään seuraajaa Headless
Crossille. Tyr julkaistiin 6. elokuuta 1990. Osa albumin sanoituksista pohjautuu
skandinaavisen muinaisuskon mytologiaan. Albumi menestyi jälleen Euroopassa,
mutta Yhdysvalloissa se oli ensimmäinen Black Sabbathin albumi, joka ei päässyt
200 myydyimmän albumin joukkoon. Yhtye teki jälleen kiertueen, joka ei tällä
kertaa ulottunut lainkaan Yhdysvaltoihin asti.

Ronnie James Dio kiersi yhtyeensä kanssa Yhdysvaltoja elokuussa 1990 albuminsa
Lock Up the Wolves tiimoilta. Ronnie James Dio astui jo Black Sabbathin
alkuperäisessä kokoonpanossa soittaneen Geezer Butlerin kanssa lavalle
esittämään Black Sabbathin kappaleen ”Neon Knights”. Esiintymisen jälkeen sekä
Dio että Butler osoittivat mielenkiintonsa koota Black Sabbath uudelleen yhteen.
Butler vakuutti Tony Iommin ideallaan. Iommi antoi potkut laulaja Tony
Martinille ja basisti Neil Murraylle. Edellisestä kokoonpanosta jäivät jäljelle
siis vain Tony Iommi ja rumpali Cozy Powell.

Ronnie James Dio, Geezer Butler, Tony Iommi ja Cozy Powell alkoivat työstää
uutta Black Sabbath -albumia vuoden 1990 lopulla. Cozy Powell joutui kuitenkin
luopumaan levytysprosessista, kun hänen lantionsa murtui hevosonnettomuudessa.
Powellin paikan otti jälleen Vinny Appice. Black Sabbathin kokoonpano oli tässä
vaiheessa sama kuin vuonna 1981 ilmestyneellä Mob Rules -albumilla.
Levytysprosessi kesti yli vuoden, ja sen aikana yhtyeellä oli useita
sävellyksiin liittyviä ongelmia. Joitain kappaleita sävellettiin uudestaan monia
kertoja.

Levytysprosessin tuloksena syntynyt albumi, Dehumanizer, julkaistiin 22.
kesäkuuta 1992. Albumi sai ristiriitaisen vastaanoton, mutta se oli yhtyeen
kaupallisesti menestynein albumi yhdeksään vuoteen. Singlekappale ”TV Crimesin”
myötä albumi nousi Billboard 200 -listan sijalle 44. Levyn tunnetuimpia
kappeleita ovat lisäksi muun muassa ”Computer God”, ”I” ja ”After All (The
Dead)”.

Yhtye aloitti Dehumanizer-kiertueen heinäkuussa 1992. Kiertueen aikaan
alkuperäiskokoonpanossa laulanut Ozzy Osbourne ilmoitti lopettavansa työnsä
musiikin parissa. Osbourne kutsui Black Sabbathin lämmittelijäyhtyeeksi oman
yhtyeensä kahdelle viimeiselle konsertille. Black Sabbath suostui Ronnie James
Dioa lukuun ottamatta. Hänen mielestään Black Sabbathin ei kuulunut toimia
lämmittely-yhtyeenä kenellekään, saati sitten Ozzy Osbournelle. Niinpä Dio erosi
ennen konsertteja, ja hänen tilalleen otettiin Judas Priest -yhtyeen laulaja Rob
Halford.

Kokoonpanolla Iommi, Butler, Halford, Appice ja Nicholls Sabbath soitti kahtena
iltana, 14. ja 15. marraskuuta 1992 Ozzy Osbournen lämmittelijänä. Viimeisen
Osbournen konsertin jälkeen lavalle astui alkuperäinen Black Sabbath (Osbourne,
Iommi, Butler, Ward) neljän kappaleen ajaksi. Tämän jälkeen alkoivat huhut
jälleen liikkua niin alkuperäisen Black Sabbathin paluusta kuin Rob Halfordin
liittymisestä Sabbathiin laulajaksi. Huhuista kumpikaan ei toteutunut.

Rumpali Vinny Appice jätti yhtyeen ja palasi Dio-yhtyeeseen. Iommi ja Butler
ottivat Appicen ja Ronnie James Dion tilalle entisen Rainbow-rumpali Bobby
Rondinellin ja laulaja Tony Martinin. Yhtye palasi äänitysstudioon
työskentelemään uuden materiaalin parissa. Geezer Butlerin mukaan yhtye ei
tälläkään kertaa halunnut julkaista uutta materiaalia Black Sabbathin nimellä.
Martin ja Rondinelli ovat esittäneet asiasta eriäviä lausuntoja, joiden mukaan
Butler oli hyvin innoissaan luomassa uutta Black Sabbathin albumia.

Levy-yhtiön painostuksesta johtuen tuleva albumi, Cross Purposes julkaistiin
joka tapauksessa Black Sabbathin nimellä 8. helmikuuta 1994. Albumi jatkoi
Dehumanizerin raskasta linjaa, ja se sai jälleen ristiriitaisen vastaanoton.
Blender.com antoi albumille kaksi tähteä viidestä ja kuvaili Soundgardenin
Superunknown-albumia huomattavasti Cross Purposesia paremmaksi Black Sabbath
-albumiksi. Allmusic.com taas kehui albumia ja kutsui sitä eniten Black
Sabbathilta kuulostavaksi albumiksi sitten Born Againin. Albumi nousi Britannian
albumilistalla sijalle 41 ja Yhdysvaltojen Billboard 200 -listan sijalle 122.
Black Sabbath lähti kiertueelle ja taltioi esiintymisensä Hammersmith Apollossa
13. huhtikuuta 1994. Cross Purposes Live julkaistiin VHS-nauhalla ja CD:llä.
Bobby Rondinelli jätti yhtyeen kesäkuussa 1994. Hänen tilallensa saatiin viiden
esiintymisen ajaksi alkuperäiskokoonpanon Bill Ward.

Geezer Butler jätti yhtyeen jälleen kerran ja muodosti oman sooloprojektinsa,
GZR:n. Myöhemmin Geezer Butler liittyi Ozzy Osbournen yhtyeeseen. Myös Bill Ward
lähti yhtyeestä, ja tämän jälkeen Iommi päätti koota yhteen Tyr-albumin aikaisen
kokoonpanon. Basisti Neil Murray, rumpali Cozy Powell ja laulaja Tony Martin
alkoivat Iommin kanssa suunnitella seuraavaa Black Sabbath -albumia. Tuottajaksi
tulevalle Forbidden-albumille Iommi hankki kaikkien yllätykseksi – ja muiden
jäsenten pettymykseksi – lähinnä rap-artistina tunnetun ja Ice-T:n ystävän Ernie
C:n. Ice-T vieraili albumin kappaleessa ”Illusion of Power”. Forbidden
julkaistiin 8. kesäkuuta 1995, mutta se ei onnistunut pääsemään lainkaan
myydyimpien albumien listoille Yhdysvalloissa. Forbidden ei menestynyt
kaupallisesti ja se sai huonon vastaanoton kriitikoilta. Levyä on luonnehdittu
jopa Black Sabbathin heikoimmaksi albumiksi.

Yhtye aloitti maailmankiertueen heinäkuussa 1995. Rumpali Cozy Powell oli
pettynyt uuteen albumiin, ja hän lähti yhtyeestä terveyssyihin vedoten, kesken
kiertueen. Powellin tilalle palasi Bobby Rondinelli. Kiertueen jälkeen Iommi
laittoi yhtyeen tauolle ja alkoi työstää omaa sooloalbumia entisen Black Sabbath
-laulaja Glenn Hughesin ja entisen Judas Priest -rumpali Dave Hollandin kanssa.
Sooloalbumi The 1996 DEP Sessions julkaistiin vasta vuonna 2004, vaikkakin
nauhoituksista oli liikkunut bootleg-kopioita jo pitkään.

Vuonna 1996 huhuttiin, että Black Sabbathin alkuperäinen kokoonpano palaisi
takaisin yhteen. Tony Iommi sai soiton Ozzy Osbournen vaimolta, Sharon
Osbournelta, joka kysyi, haluaisiko Iommi koota alkuperäisen kokoonpanon yhteen.
Iommi vastasi myönteisesti, ja Tony Martin, Neil Murray ja Bobby Rondinelli
lähtivät yhtyeestä. Iommi jäi Geoff Nichollsin kanssa muodostamaan alkuperäisen
kokoonpanon yhteenpaluuta

Vuonna 1997 ilmoitettiin, että Black Sabbath tulisi esiintymään kesän
Ozzfest-kiertueella alkuperäisessä kokoonpanossa. Tämä ei kuitenkaan aivan
pitänyt paikkaansa, sillä Bill Wardin tilalla rumpuja soitti Mike Bordin, joka
oli Osbournen sooloyhtyeen rumpali ja joka parhaiten muistetaan Faith No More
-yhtyeestä. Wardin poissaolon syynä oli hänen kiireensä oman sooloprojektinsa,
The Bill Ward Bandin, kanssa.

Bill Ward palasi yhtyeeseen joulukuussa 1997, kun Sabbath soitti kahtena iltana
Birminghamissa. Alkuperäiskokoonpano esiintyi ensimmäisen kerran yhdessä sitten
vuoden 1992. Birminghamin esiintymiset nauhoitettiin ja seuraavana vuonna
julkaistiin Reunion-livealbumi. Reunion osoittautui menestykseksi. Se nousi
Yhdysvaltojen myyntilistojen sijalle 11 ja myi platinaa. Reunion sisälsi
liveraitojen lisäksi myös kaksi täysin uutta kappaletta, ”Psycho Man” ja
”Selling My Soul”, jotka molemmat saivat listamenestystä.

Kesällä 1998 Black Sabbath teki Euroopan-kiertueen. Bill Ward sai ennen
kiertueen alkua sydänkohtauksen, ja häntä paikkasi Vinny Appice. Ward palasi
rumpuihín joulukuussa 1998, kun yhtye aloitti Yhdysvaltain-kiertueen. Black
Sabbath sai vuoden 1999 Grammy-palkinnon ”vuoden parhaasta heavy metal
-esityksestä” Reunion-livealbumin ”Iron Man” -kappaleesta. Kiertueen jälkeen
yhtye vetäytyi tauolle, jonka aikana Tony Iommi julkaisi ensimmäisen virallisen
sooloalbuminsa, Iommin. Ozzy Osbourne jatkoi sooloyhtyeensä kanssa työskentelyä.

Black Sabbath palasi studioon keväällä 2001, mutta sessiot jouduttiin
keskeyttämään, sillä Osbournen tuli saada tulevan soololevynsä kappaleet
valmiiksi. ”Emme jatkaneet pidemmälle, ja se on sääli, koska kappaleet olivat
erittäin hyviä”, Iommi kommentoi. ”Nykyisin on erilaista äänittää. Aikaisemmin
ei ollut matkapuhelimia soimassa joka viiden sekunnin välein. Kun aloitimme,
meillä ei ollut mitään. Työskentelimme kaikki saman asian puolesta. Nyt kaikki
ovat tehneet niin monia muita asioita.”

Alkuperäisen kokoonpanon studioalbumit vuosilta 1970–1978 julkaistiin uudelleen
Yhdysvalloissa vuonna 2005 digitaalisesti remasteroituina kahdeksan CD:n
pakettina. Lisäksi vuonna 2002 julkaistiin Past Lives -livekokoelma, jolla on
livemateriaalia 1970-luvulta. Yhtye pysyi tauolla kesään 2004 saakka, jolloin se
palasi tähdittämään Ozzfestiä vuosina 2004 ja 2005. Eräässä konsertissa Osbourne
ei kyennyt esiintymään, ja häntä tuurasi jälleen Rob Halford. Maaliskuussa 2006
Black Sabbath otettiin sisään Rock and Roll Hall of Fameen. Palkintoseremoniassa
yhtye ei itse esiintynyt, mutta Metallica soitti Black Sabbathin kappaleet ”Hole
in the Sky” ja ”Iron Man” kunnianosoituksena yhtyeelle.

Alkukesästä 2009 uutisoitiin Osbournen haastaneen Tony Iommin oikeuteen yhtyeen
nimen omimisesta väärin perustein. Osbourne ja Iommi kertoivat myöhemmin
tulleensa yhteisymmärrykseen asiasta. Elokuussa 2011 Iommi kiisti Birmingham
Mail -lehden väitteen yhtyeen paluusta alkuperäisessä kokoonpanossaan. 11.
marraskuuta 2011 Black Sabbath ilmoitti Hollywoodissa Kaliforniassa Whisky a Go
Go -ravintolassa pidetyssä tilaisuudessa uudesta kiertueesta ja levystä. Levyn
julkaisu olisi ajankohtainen loppuvuodesta 2012.

Kesäkuussa 2013 yhtye julkaisi pitkän tauon jälkeen albumin 13. Yhtye lähti myös
maailmankiertueelle, joka poikkesi myös Suomessa. Britanniassa 13 nousi noin
viikko julkaisunsa jälkeen albumilistan kärkeen. Edellisen kerran yhtye oli
ollut listaykkösenä albumillaan Paranoid melkein 43 vuotta aiemmin. Tätä ennen
mikään yhtye ei ollut sijoittunut Britannian albumilistan kärkipaikalle yhtä
pitkän aikavälin jälkeen.

Ozzy Osbourne teki omaa sooloalbumiaan vuonna 2006. Rhino Records julkaisi
samana vuonna Black Sabbath -kokoelmalevyn, The Dio Years. Albumi sisälsi
kappaleita vain Ronnie James Dion aikaisen Black Sabbathin tuotannosta ja kolme
täysin uutta kappaletta. Single ”The Devil Cried” menestyi listoilla, joten
Iommi ja Dio päättivät koota yhteen Heaven and Hell -albumin aikaisen Black
Sabbathin kokoonpanon ja aloittaa maailmankiertueen kokoelma-albumin tiimoilta.
Koska alkuperäinen kokoonpano oli vielä yhdessä, Iommi ja Dio päättivät yleistä
hämmennystä välttääkseen kutsua kokoonpanoaan nimellä Heaven and Hell. Geezer
Butler liittyi kokoonpanoon. Myös Bill Wardin oli määrä osallistua, mutta
”musiikillisten erimielisyyksien” myötä jättäytyi pois projektista. Wardin
tilalle rumpuja tuli soittamaan Mob Rules- ja Dehumanizer-albumeilla vaikuttanut
Vinny Appice. Näin Heaven and Hell -kokoonpanosta tulikin nimestään huolimatta
itse asiassa Mob Rules -albumin (1981) tehnyt kokoonpano.

Heaven And Hell aloitti kiertueen Kanadasta maaliskuussa 2007, ja kesällä oli
vuorossa Euroopan- (kaksi konserttia myös Suomessa) ja syksyllä
Yhdysvaltain-kiertue. Myös Japanin-kiertue kuului suunnitelmiin.
Kosketinsoittajana kiertueella oli Dio-yhtyeestä tuttu Scott Warren. Kiertueen
yhteydessä julkaistiin myös rajoitettuna painoksena Live at Hammersmith Odeon
-livealbumi, joka sisälsi materiaalia Black Sabbathin Hammersmith Odeonin
konserteista vuodenvaihteesta 1981-1982. Myös vuoden 2007 Heaven and Hell
-kiertueelta julkaistiin DVD/CD Live from Radio City Music Hall. Yhtye julkaisi
CD-boksin, The Rules of Hell, joka sisälsi kaikki Dion aikaiset Black Sabbathin
albumit remasteroituina. Yhtye julkaisi uutta studiomateriaalia sisältävän The
Devil You Know -albumin huhtikuussa 2009.

Heaven and Hellin laulaja, Ronnie James Dio, menehtyi vatsasyöpään vuonna 2010.
Heaven and Hell järjesti 24. kesäkuuta 2010 konsertin Dion muistolle.
Konsertissa lauloivat Glenn Hughes ja Jorn Lande, ja sen tuotto meni
hyväntekeväisyyteen. Heaven and Hell lopetti toimintansa kyseisen konsertin
jälkeen.

Vuonna 2015 yhtyeen alkuperäisjäsenet Tony Iommi, Geezer Butler ja Ozzy Osbourne
tiedottivat pitävänsä jäähyväiskiertueen , joka päättäisi yhtyeen taipaleen
lopullisesti. Kiertue alkoi virallisesti 20. tammikuuta 2016 ja päättyi 4.
helmikuuta 2017. Yhtye piti viimeisen keikkansa kotikaupungissaan Iso-Britannian
Birminghamissa.

Black Sabbathin kaikkien aikojen ensimmäinen esiintyminen Suomessa tapahtui
vuonna 1983 Born Again -albumin kiertueella Helsingin jäähallissa. Seuraava
esiintymiset tapahtuivat Provinssirockissa vuonna 1994 ja Tampereen
Pakkahuoneella 1995.

Yhtye esiintyi lähes alkuperäisessä kokoonpanossaan Provinssirockissa 14.
kesäkuuta 1998. Vinny Appice tosin korvasi ennen kiertuetta lievän
sydänkohtauksen saaneen Bill Wardin. Täysin alkuperäisessä kokoonpanossa yhtye
esiintyi Helsingin jäähallissa 12. joulukuuta 1999. Viimeisin
alkuperäiskokoonpanon esiintyminen Suomessa tapahtui 5. heinäkuuta 2005 Hartwall
Areenalla.

Heaven and Hell -kokoonpano kävi Suomessa vuonna 2007 esiintyen Sauna Open Air
-festivaalilla ja Helsingin jäähallissa. Heaven and Hell -kokoonpanon piti
esiintyä kesäkuussa 2009 Juvalle suunnitellussa Puustock-tapahtumassa.
Tapahtumaa ei kuitenkaan järjestetty, sillä iso osa hankituista yhtyeistä joutui
perumaan esiintymisensä. Vuoden 2009 kesällä Heaven and Hell esiintyi Helsingin
jäähallissa ja Oulussa Qstock-festivaaleilla. Heaven and Hellin oli määrä
esiintyä myös Porin Sonisphere-festivaaleilla vuonna 2010, mutta esiintyminen
peruttiin Ronnie James Dion sairastuttua vatsasyöpään.

Black Sabbathin piti esiintyä alkuperäiskokoonpanossaan Hartwall Areenalla 23.
toukokuuta 2012. Tony Iommin sairastuttua imusolmukesyöpään Black Sabbathin
tilalla esiintyy kuitenkin yhtye Ozzy & Friends, johon kuuluvat alustavan tiedon
mukaan Ozzy Osbourne, Geezer Butler ja Zakk Wylde Myös Slash kuului
kokoonpanoon, mutta Suomen keikalla hän ei soittanut.

Black Sabbath esiintyi Hartwall-areenalla 20. marraskuuta 2013. Mukana oli koko
alkuperäiskokoonpano lukuun ottamatta Bill Wardia, joka jäi pois kokoonpanosta
erimielisyyksien vuoksi.

Yhtye nähtiin viimeisellä The End -kiertueellaan Helsingin Kaisaniemen
puistossa, Monsters Of Rock-tapahtumassa 7. heinäkuuta 2016. Yleisöä oli
paikalla 20 000 ihmistä tapahtuman ollessa loppuunmyyty.

Black Sabbathin musiikilliset juuret olivat jazzissa, R&B:ssa ja bluesissa. Tony
Iommin suurimmat innoittajat olivat instrumentaaliyhtye The Shadows ja useat
blues- ja jazz-yhtyeet. Ozzy Osbourne ja Geezer Butler ovat maininneet
suurimmaksi vaikutteekseen The Beatlesin. Bill Ward sai soittoonsa vaikutteita
lähinnä amerikkalaisesta jazzista, mutta myös Elvis Presleyn musiikista.

Black Sabbath soitti alkuvaiheessa usein jazzia ja bluesia, mutta alkoi tehdä
pahaenteisempää ja synkempää musiikkia Tony Iommin keksittyä riffin kappaleeseen
”Black Sabbath”. Kappale rakentuu keskiajalla kielletyn tritonus-soinnun varaan,
ja yhtye on käyttänyt sitä useasti musiikissaan. Ensimmäiset Black Sabbathin
sanoitukset käsittelivät usein Saatanaa ja pahuutta. Black Sabbathin
voimasointuihin pohjautuvat kappaleet ja pahaenteiset sanoitukset erottivat
Black Sabbathin muista aikansa yhtyeistä.

Yhtye ei säveltänyt jäsentyneitä kappaleita, vaan ne rakentuivat eri osista,
joiden välillä saattoi esiintyä temponmuutoksia. Tony Iommi, yhtyeen
pääasiallinen säveltäjä, kirjoitti suurimman osan alkuperäiskokoonpanon
musiikista. Laulaja Ozzy Osbourne sävelsi laulumelodiat ja basisti Geezer Butler
kirjoitti sanoitukset. Sävellysprosessi oli joskus turhauttavaa Iommille, sillä
hän koki usein paineita uuden materiaalin tuottamisesta. Useat
alkuperäiskokoonpanon kappaleet rakentuvat Tony Iommin kitarariffille, jonka
melodiaa bassolinja, laulumelodia ja rumpukomppi seurasivat.

Paranoid-albumilla yhtyeen sanoitukset muuttuivat astetta arkipäiväisemmiksi.
Kappaleet käsittelivät muun muassa mielenhäiriöitä, sotaa ja päihteitä. Master
of Reality -albumin myötä yhtye alkoi käyttää normaalia matalampia virityksiä,
ja kappaleista saatiin näin entistä tummempisävyisiä. Vol. 4, Sabbath Bloody
Sabbath ja Sabotage ottivat askeleen progressiivisempaan suuntaan. Kappaleissa
oli useita osia ja efektejä sekä useita ulkopuolisia soittimia, kuten pianoa ja
viuluja. Esimerkkejä Black Sabbathin progressiivisemmasta kaudesta ovat
esimerkiksi kappaleet ”Wheels of Confusion” ja ”Megalomania”. Näihin aikoihin
useimmat yhtyeen kappaleista olivat hitaita ja raskaita, mutta albumeilta löytyi
myös linjasta poikkeavaa materiaalia, kuten pianoballadi ”Changes” ja täysin
Iommin akustisen kitaroinnin varaan rakentunut herkkä instrumentaali ”Fluff”.
Technical Ecstasy- ja Never Say Die! -albumeilla yhtye viritti soittimensa
jälleen perusvireeseen. Kappaleet olivat aiempaa nopeatempoisia, ja niissä oli
paljon vaikutteita kevyemmästä hard rockista ja jopa popmusiikista.

Black Sabbathin musiikissa tapahtui muutoksia, kun Ronnie James Dio liittyi
yhtyeen laulajaksi. Heaven and Hell ja Mob Rules veivät yhtyeen musiikkia
entistä melodisempaan ja nopeampaan suuntaan. Dion laulumelodiat eivät yleensä
seuranneet kitarariffiä, toisin kuin Osbournen aikaisilla albumeilla.
Sanoitusvastuu siirtyi Geezer Butlerilta Diolle, jonka sanoitukset saivat
vaikutteita fantasiakirjallisuudesta ja käsittelivät entistä abstraktimpia
aiheita. Heaven and Hell -albumista lähtien kaikki Black Sabbathin sanoitukset
on kirjoittanut yhtyeen sen hetkinen laulaja, poikkeuksena albumi Seventh Star,
jonka sanoitukset kirjoitti kitaristi Iommi.

Born Again -albumilla yhtyeen musiikki yhdisteli Osbournen ja Dion aikakausia.
Ian Gillanin sanoitukset olivat jälleen arkipäiväisempiä. Sanoitukset kertovat
esimerkiksi autoista, tequilasta ja uhkaavista tietokoneista.

Tony Martinin aikaiset Black Sabbathin albumit jatkoivat musiikillisesti Heaven
and Hellin aloittamalla linjalla, joskin lisäten mukaan piirteitä glam
metalista. Headless Cross -albumilla yhtye palasi hetkeksi saatanallisiin ja
okkultistisiin teemoihin. Nämä tosin hylättiin jo seuraavalla albumilla, Tyr,
jonka sanoitukset kirjoitettiin skandinaavisen muinaisuskon mytologian
ympärille.

Dehumanizer-albumilla Ronnie James Dio palasi laulajaksi. Albumin sanoituksissa
käsitellään modernin teknologian vaaroja ja yhteiskunnan tietokoneellistumista.
Musiikillisesti yhtye palasi juurilleen: raskaampaan ja synkempään
äänimaailmaan. Cross Purposes ja Forbidden jatkoivat musiikillisesti
Dehumanizerin aloittamalla linjalla. Sanoituksissa käsiteltiin uskontoa,
kultteja ja massamurhia.

Black Sabbath on kiistatta yksi merkittävimmistä heavy metal -yhtyeistä, ja sitä
pidetäänkin usein myös kaikkien aikojen ensimmäisenä oikeana heavy metal
-yhtyeenä. Rolling Stone -lehti on sanonut Paranoid-albumin muuttaneen musiikin
ikuisesti. Sama lehti on myös kutsunut Black Sabbathia ”heavy metalin The
Beatlesiksi”. Time kutsui Paranoidia ”heavy metalin synnyinpaikaksi”.

Black Sabbathin kunniaksi on tehty useita tribuuttialbumia. Tunnetuimpia ovat
Nativity in Black ja Nativity in Black II, joilla useat metalliyhtyeet, kuten
Megadeth, Slayer ja Pantera, esittävät omia versioitaan Black Sabbathin
kappaleista. Suomalainen coveryhtye Sapattivuosi on julkaissut kolme albumia,
jotka sisältävät suomen kielelle käännettyä Black Sabbathia. Virolainen
Rondellus-yhtye on julkaissut Sabbatum-nimisen albumin, jolla yhtye esittää
Black Sabbathin kappaleita keskiaikaisilla soittimilla ja latinan kielellä.

Music Television listasi Black Sabbathin kaikkien aikojen parhaaksi heavy metal
-yhtyeeksi ja VH1 kaikkien aikojen toiseksi suurimmaksi hard rock -yhtyeeksi.
VH1:n kaikkien aikojen parhaan heavy metal -kappaleen tittelin vei Black
Sabbathin ”Iron Man”. IGN listasi Paranoidin kaikkien aikojen toiseksi parhaaksi
heavy metal -albumiksi.

Black Sabbathia pidetään usein yhtenä kaikkien aikojen merkittävimmistä heavy
metal -yhtyeenä. Heavy metalille ominaiset synkät piirteet saivat vaikutteita
Black Sabbathin jäsenten nuoruusvuosien elinympäristöstä. Birminghamin Astonin
alueella oli huomattavasti teollisuutta, köyhyyttä ja toisen maailmansodan
jättämiä pommitusten jälkiä. Useat ihmiset työskentelivät samoissa
huonopalkkaisissa tehdastöissä kymmeniä vuosia. ”Uramme käynnistyi hippiajan
ulkopuolella, mutta meillä ei ollut rahaa tai toivoakaan rikastumisesta, ja
koska kerroimme biiseissä tunteistamme, niissä ei laulettu ruusuista ja
onnellisista lopuista”, Osbourne kertoo.

Black Sabbath erosi sanoituksiltaan merkittävästi muista aikakautensa yhtyeistä.
Useat rockia soittavat yhtyeet lauloivat lähinnä rakkaudesta, kun taas Black
Sabbathin sanoitukset saivat aluksi vaikutteita okkultismista ja satanismista.
Myöhemmin ne käsittelivät esimerkiksi huumeita ja sotaa.

Alkuaikojen Black Sabbathin jäsenillä ei ollut varaa tehokkaisiin
PA-laitteistoihin, mistä johtuen yhtye ei saanut soitinten ääntä kuuluviin
keikoillaan. Yhtye väänsi laitteistonsa säädöt ääriasentoihin ja soitti
rajummalla ja raaemmalla otteella saadakseen laitteista ulos mahdollisimman
kovan äänen. Tämä johti heavy metalille ominaiseen kovaääniseen ja
aggressiiviseen soittotyyliin.

Merkittävänä askeleena heavy metalin kehitykseen pidetään Tony Iommin kokemaa
tehdasonnettomuutta, jonka seurauksena Iommi menetti otelautakätensä kahden
sormen päät. Tämän tapaturman myötä Iommi joutui kehittämään soittamista
helpottavia apukeinoja. Iommi käyttää useissa Black Sabbathin kappaleissa
voimasointuja ja laskettuja kitaravirityksiä, jolloin soittaminen
yksinkertaistui, eikä se tuntunut Iommista kivuliaalta. Laskemalla viritystä
Iommi sai kitarastaan huomattavasti raskaampia ääniä kuin normaalivirityksellä.
Enimmillään Iommi on pudottanut viritystä puolitoista sävelaskelta.

Ronnie James Dion jäsenyys Black Sabbathissä yleisti ”pirunsarvi”-käsimerkin
käyttöä heavy metal -piireissä. Dio alkoi käyttää käsimerkkiä tervehtiessään
yleisöä. Myöhemmin käsimerkistä tuli laajasti muusikoiden ja fanien käyttämä.

Heavy metalin lisäksi Black Sabbathin on sanottu vaikuttaneen huomattavasti
esimerkiksi stoner rockin, sludge metalin, ja doom metalin kehitykseen.

Black Sabbath on antanut vaikutteita useille artisteille, kuten Iron Maidenille,
Metallicalle, Judas Priestille, Alice in Chainsille, ja Megadethille.



https://fi.wikipedia.org/wiki/Teemu_Sel%C3%A4nne

Teemu Ilmari Selänne (s. 3. heinäkuuta 1970 Helsinki) on suomalainen
jääkiekkoilija, Stanley Cup -voittaja sekä olympia- ja MM-mitalisti. Hän pelasi
mittavan uran Pohjois-Amerikan NHL-liigassa, ja häntä pidetään yhtenä kaikkien
aikojen parhaista jääkiekkoilijoista.

Juniorivuotensa Selänne jääkiekkoili Espoon alueella, EPS:ssa yhden vajaan
kauden, 1978–1979, ja pelasi EJK:ssa 1979–1984, ennen kuin hän siirtyi mukaan
Helsingin Jokerien junioritoimintaan. Jokereiden edustusjoukkueessa hän pelasi
ensi kertaa jääkiekon I-divisioonassa, ja hän oli Jokerien merkittävimpiä
pelaajia joukkueen noustessa Jääkiekon SM-liigaan. Selänne edusti Jokereita
SM-liigassa neljä kautta voittaen muun muassa Suomenmestaruuden, kunnes hän
siirtyi NHL:n Winnipeg Jetsiin, joka oli varannut Selänteen vuoden 1988
varaustilaisuudessa numerolla 10, kaudeksi 1992–1993. Winnipegin ohella Selänne
edusti NHL-urallaan Anaheim Ducksia, San Jose Sharksia ja Colorado Avalanchea.

Selänne on NHL:n runkosarjassa historian kaikkien aikojen paras suomalainen
maalintekijä ja pistemies tehopistein 1457. Hän on ainoana suomalaisena
ylittänyt 1 400 tehopisteen rajan NHL:n runkosarjassa. Selänne on myös kaikkien
aikojen toiseksi tehokkain eurooppalainen jääkiekkoilija NHL:ssä, sillä hänen
edelleen tehopisteiden määrässä yltää ainoastaan tšekkiläinen Jaromír Jágr.
Selänne on voittanut NHL:n maalitilaston kolmesti, ja hänet on äänestetty NHL:n
tähdistöotteluun 11 kertaa. NHL:n Stanley Cup-mestaruuden Selänne on voittanut
Anaheim Ducksissa keväällä 2007.

Suomen jääkiekkomaajoukkuetta Selänne on edustanut aikuisten tasolla viidesti
MM-kilpailuissa, kuudesti talviolympialaisissa, kahdesti maailmancupissa ja
kerran Kanada-cupissa. Hän on saavuttanut neljä olympiamitalia ja kaksi
MM-mitalia, toisen sijan maailmancupissa ja kolmannen sijan Kanada-cupissa.
Selänne on pistein 24+19=43 kaikkien aikojen tehokkain olympialaisissa pelannut
jääkiekkoilija. Kaukalon ulkopuolella hänet on palkittu Suomen Leijonan
ansioristillä vuonna 2010. Suomalainen kiekkoyleisö on myös äänestänyt hänet
kaikkien aikojen suomalaispelaajaksi.

Selänne aloitti jääkiekkoilun Espoon Palloseurassa, mutta siirtyi 15-vuotiaana
Helsingin Jokereihin. Hän nousi neljä vuotta myöhemmin ensimmäistä kertaa
Jokerien edustusjoukkueeseen, joka pelasi vielä tuolloin Suomen toiseksi
korkeimmalla sarjatasolla I-divisioonassa. Selänne pelasi joukkueensa
edustusmiehistössä viisi ottelua, mutta kausi kului hänen osaltaan pääosin vielä
Jääkiekon A-nuorten SM-liigassa. Selänne teki kaudella 33 runkosarjaottelussa
peräti 66 tehopistettä, ja loistavan kauden ja nuorten EM-kilpailujen jälkeen
hänet varasi odotetusti NHL:ään Winnipeg Jets ensimmäisen kierroksen
kymmenentenä varauksena.

Jokerit nousi Jääkiekon SM-liigaan kaudelle 1989–1990. Selänne ehti merkkauttaa
11 pelaamassaan ottelussa 12 tehopistettä mutta hyvin alkanut debyyttikausi
katkesi lokakuussa 1989, kun Selänteen vasemman jalan sääri- ja pohjeluut
katkesivat JyP HT:ta vastaan pelatun ottelun jatkoajalla. Loukkaantumisen vuoksi
hän joutui pitämään varpaista nivusiin ulottuvaa kipsiä kolmen kuukauden ajan ja
opettelemaan fysioterapiassa liikeratoja uudelleen kävelystä alkaen yli kymmenen
kuukauden toipumisjaksonsa aikana. Loukkaantuminen myös eväsi Selänteen haaveet
osallistumisesta Suomessa järjestettyihin alle 20-vuotiaiden MM-kilpailuihin.

Kaudelle 1990–1991 pelikuntoon toipunut Selänne palasi vahvana SM-liigaan. Hän
teki 42 runkosarjan ottelussa 33 maalia ja 25 maalisyöttöä eli yhteensä
58 tehopistettä. Hänet valittiin SM-liigan tähdistökentälliseen ja hän
osallistui ensimmäistä kertaa aikuisten MM-kilpailuihin Suomen toimiessa
kisaisäntänä vuoden 1991 kilpailuissa. Hänet valittiin edustamaan Suomea myös
vuoden 1991 Kanada-cupiin, jossa Suomen sijoitus oli kolmas. Loistavat otteet
SM-liigassa ja maajoukkueessa huomioitiin myös Winnipegissä, ja Jets tarjosi
Selänteelle vuonna 1991 vuoden mittaista ja 200 000 dollarin arvoista
pelisopimusta. Selänne päätti kuitenkin kieltäytyä jäädäkseen Suomeen vielä
yhden kauden ajaksi. Kaudella 1991–1992 Selänne johdatti Jokerit Suomen
mestaruuteen. Mestaruus oli seuralle kaiken kaikkiaan toinen sen historiassa, ja
ensimmäinen sitten vuoden 1973. Runkosarjassa tehopisteet 39+23=62 iskenyt
Selänne palkittiin vuoden herrasmiespelaajalle annettavalla Raimo Kilpiö
-palkinnolla ja runkosarjan parhaalle maalintekijälle annettavalla Aarne
Honkavaara -palkinnolla. Lisäksi liigan muut pelaajat äänestivät hänet koko
SM-liigan parhaaksi, ja hänet palkittiin näin ollen myös Kultainen
kypärä-palkinnolla. Menestyksekkäästi uransa Suomessa päättänyt Selänne jätti
Jokerit mestaruuden jälkeen siirtyäkseen Winnipegiin ja NHL:ään.

Selänteen kieltäytyminen Winnipegin tarjoamasta sopimuksesta syksyllä 1991 oli
osoittautunut onnistuneeksi ratkaisuksi Jokereiden voitettua Suomen mestaruuden,
mutta myös Selänteen sopimuspalkka oli viimeisen Suomessa vietetyn kauden aikana
kasvanut. Selänne siirtyi Winnipegiin vuonna 1992 kolmen vuoden mittaisella ja
2,7 miljoonan dollarin arvoisella sopimuksella, joten Jetsin aiempaan
Selänteelle esittämään sopimustarjoukseen verrattuna hänen sopimuksensa arvo oli
nelinkertaistunut vain vajaan vuoden kuluessa.

Selänne pelasi ensimmäisen NHL-ottelunsa vuoden 1992 lokakuussa ja teki jo
ensimmäisessä ottelussaan kaksi tehopistettä. Tulokaskaudellaan 1992–1993
Selänne rikkoi Mike Bossyn kaudella 1977–1978 asettaman tulokkaiden
maaliennätyksen, kun Selänne uusi Bossyn 53 osuman ennätyksen viimeistelemällä
Winnipegille runkosarjassa 76 maalia. Runkosarjassa 132 tehopistettä tehnyt
Selänne rikkoi myös Peter Šťastnýn kaudella 1980–1981 asettaman tulokkaiden 109
pisteen ennätyksen. Jo ensimmäisen 12 ottelunsa aikana Selänne viimeisteli 11
maalia,, ja vuoden 1993 tammikuun lopussa hän oli tehnyt jo 40 maalia. 2.
maaliskuuta 1993 pelatussa ottelussa Quebec Nordiquesia vastaan Selänne teki
kolme maalia ja ohitti Bossyn ennätyksen. Kolmannen maalinsa jälkeen Selänne
heitti toisen hanskansa ilmaan ja ”ampui” sen alas mailallaan. Kauden päättyessä
Selänne oli viimeistellyt runkosarjassa 76 maalia ja 56 maalisyöttöä eli
yhteensä 132 tehopistettä. Hän teki siis 23 maalia enemmän kuin maaliennätyksen
alkuperäinen haltija Bossy, ja pisteitä Selänteelle kertyi niin ikään 23 enemmän
kuin Šťastnýlle yli kymmenen vuotta aiemmin. 24 ylivoima- ja seitsemällä
voittomaalillaan Selänne oli niin ikään tulokkaiden runkosarjan kärki. Hän myös
jakoi liigan maalitilaston voiton Buffalo Sabresin venäläishyökkääjä Aleksandr
Mogilnyin kanssa ja sijoittui koko runkosarjan pistepörssissä viidenneksi.
Tammikuussa 1993 hänet valittiin NHL:n kuukauden pelaajaksi, ja muun muassa
maailman arvostetuin jääkiekkojulkaisu The Hockey News valitsi Selänteen vuoden
tulokkaaksi NHL:ssä. Kauden päätteeksi Selänne voitti NHL:n parhaan tulokkaan
palkinnon, Calder Memorial Trophyn. Paikallinen urheilulehdistö antoi
luistelijana nopealle Selänteelle lempinimen ”The Finnish Flash” (suom.
”Suomalainen salama”).

Joukkueensa tähdeksi Winnipegissä noussut Selänne esiintyi vuoden 1993 kesällä
suomalaisissa lehdissä lähes päivittäin, osallistui ralliautoiluun salanimellä
Teukka Salama ja pyöritti myös jääkiekkokoulua junioreille. Kauden 1993–1994
alussa hän sai rinnalleen Keith Tkachukin ja Aleksei Žamnovin, mutta kausi
keskeytyi Selänteen osalta tammikuussa 1994, kun hänen akillesjänteensä katkesi
lähes kokonaan. Selänteen toipuminen kesti puoli vuotta, mutta loukkaantumisesta
huolimatta hänestä tuli joka tapauksessa NHL:n historian toiseksi nopeiten 100
maalia urallaan tehnyt pelaaja, sillä ainoastaan Mike Bossy oli aikanaan
saavuttanut 100 runkosarjamaalin rajan nopeammin. Ennen loukkaantumistaan
Selänne ehti pelata 51 ottelua pistein 25+29=54. Sittemmin Selänne on käyttänyt
kevlar-valmisteisia hihoja ja sukkia pelivarusteidensa alla samantapaisten
loukkantumisten välttämiseksi, ja hän on maininnut usein että kevlar-sukat
voitaisiin ottaa pakolliseksi pelivarusteeksi jokaiselle jääkiekkoilijalle.

Vuoden 1994 syksyllä Selänne palasi NHL:stä takaisin Helsingin Jokereihin
nuoruusvuosiensa idolin, Jari Kurrin, kanssa NHL:n työsulun ajaksi. Jokereissa
20 ottelua pelannut Selänne teki pisteet 7+12=19 ja oli mukana voittamassa myös
Euroopan seurajoukkueiden mestaruuden ennen paluutaan Winnipegiin työsulun
päätyttyä. NHL:ssä Selänne päätti kautensa 45 otteluun pistein 22+26=48.

Vuonna 1995 Selänne solmi Winnipegin kanssa viiden vuoden mittaisen ja 14
miljoonan dollarin arvoisen jatkosopimuksen. Kauden 1995–1996 Selänne aloitti
erinomaisesti tehtyään Winnipegissä 51 ottelussa 24 maalia ja 72 tehopistettä,
mutta vuoden 1996 helmikuussa hänet myytiin yllättäen Kanadasta Yhdysvaltojen
puolelle Kaliforniassa pelaavaan Mighty Ducks of Anaheimiin.

Kesken kauden loistavassa vireessä ollut Selänne kaupattiin yllätyksellisesti
Mighty Ducks of Anaheimiin vuoden 1996 helmikuussa. Jo ennen siirtoa huhuttiin
siitä, että Winnipeg joutuisi taloudellisen tilanteensa takia kauppaamaan joko
Selänteen, Keith Tkachukin tai Aleksei Žamnovin. Seuran omistajat olivat
vakuuttaneet, että Selännettä ei tultaisi kauppaamaan. Vain joitain viikkoja
myöhemmin Jets kuitenkin myi Selänteen Anaheimiin yhdessä Marc Chouinardin ja
neljännen kierroksen varausvuoron kanssa. Winnipeg sai kaupassa puolustaja Oleg
Tverdovskin, laitahyökkääjä Chad Kilgerin sekä kolmannen kierroksen
varausvuoron. Anaheimissa hän muodosti tehokkaan kolmikon laitahyökkääjä Paul
Kariyan ja keskushyökkääjä Steve Rucchinin kanssa ja viimeisteli 28 ottelussa 16
maalia ja 36 tehopistettä, mikä nosti Selänteen kauden 1995–1996
kokonaissaldoksi tehopisteet 40+68=108. Hän oli myös ehdolla Lady Byng Memorial
Trophyn saajaksi.

Kaudella 1996–1997 Selänne oli koko NHL:n parhaimmistoa. Hän teki 51 maalia ja
109 tehopisteellään ja oli NHL:n pistepörssin toinen Pittsburgh Penguinsin Mario
Lemieux’n jälkeen. Selänteen ja 99 tehopistettä tehneen Paul Kariyan johdolla
Anaheim ylsi ensimmäistä kertaa NHL:n pudotuspeleihin, mutta joukkue tippui
jatkosta läntisen konferenssin välierissä, kun Detroit Red Wings nujersi
joukkueen otteluvoitoin 4-0.

Vuoden 1997 syksyllä Kariya loukkaantui vakavasti ja oli sivussa lähes koko
kauden ajan. Selänne pelasi kauden Anaheimin kapteenina ja teki 73 ottelussa 86
tehopistettä. Mighty Ducksin seuraennätyksen rikkoneella 52 maalillaan hän jakoi
NHL:n maalitilaston voiton yhdessä Washington Capitalsin Peter Bondran kanssa:
Selänteen ennätys on edelleen voimassa. Hänet valittiin jälleen NHL:n
tähdistöotteluun, jossa hän viimeisteli kolme maalia ensimmäisenä
eurooppalaisena. Maalinteon nojatessa lähes yksinomaan Selänteeseen kausi oli
Anaheimille pettymys, eikä joukkue selviytynyt pudotuspeleihin. Hän oli ehdolla
myös Hart Trophyn ja Lady Byng Memorial Trophyn saajaksi.

Edellisen kauden tapaan Selänne vei nimiinsä runkosarjan maalitilaston myös
kaudella 1998–1999. Selänne teki runkosarjassa 47 maalia ja voitti ensimmäisen
kerran liigan parhaalle maalintekijälle jaetun Maurice ”Rocket” Richard Trophyn.
Kaikkiaan Selänne teki 107 tehopistettä ja runkosarjan pistepörssin
kärkikolmikon miehittivät Pittsburgh Penguinsin Jaromír Jágr (127 pistettä),
Selänne ja kolmanneksi päätynyt Paul Kariya (101 pistettä). Anaheim onnistui
pääsemään pudotuspeleihin välivuoden jälkeen, mutta Detroit Red Wings kaatoi
Anaheimin jälleen puhtaasti otteluvoitoin 4–0.

Seuraavalla kaudella Selänne jäi joukkueineen uudemman kerran ulos
pudotuspeleistä, ja kesken kauden 2000–2001 Selänne myytiin Anaheimista San Jose
Sharksiin.

Selänne kaupattiin yllättäen maaliskuussa 2001 San Jose Sharksiin vaihdossa Jeff
Frieseniin, Steve Shieldsiin sekä vuoden 2003 kierroksen varausvuoroon.
Runkosarjan kuluessa Selänne teki San Josen riveissä kahdessatoista ottelussa
tehopisteet 7+6=13, mutta pudotuspeleissä hänen peliotteitaan varjosti
peukalomurtuma. Kaiken kaikkiaan Selänteelle kertyi siis sekä Anaheimissa että
San Josessa pelatuissa 73 ottelussa 72 tehopistettä, ja hän oli ehdolla myös
Lady Byng Trophyn voittajaksi. Palkinto kuitenkin päätyi Colorado Avalanchen
kapteeni Joe Sakicille.

Kaudella 2001–2002 Selänne teki 29 maalia ja 54 pistettä. San Jose pääsi
pudotuspeleihin, mutta putosi toisella kierroksella Colorado Avalanchea vastaan.
Selänne joutui San Josessa vähitellen päävalmentaja Darryl Sutterin epäsuosioon,
mikä alkoi vaikuttaa pistemääriin. Kaudella 2002–2003 Selänne oli San Josen
paras pistemies 64 pisteellä. Hän pelasi usein Patrick Marleaun kanssa. Tehoista
huolimatta Sharks yritti kesken kauden myydä Selänteen New Jersey Devilsiin
vaihdossa Scott Gomeziin. Selänne ei kuitenkaan suostunut siirtoon. San Jose ei
päässyt pudotuspeleihin.

Kaudeksi 2003–2004 Selänteellä oli käytettävissään optio sopimuksestaan San Jose
Sharksin kanssa, mutta hän päätti siirtyä vapaana agenttina Colorado
Avalancheen. Myös Selänteen kanssa Mighty Ducks of Anaheimissa tutkaparin
muodostanut Paul Kariya teki samanaikaisesti sopimuksen Coloradoon ja
joukkueesta povattiin jopa mestarisuosikkia. Selänne ja Kariya suostuivat myös
tinkimään palkoistaan siirtyessään Coloradoon: San Josessa kaudella 2002–2003
kuuden ja puolen miljoonan dollarin palkalla kiekkoilleen Selänteen uuden
sopimuksen arvo laski hieman alle kuuden miljoonan dollarin, ja Paul Kariyan
sopimuksen arvo laski lähes yhdeksän miljoonaa dollaria edellisestä Kariyan
allekirjoittaessa Coloradon kanssa hieman yli miljoonan dollarin sopimuksen.

Suurista odotuksista huolimatta kaudesta tuli kuitenkin pettymys. Avalanchella
oli kauden alussa supertähtien täyttämä joukkue, mutta jo huippuryhmän syksy
osoittautui vaikeaksi pelaajien loukkaantumisten takia. Selänne pelasi koko
kauden polvivaivaisena ja runkosarjan 78 ottelussa hän teki vain vaatimattomat
tehopisteet 16+16=32. Hän pelasi pitkälti joukkueensa toisessa hyökkäysketjussa,
mutta kauden edetessä hän ajautui alempiin ketjuihin ja joutui ajoittain jopa
katsomoon seuraamaan otteluita sivusta. Joukkueen päävalmentajana toimi
Selänteen kanssa San Josessa yhdessä pelannut Tony Granato, ja kauden mittaan
velloi myös huhuja Selänteen ja Granaton huonontuneista väleistä.

Alkukeväästä 2004 Selänne pelasi peräti 19 ottelua ilman maalia, mikä on hänen
uransa pisin aikaväli, jolloin hän ei ole onnistunut maalinteossa. Colorado
pääsi ajoittaisista vaikeuksistaan huolimatta pudotuspeleihin, jossa sen taival
katkesi kuitenkin toisella kierroksella Selänteen entistä seuraa San Jose
Sharksia vastaan otteluvoitoin 4-2. Pudotuspelien aikana joukkueen ongelmana oli
pitkälti maalinteko, ja esimerkiksi Selänne ei onnistunut kertaakaan
maalinteossa pudotuspelien aikana ja sai 10 ottelussa tililleen vain kolme
syöttöpistettä.

NHL-kauden 2004–2005 peruutti työsulku. Tämä antoi Selänteelle mahdollisuuden
viime kaudella pelaamista haitanneen polven leikkauttamiseen. Polvi
operoitiinkin vuoden 2004 syyskuussa.

Kaudeksi 2005–2006 polvileikkauksestaan jälleen pelikuntoon toipunut Selänne
solmi Mighty Ducks of Anaheimin kanssa yksivuotisen sopimuksen. Sopimuksen arvo
oli Anaheimin pienen palkkakaton vuoksi vain miljoona dollaria, mikä oli
Selänteen edellisvuosien sopimuksiin verrattuna huomattavasti pienempi summa.
Kausi oli kaikkiaan Selänteelle menestys. Hän pelasi Coloradon-vuodesta poiketen
koko kauden terveenä 80 ottelun runkosarjan ja viimeisteli kaudella tehopisteet
40+50=90 yli piste per peli-tahdilla. Hän pelasi kaudella suurimmaksi osaksi
Andy McDonaldin ja Chris Kunitzin kanssa, ja kolmikko muodosti Anaheimille hyvin
tärkeän hyökkäysvitjan. Hän ylsi vuoden 2006 tammikuussa myös huomattavan
merkkipaalun saavuttamalla 1000. tehopisteen rajan NHL:n runkosarjassa
viimeisteltyään kaksi maalia ottelussa Los Angeles Kingsiä vastaan. Selänteestä
tuli NHL:n historian 70:s tuhannen pisteen rajan ylittänyt pelaaja ja vasta
kaikkien aikojen seitsemäs pistemäärän saavuttanut eurooppalaispelaaja. Aiemmin
suomalaisista jääkiekkoilijoista rajan oli ylittänyt ainoastaan Jari Kurri. Myös
Mighty Ducks menestyi Selänteen aiemmista pelivuosista poiketen hyvin
joukkueena. Pudotuspeleissä Selänne oli joukkueensa ratkaisevia pelaajia
viimeistellen 16 ottelussa tehopisteet 6+8=14. Anaheim ylsi pudotuspeleissä aina
konferenssifinaaliin, jossa se kuitenkin hävisi lopulta Stanley Cupin
loppuottelusarjaan edenneelle Edmonton Oilersille otteluvoitoin 4-1. Kauden
päätyttyä Selänne palkittiin Bill Masterton Memorial Trophylla. Palkinnolla
haluttiin kunnioittaa Selänteen nopeaa paluuta NHL:n huippuihin vaikeasta
polvileikkauksesta huolimatta.

Aiemmin Walt Disney Companyn omistama Mighty Ducks of Anaheim siirtyi ennen
kautta 2006–2007 uuteen omistukseen, kun seura kaupattiin Henry ja Susan
Samuelille. Tammikuussa 2006 seuran tiedotettiin pelaavan kaudesta 2006–2007
lähtien nimellä Anaheim Ducks, ja myös seuran kotiareena Arrowhead Pond of
Anaheim vaihtoi nimensä nykyiseen muotoonsa Honda Center. Selänne solmi seuran
kanssa 3,76 miljoonan dollarin arvoisen yksivuotisen sopimuksen. Hän jatkoi läpi
kauden pirtein ottein ja pelasi täyden 82 ottelun runkosarjan jälleen yli
pisteen ottelutahdilla. Hänen pistesaldonsa runkosarjan aikana oli 48+46=94. Hän
ylitti 500 maalin rajan NHL:n runkosarjassa onnistuttuaan maalinteossa
marraskuussa 2006 entistä seuraansa Colorado Avalanchea vastaan. Hänestä tuli
kaikkien aikojen 36:s pelaaja ja Jari Kurrin jälkeen toinen suomalainen 500
maalia NHL:ssä tehnyt pelaaja. Marraskuussa hänet valittiin NHL:n kuukauden
pelaajaksi, ja 31. joulukuuta 2006 pelatussa vierasottelussa Minnesota Wildia
vastaan Selänne pelasi tuhannen ottelunsa Kurrin ja Teppo Nummisen jälkeen
kolmantena suomalaisena. Selänne teki ottelussa tehot 2+1.

Selänne teki kauden aikana 48 maalia, ja hänestä tuli ensimmäinen NHL-pelaaja,
joka on yli 35-vuotiaana onnistunut tekemään kahdesti vähintään 40 maalia
kaudessa. Samalla hänestä tuli myös kaikkien aikojen vanhin 45 maalia yhden
kauden aikana tehnyt pelaaja. Pudotuspeleissä keväällä 2007 Anaheim eteni
Stanley Cup-finaaliin asti, jossa se kohtasi Ottawa Senatorsin. Ducks kaatoi
Senatorsin otteluvoitoin 4–1, ja Selänteestä tuli kuudes suomalainen Stanley
Cup-voittaja. Pudotuspelien 21 ottelussa Selänne summasi tehopisteet 5+10=15.

Stanley Cupin voittamisen jälkeen Selänne lepäsi ja harkitsi pitkään, jatkaako
uraansa. Vasta 28. tammikuuta 2008 hän kertoi tehneensä loppukauden kestävän
sopimuksen Anaheim Ducksin kanssa.. Selänne teki 24. helmikuuta 2008 uransa
20:nnen kypärätempun ja ohitti samassa ottelussa 25. sijalla olleen Maurice
Richardin kaikkien aikojen maalintekijätilastossa. Samassa ottelussa hän antoi
myös 600. syöttönsä. Koska Selänne oli pohtinut uransa jatkoa pitkään hän pelasi
kauden aikana vain 26 runkosarjan ottelua, mutta hän merkkautti pisteitä jälleen
lähes yhden per ottelu saavuttaen tehopisteet 12+11=23. Keväällä Anaheim pelasi
jälleen pudotuspeleissä, joissa se kuitenkin hävisi Dallas Starsille.

Kauden jälkeen Selänne pohti jälleen, jatkaako uraansa vai ei. Tällä kertaa
päätös jatkaa syntyi hyvissä ajoin ennen NHL-kauden alkua, mutta Anaheim Ducksin
palkkakaton ylittymisen takia sopimuksen teko viivästyi. 28. syyskuuta Selänne
ja Anaheim solmivat kahden vuoden ja 5,25 miljoonan dollarin sopimuksen. Selänne
avasi kautensa pirteästi, mutta hyvin käynnistyneen kauden keskeytti joulukuussa
valitettava loukkaantuminen. Uransa 1 100. runkosarjaottelua NHL:ssä pelannut
Selänne loukkaantui, kun Edmonton Oilersin Denis Grebeškov taklasi häntä ottelun
ensimmäisellä peliminuutilla, ja tilanteessa Selänteen oma luistin viilsi hänen
reiteensä syvän haavan, joka vahingoitti hänen reisilihastaan. Selänne välttyi
leikkaukselta, mutta joutui kuitenkin sairauslomalle. Loukkaantuminen lyhensi
Selänteen runkosarjan 65 ottelun mittaiseksi, mutta terveenä pelatessaan hän
esiintyi kaukalossa kuten alkukaudella ja merkkautti runkosarjassa lopulta
tehopisteet 27+27=54. Pudotuspeleissä Anaheim putosi pudotuspelien toisella
kierroksella hävittyään Detroit Red Wingsille.

Kautta 2009–2010 edeltävänä kesänä Saku Koivu, Selänteen pitkäaikainen tutkapari
maajoukkueesta, siirtyi Anaheimiin. Anaheimin päävalmentaja Randy Carlyle
peluuttikin Koivua keskushyökkääjänä Selänteen rinnalla, mutta kaksikon
yhteispeliä verotti Selänteen loukkaantumisten synkistämä kausi. Joulukuussa
2009 Selänne sai murtuman vasempaan käteensä ottelussa Dallas Starsia vastaan
peittäessään Dallasin puolustaja Karlis Skrastinsin laukausta. Tilanteessa hän
sai murtuman vasemman käden rystysiinsä. Selänteen käsi jouduttiin leikkaamaan
ja hän joutui olemaan sivussa otteluista yli kuukauden. Tammikuussa 2010
Selänteen epäonni jatkui: hänen leukansa murtui, kun Anaheimin puolustaja Ryan
Whitneyn laukaus muutti suuntaa Boston Bruinsin hyökkääjä Miroslav Šatanista ja
kimposi jään kautta Selänteen kasvoihin. Ottelu oli Selänteelle käsimurtuman
jälkeen vasta kolmas. Myöhemmin hän sai myös pää- ja olkapäävamman törmättyään
rajusti kaukalon laitaan, mutta vaiva osoittautui kuvauksissa pelättyä
lievemmäksi. Loukkaantumisista huolimatta Selänne uusi kauden aikana myös
jääkiekon historiankirjoja. 21. maaliskuuta 2010 hän ylitti 600.
runkosarjamaalin rajan kaikkien aikojen 18. pelaajana ja kolmantena
eurooppalaisena Jaromír Jágrin ja Jari Kurrin jälkeen, ja 3. huhtikuuta hän
ohitti 601 maalia NHL:n runkosarjassa tehneen Kurrin kaikkien aikojen parhaana
suomalaisena maalintekijänä NHL:ssä viimeistellen kaksi maalia ottelussa
Vancouver Canucksia vastaan. Kaiken kaikkiaan Selänne pelasi loukkaantumisten
verottamalla kaudella 54 runkosarjaottelua tehopistein 27+21=48. Anaheim jäi
kuitenkin pudotuspelien ulkopuolelle.

Kaudelle 2010–2011 Selänne teki Anaheimin kanssa yksivuotisen sopimuksen 9.
elokuuta. Kausi oli Selänteelle hänen parhaansa sitten kauden 2006–2007.
Anaheimin kapteenistoon valittu Selänne pelasi 73 runkosarjaottelua tehopistein
31+49=80. Hän ohitti muun muassa Bobby Hullin ja Joe Sakicin NHL:n kaikkien
aikojen maalitilastossa, ja saavutti 16. tammikuuta 2011 uransa 1 300.
tehopisteen. 28. maaliskuuta 2011 Selänne teki Colorado Avalanchea vastaan
pelatussa ottelussa tehopisteet 3+2=5, ja hänestä tuli NHL:n historian
ensimmäinen yli 40-vuotias pelaaja, joka on tehnyt sekä kypärätempun että viisi
tehopistettä yhdessä ottelussa. Selänne pelasi kauden joukkueensa toisessa
hyökkäysketjussa yhdessä Saku Koivun ja laitahyökkääjä Jason Blaken kanssa ja
oli koko kauden tehokkain suomalaispelaaja NHL:n runkosarjassa. Hän myös teki
kolmanneksi eniten ylivoimamaaleja koko NHL:ssä iskettyään runkosarjassa 16
ylivoimamaalia. Runkosarjassa erinomaisesti pelannut Selänne johdatti Anaheimin
pudotuspeleihin, mutta Anaheim putosi lopulta jatkosta hävittyään Nashville
Predatorsille ensimmäisellä kierroksella. Selänne viimeisteli pudotuspeleissä
kuusi maalia.

Selänne aloitti kauden 2011–2012 vahvasti, mutta Anaheimin osalta kauden aloitus
oli kehno. Joukkue majaili vielä vuoden 2011 joulukuussa koko liigan
häntäpäässä. Vuodenvaihteen jälkeen joukkue kuitenkin piristyi nousten vielä
mukaan pudotuspelikamppailuun, mutta Selänteelle kausi oli jälleen
menestyksekäs. Hän pääsi pelaaman ennen kauden alkua näytösottelussa Helsingissä
Jokereita vastaan, koska Ducks aloitti NHL-kautensa Suomessa Buffalo Sabresia
vastaan. Kauden kuluessa Selänne ohitti NHL:n kaikkien aikojen pistepörssissä
Guy Lafleurin 1. marraskuuta 2011 pelatussa ottelussa, jossa hän teki kaksi
maalia ja keräsi kaksi syöttöpistettä. Selänne oli tuolloin 41-vuotias.
Vähintään samanikäisinä tai vanhempina neljä tehopistettä yhdessä NHL-ottelussa
ovat Selänteen lisäksi kyenneet tekemään vain Tim Horton ja Gordie Howe.
Edellisen kerran Selännettä vanhempana saavutukseen ylsi Horton 15. tammikuuta
1972.. Kauden kuluessa Selänne pelasi ensimmäistä kertaa 16 vuoden tauon jälkeen
Winnipegissä 18.12.2011, kun Anaheim kohtasi NHL:ään paluun tehneen Winnipeg
Jetsin vieraskentällä. Yleisö hurrasi Selänteelle yli kymmenen minuuttia tämän
saavuttua kentälle ja suosionosoitukset jatkuivat aina hänen koskiessaan
kiekkoon. Ottelussa Selänne merkkautti kaksi syöttöpistettä.

Selänne valittiin vuoden 2012 tammikuussa vuotuiseen NHL:n tähdistöotteluun 11.
kertaa urallaan, mutta ikäänsä vedoten Selänne kieltäytyi kunniasta ja ehdotti
korvaajakseen joukkuetoveriaan Corey Perryä. Maaliskuussa Edmonton Oilersia
vastaan pelatussa ottelussa Selänne nousi Jari Kurrin kanssa tasoihin
tehokkaimpana suomalaispelaajana syöttämällä Bobby Ryanin viimeistelemän
2–1-maalin. Viikkoa myöhemmin hän ohitti tilastossa Kurrin maalillaan entistä
seuraansa Colorado Avalanchea vastaan, ja 15. maaliskuuta hän teki uransa 1 400.
tehopisteen ottelussa Detroit Red Wingsiä vastaan.

Kauden päätyttyä Selänne jäi jälleen pohtimaan uransa jatkoa, ja heinäkuussa
Selänteen tiedotettiin solmineen yhden vuoden mittaisen jatkosopimuksen
Anaheimin kanssa.

NHL:n pelaajayhdistyksen ja seuraomistajien välinen työehtosopimus umpeutui 15.
syyskuuta 2012 huolimatta useista neuvotteluista osapuolten välillä.
Työehtosopimuksen umpeutuminen uhkasi päättää Selänteen peliuran, mikäli koko
kausi jouduttaisiin peruuttamaan. Työsulun varmistuttua Selänteen huhuttiin
palaavan Jääkiekon SM-liigaan ja Helsingin Jokereihin, mutta tätä ei kuitenkaan
tapahtunut pelaajayhdistyksen ja omistajien päästessä uuteen työehtosopimukseen
vuoden 2013 tammikuussa. Vaikka työsulku päättyikin, paikallaan polkeneiden
neuvotteluiden johdosta tavallisesti 82 ottelun mittainen runkosarja jouduttiin
supistamaan 48 ottelun mittaiseksi. Runkosarjan Selänne aloitti iskemällä
tehopisteet 2+2=4, kun Anaheim kaatoi Vancouver Canucksin lukemin 7–3.
Pisteillään hän ohitti Dale Hawerchuckin kaikkien aikojen pistepörssissä
edetessään sijalle 18.

Helmikuun 2013 alussa Minnesota Wildia vastaan pelatussa ottelussa Selänne
merkittiin syöttäjäksi kaikkiin Anaheimin kolmeen maaliin, minkä ansiosta hän
nousi kaikkien aikojen pistepörssissä 1 414 tehopisteellään jaetulle 17. sijalle
Doug Gilmourin kanssa. Huippuvireinen Selänne iski jälleen neljä tehopistettä
helmikuussa tehoiltuaan pisteet 1+3=4 St. Louis Bluesia vastaan. Tehoiltansa
myötä hän uusi jälleen historiankirjoja, sillä ennen häntä neljä pistettä
ottelussa 42-vuotiaana olivat tehneet vain Gordie Howe vuonna 1971 ja Tim Horton
vuonna 1972. Tehtyään jo avausottelussaan neljä tehopistettä, Selänteestä tuli
ainoa 42 vuotta täyttänyt jääkiekkoilija joka on yltänyt kyseiseen suoritukseen
NHL:ssä kahdesti. Maaliskuun 2013 viimeisellä viikolla Selänne pelasi uransa
1 373. runkosarjaottelun ja ohitti samalla Teppo Nummisen kaikkien aikojen
eniten otteluita NHL:n runkosarjassa pelanneena suomalaisena.

Vuoden 2013 elokuussa Selänne kertoi jatkavansa NHL-uraansa, ja hän solmi
Anaheimin kanssa yksivuotisen jatkosopimuksen kaudeksi 2013–2014. Hän vahvisti
ennen kauden alkua, että tuleva kausi olisi hänen uransa viimeinen. Anaheimin
päävalmentaja Bruce Boudreau kertoi ennen kauden alkua, ettei hän aio vaatia
43-vuotiaalta Selänteeltä enää täyttä 82 ottelun runkosarjaa, koska edellinen
työsulun lyhentämä ja ottelutahdiltaan tiivis kausi oli ollut Selänteelle
ajoittain vaikea ja kuluttava.

Kauden alkupuolella Selänne pääsi jälleen pelaamaan entisessä kotikaupungissaan
Winnipegissä, kun Anaheim kohtasi Winnipeg Jetsin vieraskaukalossa.
Winnipegiläinen yleisö osoitti Selänteelle jälleen suosiotaan jopa kesken
ottelun, ja Selänne valittiin myös ottelun ykköstähdeksi. Lokakuussa Selänne
loukkaantui Philadelphia Flyersia vastaan pelatussa vierasottelussa, kun
Philadelphian puolustaja Luke Schennin maila osui Selänteen kasvoihin.
Tapahtuneen seurauksena Selänne menetti hampaita ja sai suunsa tienoille lähes
40 tikkiä, ja loukkaantuminen pakotti hänet kahden viikon sairauslomalle. Vuoden
2014 tammikuussa Selänne pelasi Anaheim Ducksin kanssa NHL:n ulkoilmaottelussa
Los Angeles Kingsiä vastaan Los Angelesin Dodger Stadiumilla, jossa joukkueiden
kohtaamista seurasi yli 54 000 hengen yleisö. Anaheim voitti ottelun lukemin 3-0
ja Selänne syötti ottelussa Matt Beleskeyn tekemän maalin. Uransa viimeisen
NHL:n runkosarjaottelun Selänne pelasi 13. huhtikuuta entistä seuraansa Colorado
Avalanchea vastaan, ja hän toimi ottelussa Anaheimin kapteenina. Anaheimin
kannattajat hurrasivat Selänteelle läpi ottelun, ja hänet valittiin ottelun
ykkös-, kakkos- ja kolmostähdeksi.

Marraskuussa 2013 Kalifornian Laguna Beachille avattiin suurelle yleisölle
Selänteen ja Kevin Prattin omistama pihviravintola Selanne Steak Tavern.

Anaheim eteni runkosarjan päätyttyä pudotuspeleihin ja kohtasi ensimmäisellä
pudotuspelikierroksella Dallas Starsin. Selänne joutui yllättäen pudotuspelien
neljännessä ottelussa pelaavan kokoonpanon ulkopuolelle päävalmentaja Bruce
Boudreaun päätöksestä. Boudreau perusteli päätöstään sillä, että hän tarvitsi
Anaheimin pelaavaan kokoonpanoon pelitavaltaan Selännettä fyysisemmän pelaajan
ja näin ollen hänen sijastaan Anaheimin kokoonpanossa pelasi Emerson Etem.
Anaheim voitti lopulta Dallasin ottelusarjan kuudennessa kamppailussa
jatkoajalla, ja kokoonpanoon paluun tehnyt Selänne keräsi ottelussa kaksi
syöttöpistettä. Voitettuaan ottelusarjan Dallasia vastaan Anaheim eteni läntisen
konferenssin välieriin, jossa se kohtasi Los Angeles Kingsin. Selänne pelasi
ottelusarjan pirtein ottein ja onnistui maalinteossa ottelusarjan aikana
kahdesti. Anaheimin ja Los Angelesin neljännessä kohtaamisessa ylivoimamaalin
viimeistellyt Selänne valittiin myös ottelun ykköstähdeksi. Ottelusarja venyi
lopulta ratkaisevaan, seitsemänteen otteluun. Los Angeles voitti seitsemännen
ottelun tylysti lukemin 2–6, ja näin ollen myös Selänteen ammattilaisura
päättyi. Ottelun päätyttyä sekä Anaheimin kotiyleisö että Los Angelesin
vieraskannattajat osoittivat Selänteelle suosiotaan seisoen, ja myös Los
Angelesin pelaajat osoittivat Selänteelle kunnioitustaan ottelun päätyttyä. Muun
muassa Los Angelesin maalivahti Jonathan Quick kiitti Selänettä ja sanoi, että
häntä vastaan pelaaminen on ollut kunnia, ja Los Angelesin puolustaja Drew
Doughty kertoi jäävänsä ikävöimään Selännettä. Pudotuspeleissä Selänteen
tehopisteet olivat 12 ottelussa 2+4=6.

Kauden aikana Selänne kritisoi Anaheimin päävalmentaja Bruce Boudreaun
ratkaisuja, jotka vaikuttivat Selänteen roolin pienentymiseen ja peliajan
vähenemiseen kauden kuluessa. Selänteen ja Boudreaun välien huhuttiin
huonontuneen etenkin Dallasia vastaan pelatun pudotuspelisarjan aikana, mutta
Selänne sanoi kauden päätyttyä ettei heidän välisessä suhteessaan ollut vikaa,
ja että kyse oli vain pelillisesti näkemyseroista. Boudreau itse totesi
runkosarjan lopulla olevansa “pelkkä moukka Selänteeseen verrattuna“, ja kertoi
että päätös jättää Selänne ajoittain pienemmälle peliajalle oli ollut todella
vaikeaa. Selänteen mukaan Boudreau ei enää uskonut, että Selänne voisi yhä
pelata isossa roolissa, mutta Selänne sen sijaan uskoi pystyvänsä yhä pelaamaan
joukkueensa ykkösketjusssa. Selänne kertoi, ettei hän omasta mielestään saanut
kauden aikana hyödyntää kaikkea potentiaaliaan ja sanoi, että pystyisi yhä
pelaamaan NHL-tasolla, mutta ei enää halua.

Selänne on Suomen jääkiekkomaajoukkuetta edustaessaan saavuttanut neljä mitalia
olympialaisista, kaksi mitalia MM-kilpailuista sekä toisen sijan maailmancupista
ja kolmannen sijan Kanada-cupista. Arvokisoissa hän on pelannut 90 ottelua
tehopistein 50+46=96. Maajoukkueurallaan Selänne on pelannut yhteensä 130
kansainvälistä aikuisten maaottelua pistein 66+67=133. Olympiatasolla hän on
kaikkien eniten tehopisteitä merkkauttanut jääkiekkoilija: olympialaisten 37
ottelussaan hän on tehnyt pisteet 24+19=43.

Nuorten maajoukkueissa Selänne osallistui arvokisoihin edustaen Suomea alle
18-vuotiaiden EM-kilpailuissa vuonna 1988 ja alle 20-vuotiaiden MM-kilpailuissa
vuonna 1989. Aikuisten tasolla hän pelasi lähes poikkeuksetta yhdessä
keskushyökkääjä Saku Koivun ja laitahyökkääjä Jere Lehtisen kanssa ja muodosti
heidän kanssaan Suomen joukkueen tehokkaimman hyökkäyskolmikon.

Ensimmäiset MM-kilpailunsa aikuisten tasolla Selänne pelasi vuonna 1991 Suomen
isännöidessä MM-turnausta. Selänne oli yksi turnauksen parhaista pistemiehistä.
Hänen edelleen ylsivät vain Mats Sundin ja Jari Kurri. Selänne oli mukana myös
saman vuoden Kanada-cupissa, jossa Suomi ylsi kolmanneksi.

Albertvillen vuoden 1992 talviolympialaisissa Suomi ylsi seitsemännelle sijalle.
Selänne pelasi ensimmäistä kertaa urallaan olympialaisissa ja hänelle
olympiaturnaus oli onnistunut, sillä kahdeksassa ottelussa tehopisteet 7+4=11
viimeistelleenä hän jakoi turnauksen maalitilaston voiton seitsemällä maalillaan
Nikolai Borštševskin ja Andrei Homutovin kanssa. 11 pisteellään hän oli Suomen
joukkueen paras pistemies Hannu Järvenpään kanssa.

Vuonna 1996 Selänne pelasi suurimmalti osin Juha Ylösen kanssa Suomen
osallistuessa vuoden 1996 maailmancupiin, joka perustettiin lakkautetun
Kanada-cupin tilalle. Sekä maailmancupissa että kevään MM-kilpailuissa Suomi
sijoittui viidennelle sijalle ja jäi ulos mitalipeleistä.

Ensimmäisen kerran Selänne ylsi mitaleille maajoukkueurallaan Naganon vuoden
1998 talviolympialaisissa. Hän pelasi ensimmäisen yhteisen turnauksensa Saku
Koivun ja Jere Lehtisen kanssa. Turnaus oli hyvin onnistunut sekä Selänteelle
että koko joukkueelle. Selänne voitti olympiaturnauksen pistepörssin tehopistein
4+6=10 ja Suomi saavutti turnauksessa pronssimitalin. Epäonnekseen nivusvaivojen
kanssa turnauksessa pelannut Selänne loukkaantui ja joutui jäämään sivuun
pronssiottelusta. Hänen tilalleen Koivun ja Lehtisen rinnalle Suomen
ykkösketjuun nostettiin Ville Peltonen.

Vuoden 1999 MM-kisoissa Selänne pelasi jälleen Koivun ja Lehtisen rinnalla.
Suomi eteni aina MM-finaaliin asti, mutta finaalissa Suomi jäi hopealle Tšekin
voittaessa maailmanmestaruuden. Selänne sijoittui turnauksen pistepörssissä
toiseksi, ja hänet valittiin kisojen tähdistökentälliseen sekä turnauksen
arvokkaimmaksi pelaajaksi.

Salt Lake Cityn vuoden 2002 talviolympialaisissa Selänne pelasi Suomen joukkueen
kapteenina. Suomi ei saavuttanut kisoissa mitalia ja sijoittui kuudenneksi.
Selänne viimeisteli turnauksen neljässä ottelussaan kolme maalia.

Seuraavan vuoden MM-kilpailuissa Suomi päätyi viidenneksi, mutta Selänne oli
jälleen erinomaisessa vireessä ollen turnauksen paras maalintekijä kahdeksalla
osumallaan. Turnauksen puolivälierässä Selänne ehti laukoa jo kypärätempun eli
kolme maalia Ruotsia vastaan, mutta lopulta Ruotsi nousi Suomen rinnalle ja ohi
vieden ottelun nimiinsä lukemin 6-5 ja pudottaen Suomen jatkosta. Selänne
palkittiin turnauksen parhaana hyökkääjänä.

Selänne osallistui vuonna 2004 jääkiekon maailmancupiin toista kertaa urallaan,
mutta ei polvivaivojensa vuoksi pystynyt pelaamaan aiempien vuosiensa tasolla.
Selänne teki kuudessa ottelussa neljä tehopistettä ja Suomi sijoittui toiseksi.

Torinon vuoden 2006 talviolympialaisissa Selänne pelasi jälleen samassa ketjussa
Lehtisen ja Koivun kanssa. Suomi pelasi turnauksessa loistavasti, ja voitti
kaikki ottelut yhtä lukuun ottamatta: loppuottelussa Suomi taipui Ruotsille
tiukan ottelun päätteeksi. Selänne oli turnauksen paras pistemies ja hän jakoi
kisojen maalitilaston voiton Olli Jokisen kanssa. Hänet palkittiin myös
olympialaisten parhaana hyökkääjänä ja valittiin tähdistökentälliseen. Myöhemmin
Selänne on todennut Torinon olympialaisiin osallistuneen Suomen joukkueen olleen
paras, jossa hän on koskaan pelannut.

Seuraavan kerran Selänne edusti Suomea vuoden 2008 MM-kilpailuissa, jossa Suomi
saavutti pronssimitalin. Selänne pelasi turnauksessa yhdeksän ottelua
tehopistein 3+4=7. Pronssiottelun jälkeen hän vahvisti päättävänsä uransa
maajoukkueessa.

Päätös lopettamisesta ei kuitenkaan pitänyt toisellakaan kerralla, kun
jääkiekkomaajoukkueen päävalmentaja Jukka Jalonen valitsi Selänteen edustamaan
Suomea Vancouverin vuoden 2010 talviolympialaisiin. Vancouverissa hän oli Suomen
joukkueen kokenein olympiapelaaja ja hänestä tuli kisojen myötä yksi seitsemästä
jääkiekkoilijasta, jotka ovat osallistuneet olympialaisiin viidesti. Selänne
aloitti olympiaturnauksen pirtein ottein merkkauttamalla kahdessa alkusarjan
ottelussa kaksi syöttöpistettä, mutta ei kisojen edetessä enää päässyt
tehopisteille. Hänen pelaamistaan hidasti NHL:n runkosarjaottelussa sattunut
leukavamma, ja hän joutui pelaamaan koko olympialaisten ajan kypärällä, joka oli
varustettu leukasuojuksella. Loukkaantumisensa vuoksi hän oli syönyt ennen
kisojen alkua vain nestemäisiä aterioita, minkä takia hänen painonsa oli
pudonnut seitsemän kiloa eikä hän kertomansa mukaan ollut kisojen alkaessa
riittävän hyvässä fyysisessä kunnossa, mitä olympialaisissa pelaaminen vaati.
Tästä huolimatta hän nousi Vancouverissa kaikkien aikojen tehokkaimmaksi
jääkiekkoilijaksi olympialaisten historiassa syötettyään Saksaa vastaan
pelatussa ottelussa puolustaja Kimmo Timosen maalin. Hän ohitti
syöttöpisteellään Tšekkoslovakian Vlastimil Bubníkin, Neuvostoliiton Valeri
Harlamovin ja Kanadan Harry Watsonin, jotka olivat aiemmin jakaneet
olympialaisten kaikkien aikojen pistepörssin kärkisijaa. Selänne nousi
syöttöpisteellään itsenäisesti tilaston kärkipaikalle tehopisteillä 20+17=37.
Suomi saavutti olympialaisissa pronssimitalin, ja pronssiottelun jälkeen Selänne
kertoi jälleen maajoukkueuransa päättyvän.

Suomen jääkiekkomaajoukkueen päävalmentajaksi vuonna 2013 palannut Erkka
Westerlund julkaisi kesäkuussa 54 pelaajan listan, josta hän valitsisi
lopullisen joukkueen edustamaan Suomea Sotšin vuoden 2014 talviolympialaisiin.
Selänne oli 43-vuotiaana listan vanhin ehdolle asetettu pelaaja, ja lopulta
hänet myös valittiin vuoden 2014 tammikuussa joukkueeseen. Tämän johdosta
Selänteestä tuli kaikkien aikojen toinen jääkiekkoilija, joka on pelannut
kuudesti olympialaisissa. Aiemmin vain Raimo Helminen on pelannut kuudesti
olympiaturnauksessa. Selänne valittiin Suomen joukkueen kapteeniksi, ja
joukkueen ykkösketjuun 21-vuotiaan laitahyökkääjä Mikael Granlundin ja
18-vuotiaan keskushyökkääjä Aleksandr Barkov Jr.:n rinnalle. Selänteen ollessa
olympialaisten vanhin jääkiekkoilija, oli Barkov sitä vastoin kisojen nuorin.
Selänne pelasi turnauksessa kuusi ottelua pistein 4+2=6 ja hän oli Suomen paras
maalintekijä ja ketjukaverinsa Mikael Granlundin jälkeen joukkueen toiseksi
paras pistemies. Suomi ylsi olympialaisissa pronssimitaliin, kun se päihitti
pronssiottelussa Yhdysvallat lukemin 5-0. Selänne teki ottelussa Suomen
ensimmäisen ja neljännen maalin, ja ottelun jälkeen hän kertoi päättävänsä 26
vuotta kestäneen uransa maajoukkueessa. Pronssimitalin myötä Selänne ja Suomen
joukkueen puolustaja Kimmo Timonen nousivat Ville Peltosen, Saku Koivun, Jere
Lehtisen sekä Neuvostoliiton Igor Kravtšukin ja Valeri Harlamovin ja
Tšekkoslovakian Jiří Holíkin rinnalle kaikkien aikojen eniten jääkiekon
olympiamitaleita saavuttaneina urheilijoina. Selänteestä tuli pronssimitalin
myötä kaikkien aikojen vanhin olympiamitalisti miesten jääkiekossa, ja
turnauksessa neljä maalia tehneestä Selänteestä tuli myös kaikkien aikojen
vanhin olympialaisissa maalin tehnyt jääkiekkoilija.

Elokuussa vuonna 2014 Anaheim Ducks ilmoitti jäädyttävänsä Selänteen pelinumeron
”Teemu Tribute Night”-nimetyssä tilaisuudessa 11. tammikuuta 2015. Selänteen
pelipaita nostettiin Anaheim Ducksin kotiareenan Honda Centerin kattoon ja
Anaheim Ducks pelasi Teemu Selänteen ensimmäistä NHL-seuraa Winnipeg Jetsiä
vastaan. Selänteestä tuli ensimmäinen pelaaja, jonka pelinumeron Anaheim Ducks
jäädytti.

Selänteen paidan jäädytystilaisuus kesti kokonaisuudessaan noin puolitoista
tuntia. Tilaisuudessa puhujia olivat muun muassa Anaheim Ducksin omistajat Henry
ja Susan Samueli, NHL-komissaari Gary Bettman sekä Jari Kurri. Monissa puheissa
teemana oli Selänteen vaikutus kalifornialaisen jääkiekon kehitykseen ja
suosioon nousuun. Selänne itse puheessaan kiitti perhettään ja ystäviään sekä
hänen kanssaan työskennelleitä henkilöitä ja kannattajia.

Selänne pyysi, että tilaisuutta varten lavalla olisi kunnianosoituksena ja
symbolisena eleenä myös yksi tyhjä tuoli hänen edesmenneelle pelaaja-agentilleen
Dan Baizleylle, joka menehtyi syöpään kesällä 2013.

Itse ottelussa Anaheim voitti Winnipegin voittomaalikilpailun jälkeen 5–4.
Selänne seurasi ottelua muun muassa Saku Koivun, Jari Litmasen ja Elastisen
kanssa. Anaheim oli ottelussa kahdesti kahden maalin takaa-ajoasemassa 3–1 ja
4–2 -lukemissa. Kaksi minuuttia ennen viimeisen erän loppua Rickard Rakell
tasoitti ottelun 4–4-lukemiin. Jatkoajalla ei syntynyt maaleja ja ottelu eteni
rangaistuslaukauskilpailuun. Ottelun ratkaisuun tarvittiin kuusi kierrosta.
Viimeisellä niistä Winnipegin Mark Scheifele epäonnistui yrityksellään, jonka
jälkeen suomalaispuolustaja Sami Vatanen ratkaisi ottelun voiton Anaheimille.
Kyseinen rangaistuslaukaus oli Vatasen uran ensimmäinen NHL:ssä. Ottelussa
parhaaksi pelaajaksi valittu Rickard Rakell oli osallisena jokaiseen maaliin ja
teki uuden ennätyksen ollen Anaheimin seurahistorian ensimmäisen pelaaja, joka
on onnistunut tulokkaana tekemään neljä pistettä yhdessä ottelussa.

Teemu Selänteen vanhemmat ovat Liisa ja Ilmari Selänne. Selänteellä on
kaksosveli Paavo ja isoveli Panu. Suoritettuaan peruskouluopinnot Selänne
opiskeli kauppaoppilaitoksessa, ja työskenteli päiväkodissa ennen
ammattilaisuraansa NHL:ssä. Varusmiespalveluksensa Selänne suoritti Hämeen
Rykmentin Urheilukoulussa Lahdessa. Selänne on yksi Lastenklinikoiden Kummien
perustajajäsenistä, ja hän on koko uransa ajan tukenut yhdistystä. Hän lahjoitti
yhdistykselle esimerkiksi 10 000 markan stipendin, jonka hän sai pudotuspelien
parhaana pelaajana keväällä 1992. Selänteellä on myös oma
hyväntekeväisyysyhdistys The Finnish Flash ry.

Selänne avioitui Sirpa Vuorisen kanssa 19. heinäkuuta 1996. Parilla on neljä
lasta: pojat Eemil (s. 1996), Eetu (s. 1997) ja Leevi (s. 2000) sekä tytär Veera
(s. 2007). Selänne on asunut perheineen vuodesta 2000 Coto de Cazassa
Kaliforniassa Orangen piirikunnassa.

Selänne toimi aiemmin Mestis-joukkue Salamoiden osaomistajana, mutta hän on
myynyt omistuksensa joukkueesta. Selänteen TS Holding -yhtiö on muun muassa
vähemmistöosakkaana kiinteistösijoitusyhtiö Ultivistassa.

Kaukaloiden ulkopuolella Selänne tunnetaan innokkaana golfaajana ja
autoharrastajana. Hän omistaa yli 30 erilaista autoa. Vuonna 2008 hän osti 10
Ford Mustangia konkurssipesästä ja lähetti ne Eurooppaan. Selänteen omistamista
autoista maineikkaimpia ovat 1961 Lincoln Continental, jollaista muun muassa
John F. Kennedy käytti virka-autonaan Yhdysvaltain presidenttinä. Hän on myös
yksi harvoista Enzo Ferrari -urheiluauton omistavista henkilöistä. MTV3 MAX
esitti Selänteen autokokoelmaa avartavaa, 12-osaista televisiosarjaa Teemun
tallista vuonna 2010. Selänne on myös harrastanut ralliautoilua nimellä Teukka
Salama.

Tammikuussa 2016 Selänteen Euroopan pakolaiskriisiin liittyvät twiitit
herättivät kohua. Twiiteissään hän vaati ”hyysäämisen” lopettamista ja entistä
kovempia rangaistuksia raiskaajille. Myöhemmin julkaisemassaan
blogikirjoituksessa hän kuitenkin selvensi twiittejään kirjoittamalla, ettei
hyväksy rasismia missään olosuhteissa. Selänne perusteli näkemyksiään blogissa
kertomalla ystävänsä alaikäisestä tyttärestä, joka joutui turvapaikanhakijoiden
raiskaamaksi. Ylen ajankohtais- ja featuretoimituksen esimies Jussi Eronen
kyseenalaisti tarinan 2. maaliskuuta julkaistussa analyysissä, jossa hän kertoi,
ettei Selänteen kuvailemaa tapausta ole ilmoitettu poliisille Suomessa.
Selänteen edustaja ei halunnut kommentoida asiaa Ylelle. Myöhemmin Selänne
arvosteli Twitterissä mediaa asian käsittelystä, mutta ei täsmentänyt
kertomustaan.

Selänteestä kertova, JP Siilin ohjaama ja Marko Tallin tuottama
dokumenttielokuva Sel8nne sai ensi-iltansa 27. syyskuuta 2013. Elokuvan julkaisi
SF Film, ja se sai ilmestyessään suurta suosiota. Muun muassa Helsingin Sanomien
Veli-Pekka Lehtonen kirjoitti "Selänteen olevan hyvä elokuva ja urheiluelokuvana
erinomainen". Sel8nne ylitti alle viikossa yli 66000 katsojan rajan
elokuvateattereissa, ja pelkästään avausviikonloppunaan elokuva keräsi
teattereihin 22 560 katsojaa, mikä oli suurin dokumenttielokuvan saama
avausviikonlopun katsojamäärä Suomessa Michael Mooren ohjaaman Fahrenheit
9/11-dokumentin (8 249 katsojaa) jälkeen. Samalla siitä tuli kaikkien aikojen
eniten katsojia teattereihin avausviikonloppunaan vetänyt suomalainen
dokumenttielokuva, kun se rikkoi Vesa-Matti Loirista kertovan Vesku-elokuvan
6 271 katsojan ennätyksen jo avauspäivänään. Ohitettuaan katsojien määrässä
vuonna 2012 yli 81 000 katsojaa elokuvateattereihin keränneen Metsän tarinan,
Sel8nteestä tuli katsojien kokonaismäärän mukaan Suomen kaikkien aikojen
katsotuin dokumenttielokuva. Lokakuussa elokuva ylitti 100 000 katsojan rajan
elokuvateattereissa ja joulukuussa julkaistu DVD- ja Blu-ray-julkaisu oli
elokuvavuokraamojen suosituimpia.

Vuonna 2014 julkaistiin Ari Mennanderin kirjoittama Selänteen elämäkertakirja
Teemu. Aiemmin Selänteestä on julkaistu hänen isänsä Ilmari Selänteen
kirjoittama kirja Teemu vuonna 1993.

Selänne mainitaan esimerkiksi Martti Servo & Napanderin kappaleessa ”Lätkän
ihmemaa” muiden suomalaisten ammattikiekkoilijoiden kanssa, ja rapduo JVG on
tehnyt Selänteestä sekä jalkapalloilija Jari Litmasesta kertovan kappaleen
"Teemu ja Jari".



